<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="preface epub-type_preface">
  <div class="container html5_section">
    <h1>Çevirmenin önsözü</h1>

    <p>Neresinden baksam kırk yıla yakın bir zamandır çeviriyle uğraşıyorum. Bugüne değin gazetecilik yaptım, dergi yönettim, yayınevi yönetmeni oldum, ama çevirmenliği hep ana uğraşım olarak gördüm. 1960’ların sonlarında Memet Fuat’ın benzersiz <em>Yeni Dergi</em>’sindeki çevirilerle başlayıp bugüne dek süren bu uğraş beni hiç bırakmadı.</p>

    <p>Beni hiç bırakmadı diyorum ama, yıllardır bu uğraşı bazen bir gazete, bazen bir dergi, bazen de bir yayınevinde tüm gün çalışmanın yanı sıra sürdürmenin zorluğunu yaşıyorum. Kimileyin sabah çok erken kalkarak, kimi zaman gece geç saatlere kadar çalışarak, kimi zaman da hafta sonlarını çeviriye ayırarak. Böylesi bir çalışma temposu da, kuşkusuz, çeviriyi kesik kopuk kılmakla kalmıyor, hele eldeki epeyce kalın bir kitapsa işin uzadıkça uzamasına yol açıyor.</p>

    <p>İşte bu yüzden, dört-beş yıl önce, bir daha George Thomson’ın <em>Tarihöncesi Ege</em>’si gibi 700-800 sayfalık kitaplar çevirmemeye karar vermiştim. Üstelik kararımda ısrarlıydım. Ne ki, kararlılığın da o kadar kararlı olamadığı anlar yok değil; kim bilir, belki kararlılığı da bazen kararında bırakmak gerek...</p>

    <p>İki yıl kadar önce, bir akşam vakti Nişantaşı’ndaki D&amp;R’a girdim, kitaplara körlemeden bakıyorum. Ne çıkarsa bahtıma. Alt raflardan birinde gözüme Penguinler çarpıyor. Klasikler... Modern klasikler... Eğilip bakıyorum. Belirli bir kitabı aradığımdan değil. Belki eskiden okumuş olduğum bir romana yeniden takılırım diye. Kim bilir, gizliden gizliye bir istek belki de, La Mancha kırlarında kemik torbası Rosinante ve şaşkın Şövalye’yle yeniden at sürmek, Kaptan Ahab’la bir balinanın sırtında bir kez daha denizlere açılmak, Emma Bovary ile gene arsenik içmek, Gregor Samsa’yla yeni baştan böceğe dönüşmek için...</p>

    <p>Gene de, yüreğime bir ürküntü düşüyor. Benim için “okumak” ile “çevirmek” arasında incecik bir ayrım olduğunu bildiğimden, korkuyorum. Yazgı mıdır, nedir? Okuyacak kitap ararken çevirecek kitap bulurum hep! Böyle düşündüğümde de, hep Adnan Benk’in “çevirgen” sözünü anımsarım; “çevirmen” değil, “çevirgen”! <em>“</em>Kemirgen”den gelen... Çevirmeden edemeyen...</p>

    <p>Ve olan oluyor: Penguinlerin sırtlarına göz gezdirirken ansızın Jaroslav Hašek’in <em>Aslan Asker Şvayk</em>’ı gözüme çarpıyor. Beni hiç bırakmamış eski bir dost! Aklım hızla, bizim kuşağın altın çağı saydığım 1960’lara kayıyor. 1963 kışı. Sıraselviler’de, Belçika Konsolosluğu’nun bitişiğindeki iş hanının en üst katı. Arena Tiyatrosu yeni kurulmuş. Başında Asaf Çiyiltepe; Fransa’dan yeni dönmüş. Kadroda kimler var? İlk ağızda Nurhan Nur, Ergun Köknar, Başar Sabuncu, Ani İpekkaya, Tuncer Necmioğlu, Ege Ernart, Mehmet Güleryüz’ü anımsıyorum. Yanılmıyorsam, Genco Erkal’la Çetin İpekkaya bir süre sonra katıldılardı. Alfred Jarry’den <em>Übü</em> ya da <em>Kral Übü,</em> Marcel Aymé’den <em>Başkalarının Kellesi,</em> Caragiale’den <em>Kayıp Mektup</em> ve Hašek’ten <em>Aslan Asker Şvayk.</em> Ergun Köknar’ın oynadığı <em>Übü</em>’ yü de kuşkusuz olağanüstü bir oyun olarak anımsıyorum. Jean Vilar’ın Paris’te, Théâtre National Populaire’deki sahnelemesinden sonra Çiyiltepe’nin İstanbul’a taşıdığı <em>Übü</em>’de yabansı bir güzellik yansıyordu sahneden. Bu güzellik, Jarry’nin, budala, açgözlü, gözünü hırs bürümüş şişman kralın kötülük ve acımasızlığını anlatırken insan doğasının grotesk, akıldışı, şaşırtıcı yanını olanca gülünçlüğüyle sergilemesinden kaynaklanıyordu belki de. Otuz dört yaşında ölen Jarry’nin Dadacılara, gerçeküstücülere, uyumsuzluk tiyatrosuna öncülük etmesi bundandı sanırım.</p>

    <p>Evet, <em>Übü</em> müthişti. Ama <em>Şvayk</em> bana her zaman daha yakın düştü. Arena’da sahnelenen, Fransız yazar Charles Apothéloz’un koca romandan gerçekleştirdiği uyarlamaydı. <em>Aslan Asker Şvayk</em>’ı Selâhattin Hilav’ın çevirisinden izlemiştik. Demek, bir daha kimsenin değiştirmeye kalkışamayacağı, handiyse dilimize yerleşen “Aslan Asker Şvayk” adını Hilav’a borçluyuz. Genco Erkal’ın biçilmiş kaftan gibi sırtına geçirdiği Şvayk’ı, Ege Ernart’ın sarhoş Papaz Katz’ını bir daha hiç unutmadım...</p>

    <p>Elimi raftaki <em>The Good Soldier Švejk</em>’e uzatacağım, uzatamıyorum. Açıp kaç sayfa olduğuna bakmama gerek yok; 700 sayfadan az olmadığı sırtından belli. Uzanıp alırsam, biliyorum, çevirmeye kalkarım. Onun yerine Emily Brontë’nin <em>Wuthering Heights</em>’ını (hani şu <em>Rüzgârlı Bayır</em> diye de, <em>Uğultulu Tepeler</em> diye de çevrilen) çekip alıyorum. Yalandan kim ölmüş! Önüne ardına göz atıp yerine bırakıyorum. Sonra Robert Louis Stevenson’ın <em>Treasure Island’</em>ını, ilk gençliğimin <em>Define Adası’</em>nı alıp karıştırıyorum. Boşuna! <em>Aslan Aslan Şvayk</em>’ı boş yere ertelemekten başka bir şey yapmadığımın ayırdındayım.</p>

    <p>Ve kaçınılmaz son: <em>The Good Soldier Švejk</em>’i çekip alıyorum, hiç açıp bakmadan parasını verip kitabevinden çıkıyorum. Kendi kendime tadını çıkarmalıyım. Valikonağı’ndan aşağı vurup Şakayık’a sapıyorum, manavı geçip All Sports Café’ye giriyorum. Espressonun teki kesmez, duble olmalı. Kitabı önüme koyup bir sigara yakıyorum. Kapağında, Josef Lada’nın ilk basımlara çizdiği resimlerden biri: Şvayk, meşhur selamını çakarak Teğmen Lukaş’ın odasına giriyor; birazdan komutanı deli edecek gene. Kapağı açıyorum: Çekçeden İngilizceye çeviren, Cecil Parrott. İngilizcedeki ilk eksiksiz çeviri. İlk basımı 1973’te yapılmış. Bir zamanlar okuduğum bu çeviri miydi, anımsamıyorum. O günlerde fazla övmüş olacağım ki, biri kitabı evden alıp gitmiş, bir daha da getirmemişti.</p>

    <p>Sayfaları çeviriyorum: Parrott’ın uzun önsözü, çeviri üstüne notları; Avusturya-Macaristan İmparatorluğu’nun Birinci Dünya Savaşı sırasındaki haritası; Şvayk’ın akıllara durgunluk veren güzergâhının çizimi... Hašek’in kısacık öndeyişinin ardından <em>Aslan Asker Şvayk ve Dünya Savaşı’nda Başından Geçenler</em>’i okumaya başlıyorum:</p>

    <blockquote>
      <p>Hizmetçi kadın, “Başımıza gelenleri duydunuz mu efendim?” dedi Şvayk’a. “Sevgili Ferdinand’ımızı öldürmüşler!” Şvayk, yıllar önce, ahmaklığı heyet raporuyla resmiyet kazanınca ordudan ayrılmak zorunda kalmış, köpek satıcılığına başlamıştı; soysuz hilkat garibelerini millete soylu köpekler diye yutturuyordu.</p>

      <p>Köpek satıcılığının yanı sıra bir de romatizma ağrılarıyla uğraşan Şvayk, kâfuruyla dizlerini ovarken, “Hangi Ferdinand, Bayan Müller?” diye sordu. “Benim bildiğim iki Ferdinand var. Biri, Eczacı Pruşa’nın çırağı Ferdinand; bir gün yanlışlıkla bir şişe saç yağı içmişti. Öbürü de, Ferdinand Kokoşka; köpek boku toplar hani. İkisinin ölümü de kayıp sayılmaz.”</p>

      <p>“Yok, efendim, onlar değil. Ekselansları Arşidük Ferdinand; şu şişman, dindar Konopiştye’li.”</p>

      <p>“Vay canına!” diye bağırdı Şvayk. “Olacak iş değil! Peki, nerede öldürmüşler Ekselansları’nı?”</p>

      <p>“Saraybosna’da vurmuşlar, efendim, tabancayla. Arabayla gitmiş oraya, karısı da yanındaymış.”</p>

      <p>“Ya, demek öyle, Bayan Müller, demek arabanın içindeymiş. Elbette, onun gibi beyzadeler binmesin de kimler binsin arabaya; ama masum bir araba gezintisinin felaketle sonuçlanacağını nereden bilebilirdi adamcağız!”</p>
    </blockquote>

    <p>Yaklaşık iki yıl önce Şakayık Sokağı’ndaki <em>café</em>’de başladığım çeviri en sonunda tamamlandı. Hiç kuşkum yok, buna en çok, iki yıl boyunca çevirinin seyrini benden neredeyse her sohbette dinlemek zorunda kalan dostlarım sevinecek. Yakın çevreme verdiğim sıkıntıdan ötürü özür diliyorum.</p>

    <p>1963’te Arena Tiyatrosu’ndaki sahnelenişinden günümüze doğru gelirsek, <em>Aslan Asker Şvayk,</em> 1971’de de Genco Erkal’ ın uyarlamasıyla Dostlar Tiyatrosu’nda sahnelendi. 1970’lerin ortalarında İstanbul Şehir Tiyatroları’nın Üsküdar Sahnesi’nde Bertolt Brecht’in İkinci Dünya Savaşı’na taşıdığı <em>Şvayk</em>’ı izledik; Başar Sabuncu’nun sahnelediği, Şvayk’ı Şener Şen’in oynadığı <em>Şvayk Hitler’e Karşı</em>’yı Can Yücel Türkçeleştirmişti. 2001’de Yücel Erten yönetiminde İstanbul Şehir Tiyatroları Harbiye Muhsin Ertuğrul Sahnesi’nde sunulan <em>Şvayk İkinci Dünya Savaşı</em>’nda da Brecht uyarlamasının bir yorumuydu. Apothéloz’un uyarlaması ise son olarak 2003’te Antalya Devlet Tiyatrosu’nda Ayşenil Şamlıoğlu tarafından sahnelendi. Diyeceğim, Hašek’in romanı 1960’lardan günümüze tiyatro sahnelerinden eksik olmadı; kırk yıllık bir sürecin akışında farklı kuşaklar Şvayk’la tanıştılar. Hašek’in tüm bu sahne uyarlamalarına kaynaklık eden romanı ise Türkçeye ilk kez 1980’lerin başında çevrildi. Ancak bu çeviriyi gözden geçirdiğimde, yapıtın hem büyük ölçüde kısaltılmış hem de yetersiz bir Türkçeyle çevrilmiş olduğunu gördüm.</p>

    <p>Okuyucunun benim çevirimle ilgili olarak da bilmesi gereken önemli bir şey var: Jaroslav Hašek’in bu yapıtını, Cecil Parrott’ın Çekçe aslından çevirdiği ve Penguin Books’un 1973’ te yayımladığı İngilizce basımından dilimize aktardım. Diyeceğim, benimki, özgün dilinden değil ikinci dilden yapılmış bir çeviri; ama hiç değilse, ilk eksiksiz çeviri olduğunu söyleyebilirim. Gene de, <em>Aslan Asker Şvayk</em>’ın bir gün Çekçe aslından yetkin bir biçimde çevrilmesini diliyorum...</p>

    <div class="gap html5_section">
      <p>Bilimsel yapıtlarda zorunlu olarak kullanılan dipnotlar, edebiyat yapıtlarında okumayı kesintiye uğratabilir, okuyucuyu rahatsız edebilir. Hele romanda dipnotlardan elden geldiğince kaçınmak gerekir. Ne var ki, Hašek’in bundan yüz yıla yakın bir zaman önce gerçekleşmiş olan Birinci Dünya Savaşı’nda geçen <em>Aslan Asker Şvayk</em>’ını çevirirken, gerek savaşla ilgili, gerek Çek, Avusturya ve Alman tarihine değgin kimi göndermeleri günümüz Türk okuruna açıklamanın, romanın her bakımdan daha iyi anlaşılmasını sağlayacağını düşündüm ve iki yüze yakın dipnot düştüm.</p>
    </div>

    <p><em>Aslan Asker Şvayk</em>’ın sahne uyarlamasını, başta da dediğim gibi, ilk kez Selâhattin Hilav’ın Türkçesinden izlemiştim. Felsefe ve edebiyat yazılarını, Engels, Plehanov, Freud, Sartre gibi düşünürlerden yaptığı çevirileri yıllardır okuduğum Hilav’ı 12 Mayıs 2005 günü yitirdik. “Aslan Asker Şvayk” adını borçlu olduğumuz ustayı saygıyla anıyorum.</p>
<cite>CELÂL ÜSTER<br/>
    Ocak 2006</cite>
  </div>
</body>
</html>