<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">10</span>Şvayk, Papaz Katz’ın emir eri</h1>

    <div class="und-head html5_figure"><img alt="aslan10" src="../Images/aslan10.jpg"/></div>

    <h2>I</h2>

    <p>Şvayk, yeni yolculuğuna, süngü takmış iki asker eşliğinde başladı. İstikamet, Papaz Katz’ın eviydi.</p>

    <p>Bu iki asker, sanki birbirinin eksiğini gediğini kapatsınlar diye seçilmişlerdi. Biri sırık gibi ve sıska, öbürü bodur ve tombuldu. Sıska olanın sağ ayağı, tombul olanın sol ayağı aksıyordu. Savaş patlak vermeden bir süre önce ikisi de çürüğe ayrıldığından, cephe gerisi hizmetine verilmişlerdi.</p>

    <p>Büyük bir ciddiyet içinde kaldırım kenarından yürüyorlar; arada sırada, ortalarında yürüyen ve her gördüğüne selam veren Şvayk’a kaçamak bir bakış atıyorlardı. Şvayk’ın sivil giysisi ve askere giderken aldığı kep garnizon deposunda kaybolduğundan, bizimkinden hem çok şişman hem de çok daha uzun birinin olduğu anlaşılan eski bir üniforma vermişlerdi salıverirken.</p>

    <p>Pantolonun içine üç Şvayk daha girerdi. Şalvardan farksız duran pantolonun beli Şvayk’ın göğsüne geldiğinden, yoldan geçenler durup şaşkınlık içinde bakmaktan alamıyorlardı kendilerini. Şvayk, dirsekleri yamalı, yağ ve kir kaplı asker ceketinin içinde kayboluyordu; korkuluğa ceket giydirmişlerdi sanki. Bu pantolon ve ceketle, sirklerdeki palyaçolara benzemişti. Cezaevinde değiştirilmiş olan asker kepi, kulaklarına kadar iniyordu.</p>

    <p>Şvayk, gelen geçenin gülüşlerine, o her zamanki tatlı gülümseyişi ve saf, sevecen bakışlarıyla karşılık veriyordu.</p>

    <p>İşte böylece, Papaz Katz’ın Karlin’deki evine doğru ilerliyorlardı.</p>

    <p>Şvayk’la ilk konuşan, bodur ve tombul asker oldu. Mala Strana’da kemerlerin altından geçiyorlardı.</p>

    <p>“Nerelisin hemşerim?”</p>

    <p>“Praglıyım.”</p>

    <p>“Kaçmaya kalkmazsın, değil mi?”</p>

    <p>O sırada, sıska sırık da girdi konuşmaya. Tuhaftır ama, kısa ve şişman insanlar genellikle iyimser olurlar, uzun boylu ve zayıf insanlar ise tam tersine kuşkucudurlar.</p>

    <p>Onun için, uzun boylu olanı, “Fırsatını bulursa hemen kaçar,” dedi.</p>

    <p>“Neden kaçsın ki?” diye yanıt verdi şişman. “Hapisten salıverildi, zaten serbest sayılır. Tahliye emri bohçanın içinde.”</p>

    <p>Sırık gibi olanı, “Papaz’a giden o bohçada ne var?” diye sordu bu kez.</p>

    <p>“Bilmiyorum.”</p>

    <p>“Gördün mü, bak. Hem bohça diyorsun hem de bohçada ne olduğundan haberin yok.”</p>

    <p>Karel Köprüsü’nü hiç konuşmadan geçtiler. Karel Caddesi’ne vardıkları zaman kısa boylu ve şişman asker, Şvayk’a sordu gene:</p>

    <p>“Seni neden Papaz’a götürdüğümüzü biliyor musun?”</p>

    <p>Şvayk, “Günah çıkarmaya,” diye karşılık verdi soğukkanlılıkla. “Yarın asacaklar beni. Asmadan önce hep böyle yaparlar. Ruhunu teslim etmeden, ruhunu teselli ederler adamın.”</p>

    <p>Şişman asker, Şvayk’a acıyarak bakarken, uzun boylu olanı, “Ama seni neden?..” diye soracak oldu.</p>

    <p>Şvayk, o saf gülümseyişiyle, “Bilmiyorum,” diye yanıtladı. “En ufak bir fikrim yok. Kader.”</p>

    <p>Bodur ve tombul asker, yüreği sızlarcasına, ama biraz da bilgiççe, “Belki de doğuştan kısmetsizsindir,” dedi. “Prusya savaşı sırasında, bizim orada, Josefov yakınlarındaki Jasenna’da adamın birini böyle asmışlardı. Gelip götürdüler, hiçbir şey söylemeden astılar adamcağızı.”</p>

    <p>Uzun boylu asker, işkillenerek, “Bana sorarsanız,” dedi, “ateş olmayan yerden duman çıkmaz. Kimseyi boş yere asmazlar. Mutlaka bir nedeni vardır.”</p>

    <p>Şvayk, “Ancak savaş yokken bir neden ararlar asmak için,” dedi. “Savaşta neden meden aramaz kimse. Ha cephede vurulmuşsun, ha memlekette asılmışsın. Yoktur farkı birbirinden.”</p>

    <p>Uzun boylusu, “Bana bak,” dedi. “Sakın sen ‘siyasi’ falan olmayasın?” Soruşundan, Şvayk’a yakınlık duymaya başladığı anlaşılıyordu.</p>

    <p>Şvayk, gülümseyerek, “Evet, hem de aşırı siyasiyim,” diye karşılık verdi.</p>

    <p>“Yoksa Nasyonal Sosyalist<a class="si-noteref epub-type_noteref" href="#f39" id="ref_f39">39</a> misin?”</p>

    <p>Şimdi işkillenme sırası tombul askerdeydi. “Canım, bütün bunların bizimle ne ilgisi var?” diye lafa girdi. “Her yer insan kaynıyor, herkes bize bakıyor. Bir kapı aralığı falan bulsak da şu süngülerimizi çıkarsak bari. Kaçmaya kalkmazsın, değil mi? Kaçarsan, ayvayı yeriz.” Sonra, sıskaya dönüp, “Ne dersin, haklı değil miyim, Tonik?” dedi.</p>

    <p>Uzun boylu, sıska asker, sakin bir sesle, “Süngüleri çıkarabiliriz,” diye karşılık verdi. “O da bizden sayılır.” Artık kuşkulanmayı bırakmıştı; Şvayk’a sevecenlikle yaklaşıyordu. Uygun bir kapı aralığında süngülerini çıkardılar. Tombul olanı, Şvayk’ın ortalarında değil de, yanında yürümesine sesini çıkarmadı.</p>

    <p>“Bir sigara ister misin?” dedi. “Doğrusu, merak ediyorum, asılmadan önce son bir sigara içirtecekler mi?” diye sürdürecekti ki, son anda çam devireceğini fark ederek, “Doğrusu, merak ediyorum...” deyip durakladı.</p>

    <p>Birer sigara tellendirdiler ve iki asker, Şvayk’a, Hradets Kralove yakınlarındaki köylerini, ailelerini, karılarını ve çocuklarını, tarlalarını ve ineklerini anlatmaya koyuldular.</p>

    <p>Şvayk, “Susadım,” dedi.</p>

    <p>Tombulla sıska birbirlerine baktılar.</p>

    <p>Tombul, sıskanın karşı çıkmayacağından emin, “Bir yere uğrayıp çabuk tarafından bir-iki tek atsak,” dedi. “Ama güvenli bir yer olmalı.”</p>

    <p>“Öyleyse, Kuklik’e gidelim,” dedi Şvayk. “Hem, tüfeklerinizi mutfağa bırakabilirsiniz. Sahibi Serabona, Sokol<a class="si-noteref epub-type_noteref" href="#f40" id="ref_f40">40</a> üyesidir. Ondan çekinmenize gerek yok. Üstelik keman ve akordeon çalarlar orada. Bol ruspik düşer, bir de Representak’a<a class="si-noteref epub-type_noteref" href="#f41" id="ref_f41">41</a> girmelerine izin verilmeyen esaslı insanlar gelirler.”</p>

    <p>İki asker bir kez daha bakıştılar ve uzun boylusu, “Tamam o zaman, gidelim,” dedi. “Karlin’e çok yolumuz var daha.”</p>

    <p>Şvayk, yol boyunca, adamlara bir sürü hikâye anlattı. Kuklik’e vardıklarında, keyifleri yerindeydi. İçeri girer girmez, Şvayk’ın dediği gibi yaptılar, tüfeklerini mutfağa bırakıp bara geçtiler. Salonda, kemancıyla akordeoncunun çaldıkları sevilen bir şarkının ezgileri dolanıyordu:</p>

    <div class="poem html5_section">
      <span>Pankratz’ta bir tepe var,</span> <span>Tepede güzelim ağaçlar,</span> <span>Ağaçlarda ıtırlı yapraklar.</span>
    </div>

    <p>Genç bir kadın, saçını tam ortadan ayırmış bitkin bir delikanlının kucağında, inceden bir şarkı mırıldanıyordu:</p>

    <div class="poem html5_section">
      <span>Gönül verdim bir genç kadına,</span> <span>Dolaşır şimdi kucaktan kucağa.</span>
    </div>

    <p>Masanın birinde, sarhoş bir sardalye satıcısı uyukluyor; arada sırada başını kaldırıp yumruğunu masaya indiriyor, “Bir boka yaramaz!” dedikten sonra yeniden uyuklamaya başlıyordu. Bilardo masasının arkasındaki aynanın altında oturan üç genç kadın, bir demiryolu görevlisine ikide bir, “Hey, delikanlı, bize bir vermut ısmarlasana!” diye sesleniyorlardı. Çalgıcıların yakınında, iki adam, Marka diye bir kadının önceki gece devriyeler tarafından yakalanıp yakalanmadığını tartışıyordu. Biri, Marka’nın yakalandığını gözleriyle gördüğünü söylüyor; öteki ise, kadının geceyi U Valsu Oteli’nde<a class="si-noteref epub-type_noteref" href="#f42" id="ref_f42">42</a> bir askerle geçirdiğini ileri sürüyordu.</p>

    <p>Kapının oradaki masada, askerin biri birkaç sivile, Sırbistan’da nasıl yaralandığını anlatmaktaydı. Kolu sargılıydı; sivillerden gelen sigaraları ceplerine doldurmuştu. Artık içemeyeceğini söyledikçe, masada oturan kel kafalı, yaşlı bir adam bir içki daha ısmarlıyordu:</p>

    <p>“Bir tane daha iç, asker. Kim bilir, bir daha ne zaman karşılaşırız. Senin için bir parça çaldırayım mı? ‘Yetimin Şarkısı’nı sever misin?”</p>

    <p>Besbelli, “Yetimin Şarkısı”, kel kafalı, yaşlı adamın en sevdiği parçaydı. Keman ve akordeondan şarkının ezgisi yükselir yükselmez gözleri dolan adam titrek bir sesle söylemeye başladı:</p>

    <div class="poem html5_section">
      <span>Bıyığı terleyince</span> <span>Sordu anam nerede</span> <span>Sordu anam nerede...</span>
    </div>

    <p>Yan masadan biri dayanamayıp bağırdı:</p>

    <p>“Yeter ulan! Kes şu cızırtıyı! Çenen tutulsun, gözü sidikli! Yetiminin de anasını eşek kovalasın!”</p>

    <p>Ardından, son darbeyi indirerek, hep birlikte bir karşı şarkı patlattılar:</p>

    <div class="poem html5_section">
      <span>Ayrılık acısı, yürek acısı,</span> <span>Yürek acılarının en acısı...</span>
    </div>

    <p>“Yetimin Şarkısı”nı bastırdıktan sonra, “Franta!” diye seslendiler yaralı askere. “Bırak şu herifleri de, gel bizimle otur. Canları cehenneme. Gelirken sigaraları da getir. O soysuzları eğlendirmek sana mı kaldı?”</p>

    <p>Şvayk anılara dalmıştı. Savaştan önce ne kadar sık gelirdi buraya. Komiser Drasner, ikide bir baskın düzenleyip orospuların yüreğine korku salar; onlar da komisere lastikli sözlerden geçilmeyen şarkılar düzerlerdi. Bir keresinde hep bir ağızdan söyledikleri şarkıyı anımsıyordu:</p>

    <div class="poem html5_section">
      <span>Drasner meyhaneyi bastı ama,</span> <span>Basamadı bizim Marena’ya.</span> <span>Karıştı at izi it izine,</span> <span>Marena vuruştu önüne gelenle.</span>
    </div>

    <p>Tam o sırada, korkunç Drasner acımasız adamlarıyla birlikte içeri girmesin mi! Milletin yüreği yerinden oynamış, akı bokuna karışmıştı. Aynasızlar herkesi derdest edip götürmüşler, Şvayk da kendini karakolda bulmuştu. Çünkü, kimliğini göstermesi istendiğinde, Komiser Drasner’e her zamanki patavatsızlığıyla, “Arama izniniz var mı?” diye sormak bahtsızlığında bulunmuştu. Bir de, hep aynanın altındaki masada oturan şairi anımsıyordu Şvayk. Kuklik’in bütün o gürültü patırtısında, çalgıların çangırtısında durmadan şiir yazar, sonra da orospulara okurdu şiirlerini.</p>

    <p>Şvayk’ın muhafızlarının, kuşkusuz, böyle anıları yoktu. İlk kez böyle bir yere geliyorlardı ve hoşlanmaya da başlamışlardı. Kısa boylu ve tombul olanı, hemen tadını çıkarmaya koyuldu barın; bu tür insanlar yalnızca iyimser değil, aynı zamanda zevk düşkünü olurlar. Uzun boylusu ise, kısa bir süre kendi kendisiyle savaştı. Ama daha önce nasıl kuşkuculuğunu yitirdiyse, şimdi de yavaş yavaş özdenetimini ve sağduyusunu yitirmeye başladı. Beşinci biradan sonra, Slapak dansı yapmakta olan çiftleri görünce, “Ben dans edeceğim,” dedi.</p>

    <p>Kısa boylu asker ise tümden dağıtmıştı. Yanında oturan genç kadın açık saçık fıkralar anlatıyor, bizimkinin gözleri parlıyordu.</p>

    <p>Şvayk içiyordu. Biraz sonra, uzun boylu da dans ettiği kadınla birlikte masaya döndü. Çok geçmeden, kendilerini eğlenceye kaptırdılar. Şarkı söylüyorlar, dans ediyorlar, durmadan içiyorlar, yanlarındaki kadınlarla oynaşıyorlardı. Satılık aşkın, nikotinin ve alkolün karşı konmaz harmanında, eski bir deyişe sığınmışlardı: “Benden sonra tufan!”</p>

    <p>İkindileyin, yanlarına yanaşan bir asker, beş guldene kan zehirlenmesi izlenimi veren bir çıban sağlayabileceğini söyledi. Yanındaki derialtı şırıngasıyla bacaklarına ya da kollarına parafin şırınga edebilirdi.<a class="si-noteref epub-type_noteref" href="#f43" id="ref_f43">43</a> Böylece, en azından iki ay hastanede yatarlardı. Yarayı sürekli olarak tükürükle ıslatırlarsa, bu süre altı ayı bulabilir, dahası çürüğe bile ayrılabilirlerdi.</p>

    <p>Kafayı iyice bulmuş olan uzun boylu asker, tuvalette parafini ayağının altına şırınga ettirdi.</p>

    <p>Akşam oluyordu; Şvayk, Papaz’ın evine doğru yola koyulma vaktinin geldiğini söyledi. Artık fena halde zırvalamakta olan tombul bodur, Şvayk’ı, biraz daha kalmaya razı etmeye çalıştı. Uzun boylusu da, Papaz’ın biraz daha bekleyebileceği kanısındaydı. Ama, artık Kuklik’ten sıkılmaya başlayan Şvayk, yalnız başına da gidebileceğini söyleyerek muhafızlarına gözdağı verdi.</p>

    <p>Böylece, yeniden yola koyuldular; ama yolda bir yerde daha mola verecekleri konusunda söz aldılar Şvayk’tan.</p>

    <p>Bir süre sonra, Floransa adında küçük bir kafeye uğradıklarında, bodur asker bir şeyler içebilmek için gümüş saatini rehin bıraktı.</p>

    <p>Oradan çıktıklarında, Şvayk ikisinin de koluna girmek zorunda kaldı. Zor zaptedebiliyordu muhafızlarını. Bir o yana bir bu yana yalpalıyorlar, ikide bir, bir yerde bir tek daha atalım diye tutturuyorlardı. Bodur olan, Papaz’a teslim edilecek bohçayı orada burada unutmaya başladığından, Şvayk’ın bohçaya da el koyması gerekti.</p>

    <p>Karşıdan bir subay ya da astsubay göründüğünde, muhafızlarını uyarmak zorunda kalıyordu. Onları, Papaz’ın Kralovska Caddesi’ndeki evine götürünceye kadar akla karayı seçti.</p>

    <p>Kapıya geldiklerinde, askerlerin süngülerini kendi eliyle tüfeklerine taktı; muhafızlarını dürtükleyerek hizaya soktu ve sanki kendisini oraya kadar onlar getirmiş gibi ortalarına girip hazır olda durdu.</p>

    <p>Birinci katta, üzerinde “Otto Katz, Askerî Papaz” yazılı bir isimlik bulunan kapıyı bir asker açtı. Oturma odasından bağırtılar ve şıngırtılar geliyordu.</p>

    <p>Uzun boylu muhafız, kapıyı açan askere selam verdikten sonra, kırık dökük bir Almancayla, “Özür... dilerim... Komutanım...” dedi güçbela. “Papaz efendiye.. bir bohça... bir de adam getirdik...”</p>

    <p>“Girin içeri,” dedi asker. Yüzlerine bakıp yere tükürdükten sonra, “Bu hale nasıl geldiniz? Papaz da aynı durumda,” diye söylendi.</p>

    <p>Bohçayı alıp içeri gitti. Bizimkiler uzun bir süre holde bekledikten sonra kapı açıldı ve Papaz Katz yıkılırcasına içeri daldı. Yelekleydi; parmaklarının arasında bir puro vardı. “Demek geldin!” dedi Şvayk’a. “Bunlar da seni getirenler herhalde. Baksana, kibrit var mı üstünde?”</p>

    <p>“Bağışlayın Komutanım. Hiç kibritim yok.”</p>

    <p>“Niye hiç kibritin yok? Asker adamın kibriti olacak ki, icabı halinde birinin sigarasını yaksın. Üstünde kibrit bulunmayan askere... ne derler?”</p>

    <p>“Kibritsiz asker derler Komutanım,” diye yanıtladı Şvayk.</p>

    <p>“Afferin, ulan! Ne derlermiş? Kibritsiz asker derlermiş! Kibritsiz asker ne yapamazmış? Kimsenin sigarasını yakamazmış! Çok önemli bir meseledir bu! Şimdi gelelim ikinci önemli meseleye. Ayakların kokar mı Şvayk?”</p>

    <p>“Kokmaz Komutanım.”</p>

    <p>“Tamam, ikinci önemli mesele de hallolmuştur. Üçüncü önemli meseleye gelirsek, içki içer misin?”</p>

    <p>“İçmem Komutanım. Biraz rom, o kadar.”</p>

    <p>“Güzel. Şu askeri görüyor musun? Bir günlüğüne Teğmen Feldhuber’den ödünç aldım onu. Teğmen’in emir eri. İçkiden nefret edermiş. Sapına kadar Yeşilaycı. Bu yüzden de cepheyi boylayacak yakında. Böyleleri benim işime yaramaz. Emir eri değil, ineğin teki. İnek de sadece su içer ve öküz gibi böğürür.”</p>

    <p>Sonra askere dönüp, “Seni içki düşmanı, sığır herif!” dedi. “Hiç utanma yok mu sende, hıyarto! Tam sopalıksın ha!”</p>

    <p>O sırada gözü, Şvayk’ı getiren askerlere takıldı. İkisi de iki yana yalpa vurup duruyor, ayakta durabilmek için tüfeklerine dayanıyorlardı.</p>

    <p>“Siz sarhoşsunuz,” dedi Papaz. “Görev başında kafaları çektiniz demek! Sizi içeri tıktırayım da görün! Şvayk, tüfeklerini al, mutfağa götür bunları. İnzibatlar gelene kadar başlarında nöbet tutacaksın. Şimdi arıyorum kışlayı.”</p>

    <p>Böylece, “Savaşta durum her an değişebilir” diyen Napoléon bir kez daha haklı çıkmıştı.</p>

    <p>İki asker daha sabahleyin süngü takıp ortalarına aldıkları Şvayk’la yola çıkmışlardı. Oysa şimdi, Şvayk başlarında nöbet tutacaktı.</p>

    <p>İlk başta, bu hızlı değişikliğe akıl erdiremediler; ancak, mutfakta otururlarken, kapıda süngü takılı tüfeğiyle nöbet bekleyen Şvayk’ı gördükleri zaman kafalarına dank etti.</p>

    <p>“Bir içki içsem hiç de fena olmayacak,” dedi tombul iyimser. Sıska olan ise gene işkillenmişti; pis bir ihanete uğradıklarını söylüyordu. Bağırıp çağırıyor, Şvayk’a çatıyordu: Bu belayı başlarına o sarmıştı. Ertesi gün asılacağını söyleyerek kendilerini aldatmıştı.</p>

    <p>Şvayk, sesini çıkarmadan, kapının önünde voltalıyordu.</p>

    <p>“Meğer biz ne salakmışız!” diye bağırdı uzun boylu asker.</p>

    <p>Şvayk, bütün suçlamaları dinledikten sonra, “Hiç değilse, savaşın çocuk oyuncağı olmadığını anlamışsınızdır,” dedi. “Ben yalnızca görevimi yapıyorum. Ben de sizler gibi düştüm bu rezilliğe. Ama sonunda talih yüzüme güldü.”</p>

    <p>İyimser tombul, “Bir içki içsem hiç de fena olmayacak,” diye yineledi umarsızca.</p>

    <p>Uzun boylu asker, yerinden kalkıp kapıya doğru yalpaladı. “Bırak da gidelim!” dedi Şvayk’a. “Adilik etme arkadaş.”</p>

    <p>“Geri bas,” diye karşılık verdi Şvayk. “Bir yere gidemezsin. Artık sizi tanımıyorum.”</p>

    <p>O sırada kapıda Papaz belirdi:</p>

    <p>“Kışlayı tutturamıyorum bir türlü. Şimdi çekip gidin ve bir daha da görev başında kafayı çekmeyin. Hadi bakalım, marş, marş!”</p>

    <p>Bu arada, Papaz’ın hakkını da yemeyelim: Kışlayı tutturamamıştı, çünkü evde telefon falan yoktu, lambanın ayağını telefon sanmıştı.</p>

    <h2>II</h2>

    <p>Şvayk, üç gündür Papaz’ın emir erliğini yapmasına karşın, onu yalnızca bir kez görmüştü. Üçüncü gün, Teğmen Helmich’in emir eri dikildi kapıya. Şvayk’tan, Teğmen’in evine kadar gelip Papaz’ı almasını istiyordu.</p>

    <p>Yolda, Papaz’ın Teğmen’le kavga ettiğini, piyanoyu parçaladığını, burnunun ucunu göremeyecek kadar sarhoş olduğunu, eve dönmek istemediğini anlattı.</p>

    <p>Teğmen Helmich de zurna gibi olduğundan, Papaz’ı koridora atmıştı. Papaz Katz, kapının eşiğinde uyukluyordu.</p>

    <p>Şvayk, oraya vardığında, Papaz’ı omuzlarından sarsıp uyandırmaya çalıştı. Az sonra gözlerini aralayıp homurdanmaya başlayan Papaz’a selam verip, “Komutanım, ben geldim,” dedi.</p>

    <p>“Tamam da, ne işin var senin burada?”</p>

    <p>“Sizi götürmeye geldim Komutanım.”</p>

    <p>“Demek beni götürmeye geldin... İyi de, nereye götüreceksin?”</p>

    <p>“Evinize Komutanım.”</p>

    <p>“Evime mi? Ben evimde değil miyim?”</p>

    <p>“Hayır Komutanım. Başka birinin evindesiniz. Koridorda yatıyorsunuz şu anda.”</p>

    <p>“Peki, ben buraya nasıl geldim?”</p>

    <p>“Misafirliğe gelmişsiniz Komutanım.”</p>

    <p>“Ne misafirliği yahu? İşletme beni!”</p>

    <p>Şvayk, Papaz’ı ayağa kaldırıp duvara yaslamaya çalıştı. Papaz Katz, iki yana gidip geldikten sonra, Şvayk’ın üstüne tekerlendi: “Ben yıkılıyorum!”</p>

    <p>Suratında salakça bir sırıtış, tekrarlayıp duruyordu: “Ben yıkılıyorum!” Şvayk en sonunda, Papaz’ı duvara dayamayı başardı, ama Papaz bu kez de ayakta sızdı.</p>

    <p>Şvayk’ın sarsalamasıyla uyanınca, “Ne istiyorsun benden?” diye sordu. Aşağı kayıp yere oturmaya çabalarken, “Hem, kimsin sen, kuzum?” dedi.</p>

    <p>Papaz’ı yeniden duvara yapıştıran Şvayk, “Ben sizin emir erinizim, muhterem efendim,” diyecek oldu.</p>

    <p>Papaz, Şvayk’ın üstüne yıkılırken, “Benim emir erim falan yok,” dedi. “Üstelik muhterem efendiniz de değilim ben.” Sonra, sarhoşluğun verdiği dobralıkla, “Domuzun tekiyim ben,” diye ekledi. “Bırakın beni, lütfen. Tanışıyor muyuz beyefendi?”</p>

    <p>Boğuşma, Şvayk’ın mutlak zaferiyle sonuçlandı. Papaz’ı kolundan tuttuğu gibi merdivenlerden aşağı sürükledi. Kapıya vardıklarında, Papaz hâlâ ayak diriyor, itişip kakışırlarken ikide bir, “Tanışıyor muyuz beyefendi?” diyordu Şvayk’a. “Otto Katz’ı tanır mısınız? O benim işte!”</p>

    <p>Kapıya ayağını dayayıp, “Başpiskopos beni iyi tanır!” diye bağırdı. “Vatikan’dakiler çok peşimde koştular, anlaşıldı mı!”</p>

    <p>Şvayk, baktı olacak gibi değil, “Komutanım” demeyi bıraktı, Papaz’la senlibenli oldu.</p>

    <p>“Bana bak, bırak şu kapıyı,” dedi, “yoksa bir tane çakarım, bir de yerden yersin. Kes zırvalamayı, düş önüme. Dosdoğru eve gidiyoruz. Şamata istemem.”</p>

    <p>Papaz Katz, kapıyı bırakır bırakmaz Şvayk’ın üstüne yıkıldı:</p>

    <p>“Eyvallah, gidelim buradan. Ama U Şuhu’ya<a class="si-noteref epub-type_noteref" href="#f44" id="ref_f44">44</a> gitmem bak. Oraya borcum bini aştı.”</p>

    <p>Şvayk, Papaz’ı iteleyerek dışarı çıkardı, kaldırım boyunca evine doğru sürüklemeye başladı.</p>

    <p>Yoldan geçenlerden biri, “Kim bu bey?” diye sordu.</p>

    <p>Şvayk, “Kardeşim olur,” diye yanıt verdi. “İzinli gelmiş, bana uğradı. O kadar keyiflendi ki zilzurna sarhoş oldu. Beni öldü sanıyormuş da...”</p>

    <p>Son sözleri işiten Papaz, kimsenin anlamadığı bir operet şarkısı mırıldanırken, birden çevrelerinde toplananlara döndü ve “Hanginiz öldüyse, hemen kolordu karargâhına başvurmalı. Üç günü geçirmemeli ki, naaşına biraz kutsal su serpelim,” dedikten sonra derin bir suskunluğa gömüldü. Burunüstü kaldırıma yapışmak üzereyken Şvayk kolundan yakaladı, yeniden eve doğru sürükledi.</p>

    <p>Papaz’ın kafası önden gidiyor, ayakları arkadan geliyordu; sakat kalmış kediler gibi ayaklarını sürürken, kendi kendine mırıldanıyordu: “<em>Dominus vobiscum - et cum spiritu tuo. Dominus vobiscum.</em>”<a class="si-noteref epub-type_noteref" href="#f45" id="ref_f45">45</a></p>

    <p>Arabaların bulunduğu meydana vardıklarında, Şvayk Papaz’ı duvara dayayıp arabacılarla pazarlığa girişti.</p>

    <p>Arabacılardan biri, Papaz’ı çok iyi tanıdığını, bir keresinde yanılıp evine kadar götürdüğünü, ama bu yanlışa bir daha düşmeyeceğini söyledi. Lafını sakınmayan biriydi. “Herif arabanın içine kustu,” dedi. “Üstelik parayı da vermedi. Evin yolunu buluncaya kadar iki saatten fazla dolandırdı beni. Bir hafta oyaladı, en azından üç kere kapısına dayandıktan sonra alabildim paramı; verdiği de beş kron.”</p>

    <p>Uzun tartışmalardan sonra sürücülerden biri götürmeyi kabul etti.</p>

    <p>Şvayk, ayakta uyumakta olan Papaz’ın yanına döndü. Başındaki melon şapkanın yerinde yeller esiyordu (genellikle sivillerini giyerdi).</p>

    <p>Şvayk, Papaz’ı uyandırdı, arabacının yardımıyla arabaya bindirdi. Papaz Katz, arabaya biner binmez, tümden yitirdi bilincini. Şvayk’ı, 75. Piyade Alayı’ndan Albay Just sanıyor, durmadan, “Kızma birader. Senlibenli konuşuyorum diye bozulma bana. Domuzun tekiyim ben,” diyordu.</p>

    <p>Yolda, arabanın sarsıntısından kendine gelir gibi oldu. Oturduğu yerde dikildi, kimsenin bilmediği bir şarkı tutturdu. Belki de kendi uydurduğu bir şarkıydı:</p>

    <div class="poem html5_section">
      <span>Ne güzel günlerdi,</span> <span>Dizinde hoplatırdı beni,</span> <span>Merklin’de otururduk o zaman,</span> <span>Domajlitse yakınlarında.</span>
    </div>

    <p>Biraz sonra yeniden başı önüne düştü. Sonra birden Şvayk’a dönerek göz kırptı:</p>

    <p>“Bugün nasılsınız, hanımefendi?..”</p>

    <p>Bir an durakladıktan sonra, “Bu yaz bir yerlere gidiyor musunuz?” diye sordu. Her şeyi çift görmeye başlamış olacak ki, Şvayk’ı göstererek, “Oğlunuz kocaman olmuş maşallah!” dedi.</p>

    <p>Çok geçmeden koltuğun üstüne çıkmaya kalkınca Şvayk dayanamadı, “Otur oturduğun yerde!” diye bağırdı. “Yoksa ben seni oturtmasını bilirim!”</p>

    <p>Papaz Katz, biraz duruldu; küçük, çipil gözlerini arabadan dışarıya dikti. Olup bitenlerin zerre kadar farkında değildi.</p>

    <p>Artık ipin ucunu iyice kaçırmıştı. Olanca düşkünlüğüyle Şvayk’a dönüp, “Hanımefendi, duyduğuma göre muameleniz iyiymiş,” dedi ve pantolonunu indirmeye kalktı.</p>

    <p>“Rezil herif, çabuk ilikle düğmelerini!” diye bağırdı Şvayk. “Bütün arabacılar tanıyor seni. Geçen gece arabanın içinde üstüne kusmuşsun, şimdi de şu yaptığına bak! Bu sefer de borç takacağını mı sanıyorsun?”</p>

    <p>Papaz, ellerini ensesinde kavuşturarak, yanık bir türkü tutturdu: “Yok artık bir tek sevenim...” Sonra birden türküyü kesip Almanca bir açıklama getirdi: “Babalık, kusura bakma ama, su katılmadık bir salaksın sen. Canımın istediği türküyü söylerim, sen kim oluyorsun!”</p>

    <p>Ardından, ıslıkla bir ezgi tutturmaya kalktı, ama ağzından “Brsss!” diye bir ses çıkınca araba duruverdi.</p>

    <p>Şvayk’ın arabacıyı uyarması üzerine araba yeniden yola koyuldu, ama Papaz bu kez de kibritini çıkarıp ağızlığını yakmaya kalkıştı.</p>

    <p>Bir kutu kibriti boşalttıktan sonra, “Yanmıyor,” dedi umarsızca. “Üflüyorsun da ondan.”</p>

    <p>Ama birden yeniden dağıttı ve kahkahalar atmaya başladı:</p>

    <p>“Amma da matrak ha! Koca tramvayda ikimiz kaldık! Değil mi, aziz dostum?” Ceplerinde bir şey aranıyordu.</p>

    <p>“Biletimi kaybettim!” diye bağırdı. “Durun, biletimi bulamıyorum!”</p>

    <p>Sonra boş vermişçesine elini sallayarak, “Tamam, tamam! Hadi gidelim...” dedi ve sayıklamaya başladı:</p>

    <p>“Hep böyledir zaten... Elbette, tabii... Her zaman böyle yaparlar... Saçmalamayın... İkinci kata mı?.. Hayır, asla kabul etmem... Beni ilgilendirmez, sizi ilgilendirir, sevgili hanımefendi... Hesap, lütfen... Bir kahvem vardı!..”</p>

    <p>Az sonra, uyur uyanık, bir lokantada cam kenarındaki masayı kapmak için düşsel bir düşmanla kapıştı. Arkasından, trende olduğunu sanarak pencereden dışarı sarktı, Çekçe ve Almanca haykırdı: “Nymburk! Aktarmaa!”</p>

    <p>Şvayk içeri çekip yerine oturtunca, bu kez treni unuttu, çeşitli hayvan sesleri çıkarmaya başladı. En çok da horoz sesine takıldı ve “Ü-ürü-üüü” sesleri arabanın içinden sokağı tuttu.</p>

    <p>Bir süre yerinde duramadı, kendini arabadan dışarı atmaya kalktı, gelene geçene küfürler savurdu, yakası açılmadık laflar etti. Sonra, mendilini arabadan dışarı atıp, “Durun! Durun! Bavulumu kaybettim!” diye bağırdı. Ardından, bir hikâye anlatmaya koyuldu: “Budyeyovitse’de bir davulcu vardı. Evlendi. Ertesi yıl öldü.” Gülmekten kırılıyordu: “Ne hikâye ama!”</p>

    <p>Bütün bunlar olup biterken Şvayk, Papaz’a en küçük bir ödün vermiyor, çok sert davranıyordu. Papaz arabadan aşağı düşer gibi yapmak ya da koltuğu parçalamak gibi gösterilere kalkıştığında, Şvayk’tan birkaç yumruk yiyor, ama hiç umursamıyordu.</p>

    <p>Yalnız bir keresinde, Budyeyovitse yerine Podmokli’ye doğru gittiklerinin farkında olduğunu, yolculuğun orada sona erdiğini söyleyerek isyan etti ve aşağı atlamaya yeltendi. Şvayk isyanı oracıkta bastırdı ve Papaz’ı yeniden yerine oturttu. Sızmasını önlemek için elinden geleni yapıyordu. Bu arada, Şvayk’ın ağzından çıkan en kibar cümle, “Ulan, sakın sızayım deme, geberik herif!” oldu.</p>

    <p>Ansızın hüzünlenen Papaz Katz, Şvayk’a annesi olup olmadığını sorarak hıçkıra hıçkıra ağlamaya başladı.</p>

    <p>“Ey ahali!” diye bağırdı arabanın penceresinden. “Bu dünyada hiç kimsem yok! Beni yalnız komayın!”</p>

    <p>“Rezalet çıkarma,” diye payladı Şvayk. “Kafayı çekip sarhoş olduğunu herkes anlayacak.”</p>

    <p>“Ağzıma bile sürmedim moruk,” dedi Papaz. “Kim demiş sarhoşum diye, zıpkın gibiyim.”</p>

    <p>Ama birden ayağa kalkıp selam verdi ve Almanca, “Komutanım, zurna gibiyim,” dedi. Yürekten bir umarsızlıkla, “Ben aşağılık herifin tekiyim!” diye tekrarlayıp durdu. Sonra, Şvayk’a dönüp yalvardı: “At beni arabadan aşağı. Ne işim var benim burada?”</p>

    <p>Yeniden yerine oturup mırıldandı:</p>

    <p>“Ayın çevresinde haleler oluşuyor. Ruhun ölümsüzlüğüne inanır mısınız, yüzbaşı? Atlar Cennet’e gidebilir mi?”</p>

    <p>Derken, kahkahalar atmaya başladı, ama çok geçmeden yeniden hüzünlendi, Şvayk’ın yüzüne boş boş bakarak, “Özür dilerim beyefendi, ama gözüm bir yerlerden ısırıyor sizi. Viyana’da bulundunuz mu hiç? Yanılmıyorsam, sizi oradaki seminerden hatırlıyorum.”</p>

    <p>Sonra bir süre Latince şiirler döktürdü:</p>

    <p>“<em>Aurea prima sata est aetas, quae vindice nullo...</em>” Biraz sonra da, “Gitmek istemiyorum,” dedi. “At beni dışarı. Neden atmıyorsun, anlamıyorum. Kendime bir şey yapacak değilim.” Ama hemen ardından, kararlı bir sesle, “Kafaüstü çakılmak istiyorum,” dedikten sonra, “n’olursun, sevgili dostum,” diye yalvarmaya başladı, “çeneme bir yumruk çakar mısın lütfen?”</p>

    <p>“Bir tane yeter mi?” diye sordu Şvayk. “Kaç tane istersen. Yeter ki sen iste. Al bakalım...”</p>

    <p>Papaz Katz, yediği yumrukları büyük bir mutlulukla sırıtarak sayıyordu.</p>

    <p>“Yumruk yemek çok faydalıdır,” dedi. “Mideye iyi gelir, hazmı kolaylaştırır. Bir tane de şuraya lütfen.”</p>

    <p>Şvayk bir yumruk daha indirince, “Sağ olasın. Ellerin dert görmesin,” dedi. “Bayağı rahatladım. Şimdi de şu yeleğimi parçalar mısın lütfen?”</p>

    <p>Akıl almaz istekler birbirini izliyordu. Şvayk’tan, bacağını çekip çıkarmasını, boğazını sıkmasını, tırnaklarını sökmesini, ön dişlerini çekmesini istiyordu.</p>

    <p>Doğru bildiğinden dönmeyen Hıristiyanlara yapılanların kendisine de yapılması için yanıp tutuşuyor; kellesini kesmesi, kendisini bir çuvala koyup Vltava Irmağı’na atması için Şvayk’a yalvarıyordu.</p>

    <p>“Kafamın etrafında yıldızlar da bana çok yakışır herhalde,” dedi coşkuyla. “On yıldız yeter.”<a class="si-noteref epub-type_noteref" href="#f46" id="ref_f46">46</a></p>

    <p>Arkasından at yarışlarından söz açtı, derken baleden söz etmeye başladı, ama bu da fazla sürmedi.</p>

    <p>“Çardaş dansını<a class="si-noteref epub-type_noteref" href="#f47" id="ref_f47">47</a> bilir misiniz?” diye sordu Şvayk’a. “Peki, ya ayı dansını? Bakın, böyle işte...”</p>

    <p>Havaya sıçramaya çalışırken Şvayk’ın üstüne devrilince, bizimki sille tokat yerine oturttu Papaz’ı.</p>

    <p>“Bir şey istiyorum, ama ne istediğimi ben de bilmiyorum!” diye bağırdı Papaz. “Belki siz biliyorsunuzdur?”</p>

    <p>Bir an başını önüne eğip düşüncelere daldı. Sonra, birden ciddileşerek, “Ne istediğimden bana ne yahu!” dedi. “Benim ne istediğim sizi de ilgilendirmez beyefendi. Tanışmıyoruz ki. Neden öyle kızgın bakıyorsunuz bana? Eskrim bilir misiniz?”</p>

    <p>O ara daha da saldırganlaştı, Şvayk’ı koltuktan devirmeye kalkıştı. Ama Şvayk’a gücünün yetmediğini anlayınca sakinleşti ve “Bugün pazartesi mi, yoksa cuma mı?” diye sordu.</p>

    <p>Aralık ayında mı, yoksa temmuzda mı olduklarını da merak ediyordu. Hemen ardından, saçma sapan bir sürü soru sıraladı art arda:</p>

    <p>“Evli misiniz? Gorgonzola peyniri sever misiniz? Evinizde tahtakurusu var mı? Köpeğiniz huysuz mu?”</p>

    <p>Derken, kirli çamaşırlarını ortaya dökmeye koyuldu. Kaç zaman önce aldığı külot pantolon, kamçı ve eyerin parasını hâlâ ödemediğini, birkaç yıl önce belsoğukluğuna yakalandığını ve permanganatla tedavi olduğunu anlattı.</p>

    <p>“Başka bir şey denemek aklıma gelmedi. Zaten zamanım da yoktu,” dedi. Hıçkırık tutmuştu. “Size feci gelebilir, ama söyler misiniz başka ne yapabilirdim? Hık... Hık... Yalvarırım, bağışlayın beni. Hık... Hık...”</p>

    <p>Az sonra, biraz önce söylediklerini unutarak, “İçine konan sıvının sıcaklığını uzun süre koruyan kaplara termos deniyor,” dedi. “Sevgili dostum, sizce hangisi daha zevklidir, poker mi, yoksa yirmibir mi?”</p>

    <p>Ardından, Şvayk’ı kucaklamaya, salya sümük öpmeye çalışarak, “Seni gerçekten gözüm bir yerden ısırıyor!” diye bağırdı. Sonra, bacağını ovuşturarak, “Aynı okuldaydık. Esaslı çocuktun haa! Görmeyeli koca herif olmuşsun. Seni görünce bütün dertlerimi unuttum valla,” dedi.</p>

    <p>Bir ara, bir şairanelik geldi üzerine; güneş ülkelerinden, mutlu ve sıcakkanlı insanlardan söz etmeye başladı.</p>

    <p>Sonra, diz çöküp kahkahadan kırılarak, “Selam sana, ey Meryem, sen kadınlar arasında kutsalsın,” diye dua etmeye koyuldu.</p>

    <p>Eve vardıklarında, arabadan indirmek hiç de kolay olmadı.</p>

    <p>“Daha gelmedik!” diye bağırdı. “İmdat! Adam kaçırıyorlar! Bırakın beni!” Salyangozu kaynatıp kabuğundan nasıl çıkarırlarsa, Papaz’ı da arabadan öyle çekip çıkardılar. Bir ara, sanki ortadan ikiye ayrılıyordu; bacakları koltuğun altına sıkışmıştı.</p>

    <p>Bütün bu kargaşa sırasında, onları kandırdığını söylüyor, “Hoop, beyler, beni parçalamak mı istiyorsunuz?” diye bağırarak kahkahalar atıyordu.</p>

    <p>Evin kapısına kadar sürüklediler, güçbela merdivenlerden çıkarıp eve soktular, salondaki sedirin üstüne boş bir çuval gibi attılar. Otomobili kendisinin tutmadığını, onun için de parasını ödemek zorunda olmadığını söylüyordu. Otomobille değil, atlı arabayla geldiklerini anlatana kadar akla karayı seçtiler.</p>

    <p>Papaz Katz, gene de direnmekten vazgeçmedi; bu kez de, küçük bir faytonla geldiklerini söylüyordu.</p>

    <p>Çok geçmeden, Şvayk’la arabacıya bilgiççe göz kırparak, “Yemeyin beni,” dedi. “Buraya kadar yürüttünüz beni.”</p>

    <p>Sonra birden, cömertlik nöbetine yakalanmışçasına, cüzdanını çıkarıp arabacıya fırlattı:</p>

    <p>“Al, hepsi senin olsun. Para dediğin, el kiri. Ne seni zengin eder, ne beni yoksul. Ha bir kuruş fazla olmuş, ha bir kuruş eksik.”</p>

    <p>Aslında, “otuz altı kuruş” deseydi daha doğru olacaktı, çünkü cüzdanından yalnızca otuz altı kuruş çıktı. Arabacı, “Şimdi yersin yumruğu!” diye gözdağı vererek, ceplerini aramaya koyuldu Papaz’ın.</p>

    <p>“Hadi, ne duruyorsun!” diye karşılık verdi Papaz. “At yumruğu da görelim. Beş yumruğa kadar dayanırım valla!”</p>

    <p>Arabacı, Papaz’ın yeleğinin cebinde on kron buldu. Talihine de, Papaz’a da lanetler yağdırarak çekip gitti: Hem vakitten olmuştu, hem de nakitten.</p>

    <p>Papaz Katz, uykuya dalana kadar bir sürü hayal kurdu. Yepyeni şeyler öğrenecekti: piyano çalmayı, dans etmeyi ve balık kızartmayı...</p>

    <p>Sonra, kız kardeşini Şvayk’a vermeye kalktı; oysa kız kardeşi yoktu. Ardından, Şvayk’tan, kendisini yatağa taşımasını istedi. En sonunda, uykuya dalarken, “Bana insan gibi davranmalarını istiyorum,” diye mırıldandı. “İnsanın da domuz kadar değeri olsa gerek.”</p>

    <h2>III</h2>

    <p>Ertesi sabah, Şvayk, Papaz’ın odasına girdiğinde, sedirde yatan Papaz Katz, “Gece beni kim böyle ıslattı ki, pantolonum sedirin derisine yapışmış kalmış?” diye düşünüp duruyordu.</p>

    <p>“Komutanım,” dedi Şvayk. “Dün gece siz...”</p>

    <p>Papaz’ın kafasındaki soruya lafı uzatmadan açıklık getirdi. Papaz Katz, kendisini kimsenin ıslatmış olamayacağını o saat anladı. Korkunç bir baş ağrısıyla uyanmıştı, kendini berbat hissediyordu.</p>

    <p>“Yataktan koltuğa nasıl geçtim, hiç hatırlamıyorum,” dedi.</p>

    <p>“Doğrusunu isterseniz, yatağa hiç yatmadınız efendim. Sizi buraya getirir getirmez, sedire yatırdık. Yatağa kadar götüremedik.”</p>

    <p>“Peki, ne oldu bana? Çok mu kötüydüm? Biraz çakırkeyif miydim yoksa?”</p>

    <p>“Çakırkeyif ne kelime!” dedi Şvayk. “Burnunuzun ucunu göremiyordunuz Komutanım! Bir ara keçileri kaçırır gibi olduğunuzu bile söyleyebilirim. Bana sorarsanız, şöyle bir güzel yıkanıp üstünüzü değişin, rahatlarsınız biraz.”</p>

    <p>“Dayak yemiş gibiyim, her yanım ağrıyor,” diye yakındı Papaz. “Dilim damağım kurumuş. Dün gece birisiyle kavga mı ettim?”</p>

    <p>“Çok kötü bir şey olmadı efendim. Ağzınızın kuruması, dün geceden. İnsan o kadar içerse, kolay kolay kendine gelemez elbette. Bir marangoz tanımıştım; 1910 yılıydı; herif yılbaşı gecesi içkiyi fazla kaçırmış, hayatında ilk kez sarhoş olmuştu. Ertesi sabah, yani ocak ayının ilk günü o kadar susamıştı, kendini o kadar kötü hissediyordu ki, gidip tuzlu ringa almış, yeniden içmeye başlamıştı. Dört yıldır her gün aynı şeyi yapıyor; kimse de yardım edemiyor zavallıya. Her cumartesi balık pazarına gidiyor, bir haftalık tuzlu ringa alıyor. Bizim 91. Alay’da bir başçavuşumuz vardı, ‘Hayat bir dönme dolaptır,’ derdi.”</p>

    <p>Papaz Katz, gerçekten de feci durumdaydı, tam bir çöküntü içinde olduğu bile söylenebilirdi. O sıra söylediklerine kulak verseniz, düzenli olarak Dr. Alexander Batek’in konuşmalarını dinlediğini (“Alkol denen iblise savaş açmalıyız. Bu iblis, insanları mahvediyor”) ve “Ahlakın Yüz İlkesi” adlı yazısını okuduğunu sanabilirdiniz.</p>

    <p>Tam olarak aynısı değildi belki, dahası Dr. Batek’in konuşmalarını kendi üslubuna uyarladığı bile söylenebilirdi:</p>

    <p>“Arak,<a class="si-noteref epub-type_noteref" href="#f48" id="ref_f48">48</a> <em>maraskin</em>,<a class="si-noteref epub-type_noteref" href="#f49" id="ref_f49">49</a> konyak gibi soylu içkiler içiyorsanız, mesele yok! Ama ben dün korkunç bir <em>boroviçka</em><a class="si-noteref epub-type_noteref" href="#f50" id="ref_f50">50</a> içtim. O berbat şeyi nasıl içtim, hâlâ anlamış değilim. Çok kötü bir tadı vardı. İspirto gibiydi valla. İnsanoğlu bir sürü içki icat ediyor, sonra da su gibi içiyor. Bu <em>boroviçka</em> dedikleri zıkkımın ne tadı var, ne de rengi; adamın gırtlağını yakıyor. <em>Boroviçka</em>’nın hası olsa, hadi gene neyse; <em>boroviçka</em>’nın hakikisini ardıçtan yaparlar, bir sefer Moravya’da içmiştim. Oysa benim dün içtiğim, bir çeşit odun ispirtosu ve kokulu yağlardan yapılmıştı. Geğirtiyor adamı.”</p>

    <p>Bir an durakladıktan sonra, “Alkol zehirdir,” dedi. “Hasını içiyorsanız mesele yok tabii. Ama Yahudilerin fabrikalarda ürettikleri sentetiğini içiyorsanız ayvayı yersiniz. Rom için de geçerli aynı şey. Romun hakikisi, ömürde bir bulunur.”</p>

    <p>Sonra iç çekerek, “Keşke evde biraz hakiki <em>orjeçovka</em><a class="si-noteref epub-type_noteref" href="#f51" id="ref_f51">51</a> olaydı,” dedi. “Mideme ne kadar iyi gelirdi. Şu bizim Bruskalı Yüzbaşı Snabl’ın <em>orjeçovka</em>’sından.”</p>

    <p>Ceplerini yokladı, cüzdanına baktı, “Otuz altı kreutzerim var,” dedi. “Şu sediri mi satsam acaba? Ne dersin? Alan olur mu? Ev sahibine, bir arkadaşıma ödünç verdiğimi ya da çalındığını söylerim. Yok yok, olmaz, sedir kalsın. En iyisi, seni Yüzbaşı Snabl’a yollayayım, yüz kron borç versin. Önceki gün kumarda kazandı zaten. Ondan bir şey koparamazsan, Vrsovitse’deki kışlaya git, Teğmen Mahler’i bul. Onda da para yoksa, Hradçani’ye gidip Yüzbaşı Fiser’i gör. De ki: Papaz Katz atının saman parasını ödemek zorundaymış, ama tüm parasını içkiye vermiş. Talihin orada da yaver gitmezse, piyanoyu rehine veririz ya da başka bir çözüm buluruz. Ben şimdi bir pusula yazıp vereceğim sana. Ama, bana bak, sakın atlatmaya kalkmasınlar. Çok ihtiyacım olduğunu, meteliğe kurşun attığımı söyle. Ne halt edersen et, sakın elin boş dönme, yoksa seni cepheye sürdürürüm. Yüzbaşı Snabl’ı görünce, ona <em>orjeçovka</em>’yı nereden aldığını sor, gelirken iki şişe <em>orjeçovka</em> al oradan.”</p>

    <p>Şvayk, komutanının verdiği görevi üstün bir başarıyla yerine getirdi. İçtenliği ve karşısındakinde güven uyandıran yüzü, herkesi inandırdı söylediklerine.</p>

    <p>Yüzbaşı Snabl, Yüzbaşı Fiser ve Teğmen Mahler’in huzurlarına çıktığında, Papaz’ın atının saman parasını ödemek zorunda olduğunu söylemeyi uygun görmedi ve başka bir gerekçe uydurmaya karar verdi. Borç isteyebilmek için, Papaz Katz’ın eski karısına nafaka ödemesi gerektiğini söyledi ve üçünden de para kopardı.</p>

    <p>Bu onurlu görevi tamamlayıp üç yüz kronla geri döndüğünde, yıkanıp temiz giysiler giymiş olan Papaz’ın ağzı bir karış açık kaldı.</p>

    <p>“Hepsini bir seferde aldım ki,” dedi Şvayk, “yarın öbürsü gün yeniden paraya sıkışmayalım. En küçük bir zorlukla karşılaşmadım; tereyağından kıl çeker gibi aldım paraları. Yalnız Yüzbaşı Snabl’ın önünde diz çöküp yalvarmak zorunda kaldım. Çok adi bir herif. Ama nafaka ödemek zorunda olduğumuzu...”</p>

    <p>“Nafaka mı?” diye atıldı Papaz dehşetle.</p>

    <p>“Evet nafaka, efendim,” dedi Şvayk. “Kadınlara ödenen geçim parası. ‘Ne halt edersen et, sakın elin boş dönme,’ dememiş miydiniz? Ben de uzun uzun kafa patlattım, sonunda bu nafaka işini buldum. Bizim orada bir kundura tamircisi vardı, beş kadına birden nafaka öderdi. O da çaresiz kalınca gider, birilerinden borç para alırdı. Herkes inanırdı başının belada olduğuna. Sizin subaylar, nafaka ödediğiniz kızın nasıl bir şey olduğunu sordular; ben de, on beşinde bir dilber, deyince, kızın adresini istediler.”</p>

    <p>Papaz, “Her şeyi berbat etmişsin, Şvayk,” diye iç geçirdi ve odanın içinde volta atmaya başladı. Elini başına götürerek, “Gene el âlemin maskarası olacağız,” dedi. “Başıma ağrılar giriyor.”</p>

    <p>“Korkmayın,” diye yatıştırmaya çalıştı Şvayk. “Benim sokakta oturan yaşlı, sağır bir karının adresini verdim. Görevimi yerine getirmem gerektiğini düşündüm; ne de olsa, emir emirdir. Tongaya düşmemem gerekiyordu, ben de kafayı çalıştırdım. Haa, unutmadan, adamlar piyanoyu almak için kapıda bekliyorlar. Alıp rehinciye götürecekler. Piyanonun ortadan kalkmasında yarar var. Hem yer açılır hem de daha çok paramız olur. Birkaç gün rahat ederiz. Ev sahibi piyanosunu nereye gönderdiğimizi soracak olursa, piyanonun tellerinin koptuğunu, fabrikaya tamire yolladığımızı söylerim. Az önce kapıcı kadına da söyledim zaten. Ne olur, ne olmaz; piyanoyu evden çıkarıp arabaya yüklerlerken aklına bir şey gelmesin. Koltuğa da bir alıcı buldum. Yakın dostumdur, ikinci el mobilyalar alır satar. Öğleden sonra uğrayacak. Bugünlerde deri sedirler iyi para ediyor.”</p>

    <p>Papaz Katz, çaresizlik içinde, “Umarım, başka bir halt karıştırmamışsındır,” demekle yetindi.</p>

    <p>“Hayır, Komutanım,” diye karşılık verdi Şvayk. “Siz, Yüzbaşı Snabl’ın <em>orjeçovka</em>’sından iki şişe istemiştiniz; ben, yetmez diye beş şişe aldım. Şimdi, piyanoyu götürebilirler mi efendim? Rehinci kapanmadan yetişsin istiyorum da.”</p>

    <p>Papaz, çaresizlik içinde Şvayk’a baktı; az sonra, piyano kapıda bekleyen arabaya yükleniyordu bile.</p>

    <p>Şvayk rehinciden döndüğünde, Papaz’ı bir şişe <em>orjeçovka</em>’nın başında buldu: Öğle yemeği için tavaya attığı pirzolalar iyi pişmedi diye ana avrat sövüyordu.</p>

    <p>Gene kafayı bulmuştu. Şvayk’a anlatıyordu: Ertesi günden tezi yok, yepyeni bir hayata başlayacaktı. İçki içmek, dünya nimetlerine teslim olmaktan başka bir şey değildi; oysa insan Tanrı’ya teslim olmalıydı.</p>

    <p>Uzun uzun felsefe yaptıktan sonra, üçüncü şişeyi açmıştı ki, sediri alacak olan adam geldi. Papaz Katz, sediri hiç pazarlık etmeden yok pahasına verdi ve adama hemen, “Biraz oturmaz mısınız?” dedi. “Bir şeyler içer, sohbet ederdik.” Ama adam, Papaz’ı düş kırıklığına uğrattı: Bir yere daha uğrayıp bir komodin alması gerekiyordu.</p>

    <p>Papaz, üzülerek, “Ne yazık ki, komodinim yok,” dedi. “İnsan her şeyi birden akıl edemiyor işte.”</p>

    <p>Adam gittikten sonra bir şişe daha açan Otto Katz, Şvayk’la sohbete daldı; kadınlarla olan serüvenlerini, kumar masasında başından geçenleri anlattı durdu. Akşama kadar hoşbeş edip çene yarıştırdılar.</p>

    <p>Gece, durum gene değişti. Papaz, önceki gün yaptığı gibi, Şvayk’ı başka biriyle karıştırmaya başladı:</p>

    <p>“Lütfen, kalkmayın. Bir yere bırakmam sizi. Hani, trende kızıl saçlı bir harp okulu öğrencisine rastlamıştık, hatırlıyor musunuz?”</p>

    <p>Muhabbet uzayıp gidiyordu ki, Şvayk zıvanadan çıktı:</p>

    <p>“Bana bak, yeter artık! Bırak zevzeklik etmeyi de, yat yatağına, zıbar! Anlaşıldı mı?”</p>

    <p>Papaz Katz, aşağıdan aldı:</p>

    <p>“Hemen yatıyorum sevgili dostum, hemen yatıyorum. Sen yat dersin de ben yatmaz mıyım? Hatırlar mısın, beşinci sınıfta aynı sırada otururduk, Yunanca ödevlerine yardım ederdim. Zbraslav’da bir köşkünüz vardı. Vltava Irmağı’ndan vapurla giderdiniz oraya. Vltava’yı hatırlıyor musun?”</p>

    <p>Şvayk, Papaz’ın botlarını ve giysilerini çıkarmak için zor kullanmak zorunda kaldı. Şvayk’a hiç karşı koymayan Papaz, ortalarda görünmeyen birilerinden yakınıyordu. “Görüyor musunuz beyler?” diyordu odadaki dolaba ve saksıdaki kaktüse. “Akrabalarım bana nasıl davranıyorlar!”</p>

    <p>Sonra birden, “Hiçbir akrabamı tanımam ben,” dedi ve yatağa girdi. “Yalan söylüyorsam ne olayım, bir tekini bile tanımam...”</p>

    <p>Odayı Papaz’ın horultuları kapladı.</p>

    <h2>IV</h2>

    <p>İşte tam o günlerde Şvayk, eski hizmetçisi Bayan Müller’i görmeye gitti. Evden içeri girer girmez, Bayan Müller’in yeğeniyle karşılaştı. Kadıncağız, iki gözü iki çeşme, Bayan Müller’in, kendisini tekerlekli iskemleyle askere götürdüğü günün akşamı tutuklandığını anlattı. Yaşlı kadını askerî mahkemeye çıkarmışlar, hiçbir kanıt bulamadıklarından Steinhof’taki toplama kampına göndermişlerdi. Bayan Müller’den bir kart bile gelmişti.</p>

    <p>Şvayk, bu mukaddes emaneti alıp okumaya başladı:</p>

    <div class="letter html5_section">
      <p>Sevgili Aninka,</p>

      <p>Burada ne kadar eğleniyoruz, bilemezsin. Hepimiz çok iyiyiz. Yanımdaki yatakta yatan kadın — yakalandı; ayrıca birçokları çiçek —. Bunun dışında her şey yolunda.</p>

      <p>Hiç yiyecek sıkıntısı çekmiyoruz. Ayrıca, patates — toplayıp çorba pişiriyoruz. Bay Şvayk’ın — duydum; nerede yattığını öğrenirsen, savaş bittikten sonra mezarına çiçek götürürüz. Sana söylemeyi unutmuştum: Tavan arasındaki kutunun içinde küçük bir köpek olacak, minik bir yavru. Ama beni — dolayı götürmeye geldikleri günden beri, haftalardır bir şey yememiş olmalı. Sanırım, artık çok geç kalmışızdır. Küçük köpek herhalde — kavuşmuştur.</p>
    </div>

    <p>Kartın üzerine boydan boya pembe bir damga vurulmuştu: “Okunmuştur. İmparatorluk Toplama Kampı. Steinhof.”</p>

    <p>Bayan Müller’in yeğeni, “Tavan arasına koştuğumda, küçük köpek gerçekten de ölmüştü,” diye hıçkırdı. “Sizin kaldığınız daireyi görseniz gözlerinize inanamazsınız. Birkaç terzi kıza kiraladım. Burada bir terzi atölyesi açtılar. Duvarları moda resimleriyle kapladılar, pencerelere çiçekler yerleştirdiler.”</p>

    <p>Hüngür hüngür ağlayan kadıncağızı yatıştırmak mümkün değildi.</p>

    <p>Kadın, bitmek bilmeyen hıçkırıklar arasında, gerçek kaygısını dile getirdi en sonunda:</p>

    <p>“Bay Şvayk, askerden kaçtıysanız beni de yakarsınız. Çok korkuyorum. Bayan Müller’den sonra benim hayatımı da mahvetmeyin.”</p>

    <p>Şvayk, “İşte bu harika!” dedi. “Aklım durdu doğrusu. Askerden kaçtığımı nasıl da anladınız, Bayan Kejr? Yalnız kaçarken on beş kadar çavuş ve başçavuşu öldürmek zorunda kaldım. Sakın kimseye söylemeyin...”</p>

    <p>Hiç de hoş karşılanmadığı evden ayrılırken, “Aman, Bayan Kejr,” dedi Şvayk. “Temizleyiciye yakalarımla gömleklerimi bırakmıştım. Onları alıp saklarsanız size minnettar kalırım. Savaştan dönünce sivil bir şeylerim olur hiç değilse. Gardıroptaki takım elbisemi güve yemesin. Yatağımda yatan genç hanımlara da selam ederim.”</p>

    <p>Şvayk, evden ayrıldıktan sonra Kupa Meyhanesi’ne uğradı. Bayan Palivets, bizimkini görür görmez cin çarpmışa döndü: Büyük bir olasılıkla cepheden kaçmıştı, onun için kendisine içki veremeyecekti.</p>

    <p>Gene bir teranedir tutturdu:</p>

    <p>“Kocam, o kadar temkinli bir insan olmasına rağmen hâlâ içerde. Yok yere zindanlarda çürüyor zavallıcık. Sizin gibi asker kaçakları ise ellerini kollarını sallaya sallaya ortalıkta dolaşıyorlar. Daha geçen hafta buraya gelip sizi sordular gene. Sizden çok daha dikkatli olduğumuz halde, başımız dertten kurtulmuyor. Kedi gibi dört ayak üstüne düşüyorsunuz hep.”</p>

    <p>Tam o sırada, konuşmaya kulak misafiri olan Smichov’lu yaşlıca bir çilingir, Şvayk’ın yanına gelip, “Özür dilerim, beyim,” dedi, “lütfen biraz dışarı gelir misiniz? Sizinle bir şey konuşmam lazım.”</p>

    <p>Dışarı çıktıklarında hemen açıldı Şvayk’a:</p>

    <p>“Yanılmıyorsam askerden kaçmışsınız. Benim oğlum da asker kaçağı; şimdi, Josefov yakınlarında Jasenna’da büyükannesinin yanında kalıyor.”</p>

    <p>Şvayk, asker kaçağı olmadığını anlatmaya çalıştıysa da adamı inandıramadı. Bizimkinin eline bir yirmi kron tutuşturan çilingir, Şvayk’ı köşe başındaki şarapçıya sürüklerken, “Bunu bir dost yardımı olarak kabul edin,” dedi. “Sizi çok iyi anlıyorum. Benden çekinmeniz gereksiz.”</p>

    <p>Şvayk gece geç vakit eve gittiğinde, Papaz henüz ortada yoktu.</p>

    <p>Eve sabaha karşı dönen papaz, hemen Şvayk’ı uyandırdı:</p>

    <p>“Yarın, cepheye gidecekler için bir ayin düzenleyeceğiz. Çabuk, şöyle koyu bir kahve yap bana, içine de rom koy biraz. Ya da kahveyi boş ver, yalnız romla su getir sen.”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f39">
      <a class="si-backref" href="#ref_f39">39.</a> <span class="si-footnote-text">Daha Avusturya döneminde kurulmuş olan bir Çek siyasal partisi. Çek devlet adamı Edvard Benes, daha sonraları bu partinin önderlerinden biri olmuştur.</span>
    </div>

    <div class="si-footnote html5_aside epub-type_footnote" id="f40">
      <a class="si-backref" href="#ref_f40">40.</a> <span class="si-footnote-text">(Çekçe) “Atmaca” ya da “şahin” anlamına gelen Sokol, 1862’de Prag’da kurulan ve beden gücünü, çevikliği ve cesareti artırmayı amaçlayan bir jimnastik derneğidir. Topluluk ruhunu ve bedensel sağlığı geliştirmede toplu kültürfiziğin önemini vurgulamıştır.</span>
    </div>

    <div class="si-footnote html5_aside epub-type_footnote" id="f41">
      <a class="si-backref" href="#ref_f41">41.</a> <span class="si-footnote-text">Prag’ın merkezinde, bir kafe ile bir lokantanın, birkaç eğlence salonunun ve kentin en büyük konser salonu olan Smetana Salonu’nun bulunduğu eğlence merkezi.</span>
    </div>

    <div class="si-footnote html5_aside epub-type_footnote" id="f42">
      <a class="si-backref" href="#ref_f42">42.</a> <span class="si-footnote-text">Prag’da, birkaç saatliğine oda kiralanan düşük bir otel.</span>
    </div>

    <div class="si-footnote html5_aside epub-type_footnote" id="f43">
      <a class="si-backref" href="#ref_f43">43.</a> <span class="si-footnote-text">Hastaneye kaldırılmak için başvurulan bir yöntemdir. Ama parafinin çıbana sinen kokusu, insanı ele verebilir. Benzin, daha çabuk uçtuğu için, daha iyidir. Bir ara, eter-benzin karışımı da kullanılmış, daha sonraları daha gelişmiş yöntemler bulunmuştur. (Yazarın notu.)</span>
    </div>

    <div class="si-footnote html5_aside epub-type_footnote" id="f44">
      <a class="si-backref" href="#ref_f44">44.</a> <span class="si-footnote-text">Prag’da, ünlü bir randevuevi.</span>
    </div>

    <div class="si-footnote html5_aside epub-type_footnote" id="f45">
      <a class="si-backref" href="#ref_f45">45.</a> <span class="si-footnote-text">(Lat.) “Tanrı yanınızda olsun” diye başlayan dua.</span>
    </div>

    <div class="si-footnote html5_aside epub-type_footnote" id="f46">
      <a class="si-backref" href="#ref_f46">46.</a> <span class="si-footnote-text">Yazar, Nepomuklu Aziz Yan’a bir göndermede daha bulunuyor. Aziz Yan’ın heykelindeki halenin üzerinde yıldızlar vardır. Bu yıldızlar, Aziz Yan şehit edilirken meydana gelen mucizeleri simgeler.</span>
    </div>

    <div class="si-footnote html5_aside epub-type_footnote" id="f47">
      <a class="si-backref" href="#ref_f47">47.</a> <span class="si-footnote-text">Macaristan’ın ulusal dansı.</span>
    </div>

    <div class="si-footnote html5_aside epub-type_footnote" id="f48">
      <a class="si-backref" href="#ref_f48">48.</a> <span class="si-footnote-text">Pirinç ve şekerkamışından elde edilen bir tür rakı.</span>
    </div>

    <div class="si-footnote html5_aside epub-type_footnote" id="f49">
      <a class="si-backref" href="#ref_f49">49.</a> <span class="si-footnote-text">Acı kirazdan yapılan bir çeşit likör.</span>
    </div>

    <div class="si-footnote html5_aside epub-type_footnote" id="f50">
      <a class="si-backref" href="#ref_f50">50.</a> <span class="si-footnote-text">Ardıçtan yapılan bir tür içki.</span>
    </div>

    <div class="si-footnote html5_aside epub-type_footnote" id="f51">
      <a class="si-backref" href="#ref_f51">51.</a> <span class="si-footnote-text">Cevizden yapılan bir tür likör.</span>
    </div>
  </div>
</body>
</html>