<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">13</span>Şvayk’tan son kutsama</h1>

    <div class="und-head html5_figure"><img alt="aslan13" src="../Images/aslan13.jpg"/></div>

    <p>Askerî Papaz Otto Katz, kışladan eve getirdiği bir genelgenin başına oturmuş, kara kara düşünüyordu. Genelgede, Savaş Bakanlığı’nın gizli talimatları yer alıyordu:</p>

    <blockquote>
      <p>Savaş Bakanlığı, askerlerin son kutsamasıyla ilgili bütün işlemlerin savaş süresince kaldırılmasını kararlaştırmıştır. Askerî papazlar, aşağıdaki emirlere uymak zorundadırlar:</p>

      <p>1. Cephede son kutsama yapılmayacaktır.</p>

      <p>2. Ağır hasta ve ağır yaralıların son kutsama için cephe gerisine dönmeleri yasaklanmıştır. Askerî papazlar bu gibi durumları yetkililere bildirecekler ve gerekli işlem yapılacaktır.</p>

      <p>3. Son kutsama, askerî hastanelerde, doktorların imzalı onay vermesiyle ve söz konusu kurumlara bir güçlük çıkarmayacaksa, toplu olarak yapılabilecektir.</p>

      <p>4. Askerî Hastaneler Komutanlığı, özel durumlarda, tek kişilik son kutsamalara izin verebilir.</p>

      <p>5. Askerî papazlar, Askerî Hastaneler Komutanlığı’ nın belirleyeceği kişilerin son kutsamalarını yapmakla yükümlüdürler.</p>
    </blockquote>

    <p>Papaz Katz, daha sonra, ertesi gün ağır yaralıların son kutsamasını yapmak üzere Karel Meydanı’ndaki askerî hastaneye gitmesi gerektiğini bildiren emri bir kez daha okudu.</p>

    <p>“Görüyor musun, Şvayk?” diye seslendi. “Bu ne mene iştir, anlayamadım gitti. Sanki koskoca Prag’da benden başka askerî papaz kalmamış! Neden geçen gün burada sızıp kalan o yobazı yollamazlar? Çaresi yok, yarın Karel Meydanı’ndaki hastaneye gidip son kutsamayı yapacağız. Nasıl yapıldığını hatırlamıyorum bile.”</p>

    <p>Şvayk, “Biz de gider, bir din kitabı alırız, olur biter Komutanım,” dedi. “Din kitabı, ruhların yatıştırıcıları için bir tür şehir rehberine benzer. Emmaus Manastırı’nda bir bahçıvan yamağı vardı. Bahçede çalışırken üstü başı yırtılmasın diye, ayinlerde görev alıp bir cüppe edinmek istiyordu. Mecburen bir din kitabı aldı ve istavroz çıkarmayı, İlk Günah’tan bir tek kimin bağışlandığını, vicdan rahatlığının ne demek olduğunu ve bunlar gibi daha bir sürü saçmalığı öğrendi. Sonra da, manastırın bahçesinde yetiştirilen hıyarların yarısını gizlice okuttuğu için kovuldu manastırdan. Sonradan karşılaştığımızda ne dese beğenirsiniz: ‘Yahu, ben o hıyarları, din kitabını hatmetmeden de satabilirmişim meğer!’”</p>

    <p>Şvayk din kitabını satın alıp getirdiğinde, Papaz Katz hemen açıp sayfaları karıştırmaya koyuldu. Çok geçmeden, “İşte!” dedi. “Son kutsamanın ancak bir papaz tarafından yapılabileceği yazıyor burada; hem de, yalnızca bir piskopos tarafından kutsanmış bir yağla. Gördün mü Şvayk, sen kendi başına yapamazsın bu işi. Oku bakalım, nasıl yapılıyormuş.”</p>

    <p>Şvayk, okumaya başladı:</p>

    <p>“Son kutsama şöyle yapılır: Papaz, hastanın beş duyu organını yağlarken şu duayı okur: Tanrı, bu Kutsal Yağ ve Sonsuz Merhametiyle, hayatın boyunca gözlerinle, kulaklarınla, burnunla, dilinle, sözlerinle, ellerin ve ayaklarınla işlediğin bütün günahları bağışlasın.”</p>

    <p>“Çok merak ediyorum Şvayk,” dedi Papaz. “İnsan elleriyle nasıl günah işleyebilir? Söyler misin?”</p>

    <p>“Saymakla bitmez Komutanım. Mesela, elinizi başka birinin cebine sokabilirsiniz. Sonra, bir hanımla dans ederken... neyse, tereciye tere satmayayım şimdi!”</p>

    <p>“Peki, ayaklarıyla nasıl günaha girebilir?”</p>

    <p>“Milleti kendine acındırmak için topal taklidi yapabilir.”</p>

    <p>“Eyvallah, peki ya burnuyla?”</p>

    <p>“Pis kokudan ve kötü kokanlardan hoşlanmayarak.”</p>

    <p>“Ya diliyle, Şvayk?”</p>

    <p>“Birinin tadına bakarak.”</p>

    <p>“Sözleriyle?”</p>

    <p>“Bunu kulaklarla birlikte düşünmek gerekir. Biri çok gevezelik eder, başka biri de onu dinlerse...”</p>

    <p>Papaz, bu filozofça açıklamalardan sonra bir süre düşündü ve dedi ki:</p>

    <p>“Demek, piskopos tarafından kutsanmış bir yağ bulmamız gerekiyor. İşte sana on kron. Hemen git, bir şişe yağ al. Bizim levazım amirliğinin depolarında olmayacağı kesin.”</p>

    <p>Şvayk, bir piskopos tarafından kutsanmış bir yağ bulmak için yollara düştü. Ama, bu iş, Bojena Nyemkova<a class="si-noteref epub-type_noteref" href="#f65" id="ref_f65">65</a> masallarında hayat iksirini aramaktan çok daha zordu.</p>

    <p>Şvayk, ilkin ıtriyatçılara uğramayı akıl etti. Her zaman ciddiyetiyle içeri girip, “Piskopos tarafından kutsanmış yağdan istiyorum,” der demez, içeridekiler ya kahkahayı basıyor ya da korkudan tezgâhın arkasına saklanıyorlardı.</p>

    <p>Sonunda, bir de eczaneleri denemeye karar verdi. İlk eczaneden, eczacı kalfası tarafından yaka paça dışarı atıldı. İkincisinde, cankurtaran çağırmaya kalktılar. Üçüncüsünde, eczanenin sahibi, aradığı yağı, vernik ve yağ satan Polaks’ın Dlouha Caddesi’ndeki dükkânında bulabileceğini söyledi.</p>

    <p>Polaks, son derece işbilir bir firmaydı. Hiçbir müşteriyi eli boş göndermezlerdi. Pelesenk yağı mı istedi, beziryağı verirlerdi, olur biterdi.</p>

    <p>Şvayk dükkândan içeri girip piskopos tarafından kutsanmış on kronluk yağ istediğini söylediğinde de aynı şey oldu; dükkân sahibi, tezgâhtara dönüp, “Bay Tauchen,” dedi. “Lütfen, beyefendiye biraz kenevir yağı verir misiniz, üç numara olsun.”</p>

    <p>Tezgâhtar, şişeyi kâğıda sararken, “En kalitelisi budur,” dedi büyük bir ciddiyetle. “Boya fırçası, vernik ya da cila lazım olursa, emrinizdeyiz. En iyisini bizde bulacağınızdan emin olabilirsiniz.”</p>

    <p>Bu arada, Papaz Katz, bir zamanlar seminerlerde öğrenip de unutmuş olduğu bilgileri din kitabından edinmeye çalışıyordu. Zekice yazılmış bazı cümleler o kadar hoşuna gidiyordu ki, kahkahalarla gülmeden edemiyordu: “Bu kutsamaya ‘son kutsama’ denmesinin sebebi, kilisenin bir insana sunabileceği en son kutsama olmasıdır.”</p>

    <p>Ya da: “Son kutsama, ağır hasta ve henüz şuurunu kaybetmemiş her Katolik Hıristiyan’a yapılabilir.”</p>

    <p>“Mümkünse, son kutsaması yapılacak hastanın şuuru tamamen açık olmalıdır.”</p>

    <p>O sırada, bir emir çavuşu alaydan bir pusula getirdi: Ertesi gün düzenlenecek son kutsamaya Hayırsever Ev Kadınları Derneği’nin de katılacağı bildiriliyordu.</p>

    <p>Bu derneğin üyesi olan histerik yaşlı kadınlar, hastane hastane dolaşır, askerlere azizlerin ikonalarını ve İmparator Hazretleri uğruna can veren Katolik bir savaşçının öykülerini anlatan kitapçıklar dağıtırlardı. Bu kitapçıkların hepsinde, savaş meydanını gösteren renkli bir resim bulunurdu: Yerlerde yatan insan cesetleri ve at leşleri, devrilmiş cephane trenleri ve top arabaları. Ufukta, yanan köyler, patlayan şarapneller. Ön tarafta, bir bacağı kopmuş, can çekişen bir asker. Askerin başında, elinde çelenk bir melek. Çelengin üzerindeki kurdelede, “Bugün benimle birlikte Cennet’e gideceksin!” yazılı. Can çekişen asker, kendisine dondurma sunuluyormuşçasına, mutluluk içinde gülümsüyor.</p>

    <p>Otto Katz, pusulayı okuduktan sonra yere bir tükürük fırlattı ve, “Zorlu bir gün olacak,” diye geçirdi aklından.</p>

    <p>O cadalozları, yıllar önce askerlere vaaz verdiği Aziz İgnatios<a class="si-noteref epub-type_noteref" href="#f66" id="ref_f66">66</a> Kilisesi’nden tanıyordu. O zamanlar çok hisli vaazlar verirdi; dernek üyesi kadınlar, albayın hemen arkasında oturur, can kulağıyla vaazı dinlerlerdi. Bir seferinde, siyahlar giymiş, sıska, fasulye sırığı gibi iki kadın, vaaz bittikten sonra ellerinde tespihleriyle yanına gelmişler, tam iki saat, askerlerin dinî bakımdan nasıl eğitilmeleri gerektiğini anlatmışlardı. O kadar öfkelenmişti ki, artık dayanamamış, “Kusura kalmayın hanımlar,” demişti, “yüzbaşı beni oyuna bekliyor.”</p>

    <p>O sırada geri dönen Şvayk, olanca ciddiyetiyle, “İşte yağımız,” diyerek içeri girdi. “Üç numara kenevir yağı, hem de en kalitelisinden. Bütün taburu yağlayabiliriz bununla. Bu Polaks dedikleri, güvenilir bir firma. Vernik, cila, fırça falan da satıyorlar. Şimdi tek eksiğimiz, küçük bir çıngırak.”</p>

    <p>“Çıngırağı da ne yapacağız, Şvayk?”</p>

    <p>“Yolda çalacağız ki, gelip geçenler şapkalarını çıkarıp saygıyla selamlasınlar bizi. Yüce Efendimiz ve üç numara kenevir yağını götürüyoruz, boru mu? Hep böyle yapılır. Şapkasını çıkarıp selam vermeyen kaç kişinin hapsi boyladığını gördüm. Jijkov’da bir papaz, şapkasını çıkarmadı diye kör bir adamı pataklamıştı. Tabii, mahkemelik oldular. Mahkemede, yalnızca kör olduğu, sağır ve dilsiz olmadığı ortaya çıkmasın mı! Hem çıngırağı işittiği halde şapkasını çıkarmamış, hem de gecenin o saatinde ortalığı velveleye vermişti. Yalan söylüyorsam ne olayım, hemen hapse attılar adamı. Tıpkı Corpus Christi Yortusu’na<a class="si-noteref epub-type_noteref" href="#f67" id="ref_f67">67</a> benzer bu. Başka zaman olsa kafalarını çevirip bize bakmayacak insanlar, şapkalarını çıkarıp selam vereceklerdir. Sizin bir itirazınız yoksa hemen gidip bir çıngırak bulayım Komutanım.”</p>

    <p>Yarım saat kadar sonra elinde bir çıngırakla geri dönen Şvayk, “Yol kenarındaki U Krjijku Hanı’nın kapısından yürüttüm,” dedi. “Korkudan dizlerimin bağı çözüldü valla. Gelip geçenlerin ardı arkası kesilmiyordu; uzun zaman beklemem gerekti.”</p>

    <p>“Ben kahveye uğrayacağım Şvayk. Gelen olursa, otursun beklesin.”</p>

    <p>Bir saat kadar sonra kır saçlı, yaşlıca bir bey çıkageldi. Sert bakışlı, sırım gibi bir adamdı.</p>

    <p>Görünüşüne bakılırsa öfkeden çılgına dönmüştü. Sefil gezegenimizi yerle bir etmek ve evrendeki tüm izlerini ortadan kaldırmak için gönderilmiş gibi bir hali vardı.</p>

    <p>Burnundan soluyarak kesik kesik konuşuyordu:</p>

    <p>“Evde yok mu? Öyleyse kahveye gitmiştir. Bekleyeceğim, öyle mi? Tamam, beklerim! Gerekirse sabaha kadar beklerim! Kahveye gidecek parası var da, borcunu ödemeye parası yok! Bir de utanmadan papaz diyor kendine! Aşağılık lağım faresi!”</p>

    <p>Mutfağa bir tükürük fırlattı.</p>

    <p>Şvayk, adama hayretle bakıp, “Beyim, oraya tükürmeyin!” dedi.</p>

    <p>Adam, inadına, “Bir kere daha tükürsem ne yaparsın?” deyip yere bir kez daha tükürdü. “Herifin ar damarı çatlamış. Askerî papazmış! Dinine yandığım!”</p>

    <p>Şvayk, artık dayanamadı:</p>

    <p>“Sende biraz utanma olsaydı, başkalarının evinin ortasına tükürmezdin. Yoksa, dünya savaşı çıktı diye her boku yiyebileceğini mi sanıyorsun? Adam gibi davran, hıyarlık etme! Terbiyeni takın, düzgün konuş, tamam mı! Canına tükürdüğümün başıbozuğu!”</p>

    <p>Adam oturduğu yerden ayağa fırladı, öfkeden tir tir titriyordu. “Sen kim oluyorsun da bana bu lafları ediyorsun?” diye bağırdı. “Benden efendisini gördün mü ulan hayatında? Efendi değilsem neyim acaba?”</p>

    <p>Şvayk, adamın gözlerinin içine bakarak, “Pis domuzun tekisin,” diye karşılık verdi. “Tramvayda, trende falanmış gibi yere tükürülür mü ulan? ‘Yerlere tükürmeyin’ tabelalarını neden koyduklarını hep merak ederdim. Meğer senin içinmiş. Senin ne mal olduğunu biliyorlarmış.”</p>

    <p>Mosmor kesilen adam, Şvayk’ın da, papazın da yedi ceddine lanet okudu. “İkinizin de odu ocağı sönsün!” dedi sonunda. “Ne olacak, tencere yuvarlanmış, kapağını bulmuş.”</p>

    <p>Şvayk, hiç istifini bozmadan, “Bitti mi?” diye sordu. “İçinde kalmasın, daha varsa söyle, çünkü birazdan merdivenlerden aşağı uçacaksın.”</p>

    <p>Baktı ki, inatçı ihtiyar artık küfür bulamıyor, işi bitirmenin tam zamanıdır, diye düşündü.</p>

    <p>Kapıyı açıp koridora iteledikten sonra adamın arkasına öyle bir vole yapıştırdı ki, benim diyen futbolcunun ağzı bir karış açık kalır.</p>

    <p>Adamın ardından, Şvayk’ın sesi çın çın öttü merdivenlerde:</p>

    <p>“Bir daha, namuslu insanların evine gelirken namusunu da yanında getir!”</p>

    <p>İnatçı ihtiyar, kapının önünde volta atarak, Papaz’ı beklemeye başladı.</p>

    <p>Şvayk da pencereyi açtı, onu izlemeye koyuldu.</p>

    <p>En sonunda eve dönen Papaz, adamı görünce aldı yukarı çıkardı, salona buyur edip karşısına oturttu.</p>

    <p>Şvayk, hiç ses etmeden bir tükürük hokkası getirdi ve konuğun önüne bıraktı.</p>

    <p>“Şvayk, bu da nesi?”</p>

    <p>“Az önce bu beyle yere tükürdüğü için biraz atıştığımızı emir ve görüşlerinize arz ederim Komutanım.”</p>

    <p>“Sen biraz dışarı çık Şvayk. Beyefendiyle iş konuşacağız.”</p>

    <p>Şvayk, selam çaktı.</p>

    <p>“Emredersiniz Komutanım. Ben dışarı çıkıyorum.”</p>

    <p>Şvayk mutfağa gidince, odada çok ilginç bir konuşma başladı.</p>

    <p>Papaz, konuğuna, “Yanılmıyorsam,” dedi, “size vermiş olduğum senedin karşılığını almaya geldiniz?”</p>

    <p>“Evet, umarım...”</p>

    <p>Papaz içini çekti.</p>

    <p>“İnsanoğlu böyle durumlara sık sık düşer; öyle bir an gelir ki, geriye umuttan başka bir şey kalmaz. Dört yapraklı yoncadan gelen o miniminnacık ‘umut’ sözcüğü ne kadar hoştur; insanı hayatın dertlerinden alır, bulutların üstüne çıkarır: inanç, umut, gönül zenginliği.”</p>

    <p>“Papaz efendi, umarım benim parayı...”</p>

    <p>Papaz Katz, adamcağızın lafını ağzına tıkadı:</p>

    <p>“Elbette, saygıdeğer beyefendi. Ama bir kere daha tekrarlamadan edemeyeceğim: ‘Umut’ sözcüğü, hayat kavgasında insana güç verir. İnsan umudunu asla kaybetmemeli. İdeal sahibi olmak ne kadar harikulade; senet karşılığı borç verip borcunun tam zamanında ödeneceğini umut eden, saf, tertemiz bir insan olmak ne kadar inanılmaz! Cebimde yüz kron bile yokken, size bin iki yüz kronu ödeyeceğimi umut etmek, inatla umut etmek!”</p>

    <p>Zavallı konuk kekeledi: “Ne yani, siz...”</p>

    <p>Papaz, “Evet yani, ne yazık ki ben bu parayı ödeyemeyeceğim,” diye tamamladı.</p>

    <p>Kanı başına sıçrayan adam, hışımla yerinden fırlayarak, “Tepemi attırma efendi!” diye bağırdı. “Senin bu yaptığına resmen dolandırıcılık derler!”</p>

    <p>“Beyefendi, rica ederim. Lütfen sakin olun.”</p>

    <p>Adam dinlemiyordu:</p>

    <p>“Resmen dolandırıcılık! Ben sana güvenmiştim, aldattın beni!”</p>

    <p>“Beyefendi,” dedi Papaz, “çıkıp biraz hava alsanız iyi olacak. Burası çok boğucu oldu galiba.”</p>

    <p>Sonra mutfağa doğru seslendi: “Şvayk! Bu bey dışarı çıkıp temiz hava almak istiyor.”</p>

    <p>“Emredersiniz Komutanım,” diye yanıtladı Şvayk. “Daha önce de kapının önüne koymuştum zaten.”</p>

    <p>“O zaman bir daha koy kapının önüne!”</p>

    <p>Papaz Katz’ın emri o saat, hızla ve acımasızca yerine getirildi.</p>

    <p>Şvayk az sonra geri döndü:</p>

    <p>“Herifi rezalet çıkarmadan def ettiğimiz iyi oldu. Maleşitse’de bir meyhaneci vardı, Kutsal Kitap’tan laflar etmeye çok meraklıydı. Meyhanesinde maraza çıkaran birini pataklayacağı zaman şöyle derdi: ‘Kim ki, oğlundan sopayı sakınır, sonunda ondan nefret eder. Kim ki, oğlunu sever, geç olmadan onu yola getirir. Şimdi sana gösteririm meyhanemde kavga çıkarmanın ne demek olduğunu!’”</p>

    <p>Papaz Katz, sırıtarak, “Görüyorsun ya Şvayk,” dedi, “papazlara saygısı olmayanların başına neler geliyor. Aziz İoannes Khrysostomos<a class="si-noteref epub-type_noteref" href="#f68" id="ref_f68">68</a> ne demiş: ‘Bir papaza saygı gösteren, İsa’ya saygı gösterir. Bir papazı hor gören, İsa Efendimizi hor görür, çünkü papazlar İsa Efendimizin temsilcisidir!’ Yarına çok işimiz var, bir sürü hazırlık yapmamız lazım. Sen şimdi bir jambonlu yumurta yap, biraz da punç getir; ondan sonra oturur toriği çalıştırırız. Akşam duasında dendiği gibi: ‘Ve Tanrı, düşmanın bütün tuzaklarını bu evden uzak tuttu.’”</p>

    <p>Bazı insanlarda katır inadı vardır; Papaz Katz’ın evinden iki kez kapı dışarı edilen adam da katır gibi inatçıydı. Tam akşam yemeğine oturacaklardı ki kapı çaldı. Şvayk kapıyı açmaya gitti ve az sonra geri döndü:</p>

    <p>“Gene o herif, Komutanım. Yemeğimizi rahat rahat yiyelim diye, banyoya kapattım.”</p>

    <p>“Ne kadar ayıp,” dedi Papaz. “Tanrı misafirine yapılır mı bu? Eskiden, bir şölen verildi mi, cümbüş olsun diye, ne kadar kambur zambur varsa eve toplarlarmış. Hadi, getir herifi de bizi eğlendirsin biraz.”</p>

    <p>Şvayk az sonra inatçı konukla geri döndü. Adamın suratından düşen bin parçaydı.</p>

    <p>Papaz, kibarlığı elden bırakmadan, “Buyurun, oturun,” dedi. “Biz de tam yemeğimizi bitiyorduk. Istakoz ve tütsülenmiş somonbalığı yedik. Şimdi de jambonlu yumurtamızı mideye indiriyoruz. Borç aldıkça ziyafet çekiyoruz kendimize.”</p>

    <p>Adam somurtarak, “Ben buraya size soytarılık etmeye gelmedim,” dedi. “Bu, üçüncü gelişim. Umarım, bir açıklama yaparsınız artık.”</p>

    <p>“Komutanım,” diye araya girdi Şvayk. “Bu herif tam bir sülük. Hık demiş bizim Libeyn’li Boşek’in burnundan düşmüş. Bir akşam Boşek’i tam on sekiz kere kovmuşlardı meyhaneden. Her seferinde, pipomu unutmuşum, diye geri geldi. Pencereden girdi, kapıdan daldı, mutfaktan süzüldü, duvardan içeri atladı, kilerin oradan bara geçti; itfaiyeciler damdan alıp indirmeseler bacadan girecekti. O kadar yüzsüz bir herifti ki, bakan ya da milletvekili olmak için biçilmiş kaftandı. Ne yaptılarsa atamadılar meyhaneden.”</p>

    <p>İnatçı alacaklı, Şvayk’ın söylediklerine aldırmadan yineledi:</p>

    <p>“Bu mesele artık hallolsun istiyorum. Lütfen, anlatmama izin verin.”</p>

    <p>Papaz Katz, “İzin ne kelime beyim,” dedi. “İstediğiniz kadar anlatın; biz de bu arada yemeğimizi bitiririz. Umarım rahatsız olmazsınız. Şvayk, yemeği getir.”</p>

    <p>Adam, “Sizin de çok iyi bildiğiniz gibi, savaş canımıza okudu,” dedi. “Size parayı verdiğimde daha savaş mavaş yoktu ortada; inanın, savaş çıkmasaydı, böyle kapınıza dayanmazdım. Bilemezsiniz, başıma neler geldi.”</p>

    <p>Cebinden küçük bir defter çıkardı:</p>

    <p>“Hepsi yazılı burada. Teğmen Yanata’nın yedi yüz kron borcu vardı; Drina çarpışmasında utanmadan vuruldu. Teğmen Praşek’ten iki bin kron alacağım vardı; Rusya cephesinde esir düştü. Yüzbaşı Wichterle de benden iki bin kron borç almıştı; o da, Ruska Rava’da<a class="si-noteref epub-type_noteref" href="#f69" id="ref_f69">69</a> kendi askerleri tarafından öldürüldü. Teğmen Maçek’in bin beş yüz kron borcu öylece duruyor, adam Sırbistan’da esir düştü. Böyle gidiyor. Biri, ödenmemiş senediyle birlikte Karpatlar’da öbür dünyayı boylamış; bir tanesi esir düşmüş; bir başkası Sırbistan’da boğulmuş; biri de Macaristan’da bir hastanede can vermiş. Görüyorsunuz ya, bu savaş mahvedecek beni; onun için, alacaklarımın peşine düşmek zorundayım. Diyebilirsiniz ki: Sen topun ağzında değilsin. Peki, ya burada yazanlara ne demeli!”</p>

    <p>Defteri Papaz Katz’ın burnuna soktu:</p>

    <p>“Bakın, Askerî Papaz Matyaş bir hafta kadar önce Brno’da bir hastanenin tecrit koğuşunda son nefesini vermiş. Duyduğum zaman zıvanadan çıktım. Bin sekiz yüz kron borç takıp gitti. Herifin birinin son kutsamasını yapmak için kolera koğuşuna girer mi insan?”</p>

    <p>Papaz Katz, “Ama beycağızım,” dedi, “onun göreviydi bu. Yarın ben de bir son kutsamaya gidiyorum.”</p>

    <p>“Hem de bir kolera koğuşunda,” diye ekledi Şvayk. “İstersen sen de gel bizimle, insan kendini nasıl kurban ediyor, gözünle görürsün.”</p>

    <p>“Papaz efendi,” dedi adamcağız, “inanın, ben mahvolmuşum. Bu savaşı, bana borcu olan herkesi bir bir temizlemek için mi çıkardılar acaba?”</p>

    <p>Şvayk, gene lafa karışmadan edemedi:</p>

    <p>“Hele seni de askere alıp cepheye yollasınlar, o zaman Papaz’la ben, ilk bombayla havaya uçasın diye Tanrı’ya dua edeceğiz.”</p>

    <p>Adam, Papaz’a dönüp, “Beyefendi,” dedi, “burada ciddi bir mesele görüşülüyor. Lütfen, uşağınıza söyleyin, ikide bir lafımı ağzıma tıkamasın da bir an önce bitirelim şu işi.”</p>

    <p>Ama Şvayk’ı susturmak olanaksızdı. “Komutanım,” dedi, “emredin, işinize burnumu sokmayayım. Yoksa, çıkarlarınızı korumadan edemeyeceğim; dürüst bir askere de bu yakışır zaten. Bu beyefendi yerden göğe kadar haklı. Hemen çekip gitse çok iyi olacak. Böyle numaralardan ben de hoşlanmam. İşin bokunu çıkarmamak lazım.”</p>

    <p>Papaz Katz, alacaklının varlığının farkında değilmişçesine, “Bana bak Şvayk,” dedi. “Bu iş artık iyice canımı sıkmaya başladı. Bu herifin bizi eğlendireceğini, fıkralar anlatıp güldüreceğini sanmıştım. Oysa o, sana işimize burnunu sokmamanı emretmemi istiyor benden; hem de kendisiyle iki kere ilgilenmek zorunda kaldığın halde. Anlaşılan, bu akşam işimiz zor. Ben burada oturmuş, büyük bir ayine hazırlanıyorum, kendimi tümüyle Tanrı’ya vermeye çalışıyorum, hazret akşam akşam kafamı bulandırıyor. Dinine yandığım bin iki yüz kronuna takmış kafayı, bir sürü saçma sapan hikâye anlatıyor. Şu anda beş para vermeyeceğimi söyletecek bana ille de. Bu kutsal akşamı kirletmemek için artık hiçbir şey konuşmak istemiyorum. Şvayk, ‘Rahip metelik vermiyor’ de şu herife.”</p>

    <p>Şvayk, adamın kulağına bağırarak Papaz Katz’ın emrini yerine getirdi. Ama inatçı konuk yerinden kıpırdamadı. “Paramı almadan bir yere gitmem,” diye diretti.</p>

    <p>Papaz, kalkıp pencerenin önüne gitti, “Bu durumda, muhteremi sana havale ediyorum Şvayk,” dedi. “Canının istediğini yapabilirsin.”</p>

    <p>Şvayk, adamı kolundan tuttu, “Haşmetmeap, gelin bakalım,” dedi. “Allah’ın hakkı üçtür.”</p>

    <p>Papaz Katz, pencerenin pervazında parmaklarıyla cenaze marşını tımbırdatırken Şvayk, Komutanının emrini çabucak ve kararlılıkla yerine getirip adamcağızı bir kez daha kapının önüne koydu.</p>

    <p>O akşam, Papaz derin düşüncelere daldı. Gece yarısına doğru Tanrı’ya öylesine yaklaşmış, o denli kendinden geçmişti ki, penceresinden şarkılar duyuluyordu:</p>

    <div class="poem html5_section">
      <span>Yollara düştüğümüz zaman,</span> <span>Kızların tekmili birden</span> <span>Gözyaşı döktü ardımızdan...</span>
    </div>

    <p>Aslan Asker Şvayk da onunla birlikte söylüyordu.</p>

    <p class="lvl2">Askerî hastanede son kutsamayı iple çeken iki kişi vardı: yaşlı bir binbaşı ve yedek subaylığını yapan bir banka müdürü. İkisi de Karpatlar’da midelerine birer kurşun yemişlerdi ve bitişik yataklarda yatıyorlardı. Yedek subay, üstü de çok istediği için, son kutsamasını yaptırmayı bir görev olarak görüyor, yaptırmazsa disiplini çiğnemiş olacağını düşünüyordu. Dindar binbaşı ise, duanın yaralarını iyileştirebileceğini hesap ediyordu. Ne var ki, son kutsamadan bir gece önce ikisi de öldü. Ertesi sabah Papaz’la Şvayk geldiklerinde, ikisi de, nefessiz kalarak ölen herkes gibi, yüzleri karaya çalmış, çarşafın altında yatıyorlardı.</p>

    <p>İdaredeki görevliler bu iki subayın artık son kutsamaya gereksinimi kalmadığını söyleyince, Şvayk homurdandı:</p>

    <p>“Biz onca telaşa girelim, götümüz tutuşsun, beyefendiler nalları dikip bütün işi berbat etsin, olacak iş mi yani?”</p>

    <p>Gerçekten de, az telaşa düşmemişlerdi. Araba tutmuşlardı. Yol boyunca Şvayk çıngırak çalmış, Papaz da peçeteye sarılı şişeden kutsal yağ serperek yoldan geçen herkesi kutsamış, onlar da şapkalarını çıkararak selam vermişlerdi.</p>

    <p>Gene de, Şvayk’ın çıngırağı kulakları sağır edercesine çalmasına karşın, şapkalarını çıkararak selam verenlerin sayısının çok fazla olduğu söylenemezdi.</p>

    <p>Birkaç masum sokak çocuğu arabanın arkasından koşturmuş, dahası içlerinden biri arabanın arkasına takılmayı başarmış, bunun üzerine arkadaşları hep bir ağızdan, “Arabaya, arabaya!” diye bağırmaya başlamışlardı.</p>

    <p>Vodiçkova Caddesi’ne geldiklerinde, Şvayk çıngırağını çın çın öttürüyor, arabacı kırbacını havada şaklatıp duruyordu ki, Meryem Ana tarikatı üyesi bir kapıcı kadın kaldırımdan fırladığı gibi arabaya yetişip kendini Papaz’a kutsatmış, istavroz çıkarıp yere bir balgam attıktan sonra da, “Ne o, tabakhaneye bok mu yetiştiriyorsunuz? Nefesim tıkandı be!” diye haykırmıştı arkalarından.</p>

    <p>Çıngırağın sesinden en çok huylanan, arabanın atıydı. Çıngırak ona bir şeyler anımsatmış olmalı ki, ikide bir başını çevirip arkaya bakıyor, arada sırada kaldırım taşlarının üstünde hoplayıp zıplıyordu.</p>

    <p>Şvayk’ın sözünü ettiği telaş buydu işte. Bu arada, Papaz Katz, son kutsama için yaptığı harcamaları bildirmek üzere idareye gitmiş, levazım başçavuşuna hastanenin kendisine kutsanmış yağ ve yol masrafı olarak yüz elli kron borcu olduğunu anlatıyordu.</p>

    <p>Sonunda, sorun hastane komutanına kadar gitti ve komutanla Papaz arasında nerdeyse kavga çıkıyordu. Yumruğunu birkaç kez masaya indiren Papaz, “Yüzbaşım,” dedi, “yoksa siz, bu işi Allah rızası için mi yaptığımı sanıyorsunuz? Damızlık atları denetlemeye gönderilen süvari subaylarına bile yolluk verirler. O iki subayın son kutsamaya kadar yaşamadığına ne kadar üzüldüm, bilemezsiniz. Yaşasalardı, elli kron daha alacaktım.”</p>

    <p>Bu arada Şvayk nöbet odasında oturmuş, Papaz’ı bekliyordu. Elindeki kutsal yağ şişesi, askerler arasında büyük ilgi uyandırmıştı.</p>

    <p>Biri, şişedeki yağın tüfek ve süngü temizlemek için biçilmiş kaftan olduğunu ileri sürdü.</p>

    <p>Dağlık Bohemya-Moravya yöresinden, hâlâ Tanrı’ya inanabilen genç bir asker, böyle laflar etmemeleri gerektiğini, kutsal şeylerle kimsenin dalga geçemeyeceğini söyledi. Gerçek Hıristiyanlar gibi umutla yaşamalıydık.</p>

    <p>Savaş patlak verince yeniden silah altına alınmış yaşlıca bir asker, acemi çaylağa bakıp, “Tepende bir şarapnel patlasın, beynin havaya uçsun da, anlarsın o zaman umutla yaşamayı!” dedi. “Hepimizi üçkâğıda getirdiler. Hiç unutmam, bir gün dinci partiden bir milletvekili gelmişti bizim köye. Muhterem, tekmil yeryüzünde Tanrı’nın barışının hüküm sürdüğünden, Yüce Efendimizin savaşa karşı olduğundan, hepimizin barış içinde, kardeşçe yaşamamızı istediğinden dem vurmuştu. Hıyar herif, gelsin de görsün şu halimizi! Savaş çıktı çıkalı, bütün kiliselerde ordularımızın zaferi için Tanrı’ya yakarıyorlar, Tanrı’dan savaşı çekip çeviren bir komutan gibi söz ediyorlar. Bu askerî hastaneden tümenle cenaze çıktığını gördüm ben; kesilen kolları bacakları arabalarla taşıyıp götürdüler.”</p>

    <p>Başka bir asker, “Üstelik askerleri çırılçıplak gömüyorlar,” dedi. “Üniformalarını da henüz sağ olanlara giydiriyorlar. Bir değiştokuştur gidiyor.”</p>

    <p>“Zafer bizim olana kadar da böyle gidecek,” diye araya girdi Şvayk.</p>

    <p>Köşede oturan bir onbaşı, “Bak sen şu serseme!” diye atıldı. “Zafer bizim olacakmış! O zaman ne duruyorsun tosunum, koş cepheye, atıl siperlere! Dile ne dilersen: Dikenli teller mi istersin, karın deşen süngüler mi; yoksa mayınlarla havan toplarını mı seçersin? Buradan esip gürlemesi kolay, sıkıysa cephede kelam salla da görelim!”</p>

    <p>Şvayk, hiç istifini bozmadan, “Bence insanın süngüyle deşilmesi harikulade bir şey,” dedi. “Karnına bir kurşun yemek de hiç fena sayılmaz hani. Ama en muhteşemi, bir bombanın seni paramparça etmesi: Düşünebiliyor musun, bir de bakarsın, bacakların ve barsakların az ileride yatıyor. Çok komik gelir adama, kahkahayı basarsın, ama işin aslını anlayamadan öbür dünyayı boylarsın.”</p>

    <p>Yüreği kararan genç asker göğüs geçirdi. Gençliğine yanıyordu. Neden böyle saçma bir çağda gelmişti ki dünyaya? Mezbahada öküz gibi boğazlanmanın ne âlemi vardı şimdi? Kimin eline ne geçecekti bu rezillikten?</p>

    <p>Savaştan önce öğretmenlik yapan bir asker, sanki delikanlının aklından geçenleri okumuştu:</p>

    <p>“Bazı bilimadamları, savaşı, Güneş’te beliren lekelerle açıklıyorlar. Güneş’te ne zaman bir leke belirse, mutlaka korkunç bir şey oluyormuş. Örneğin, Kartaca’ nın istilası...”</p>

    <p>Onbaşı, “Başlarım senin Kartaca’na, ukala dümbeleği,” diye sözünü kesti öğretmenin. “Bilgiçlik taslayacağına, git de odayı temizle. Bugün sıra sende. Bize ne ulan Güneş’teki lekelerden! Ne alakası var şimdi yani!”</p>

    <p>Şvayk gene dayanamadı, “Güneş’teki lekeler hakikaten çok önemlidir,” dedi. “Bir keresinde güneşte böyle bir leke belirmişti de, o gün Nusle’de bir kerhanede çok kötü dayak yemiştim. O gün bugündür ne zaman bir yere gidecek olsam gazeteleri açar bakarım, Güneş’te leke var mı diye. Varsa asla gitmem, kapıdan dışarı adımımı atmam. Hayatta kalmamı buna borçluyum. Vakti zamanında, Pelée Yanardağı Martinik Adası’nı yerle bir ettiğinde, <em>Narodni Politika</em>’da profesörün biri, okurlarını Güneş’te kocaman bir lekeye karşı çok önceden uyardığını yazmıştı. Meğer gazete adaya vaktinde ulaşmamış, adamlar hazırlıksız yakalanmışlar.”</p>

    <p>Bu arada, Papaz Katz, yukarıdaki idarede, askerlerin dinsel eğitimiyle ilgilenen bir kadın derneğinden bir kokonayla tanışmıştı. Kadın, sabahın köründe bütün hastaneyi dolaşmış, yaralı ve hasta erlere azizlerin ikonalarını dağıtmıştı. Tabii, ikonaların hepsi de tükürük hokkalarını boylamıştı.</p>

    <p>Yaşlı cadı, uğradığı her koğuşta, günahlarından ötürü nedamet getirip nefislerini ıslah ederlerse öldükten sonra Tanrı’nın huzuruna kavuşacaklarını söyleyerek herkesi öfkeden çılgına döndürmüştü.</p>

    <p>Papaz’la konuşurken yüzü tebeşir gibiydi. Savaşın, askerleri yücelteceğine canavarlaştırdığını anlatıyordu. Alt kattaki koğuşa girdiğinde, hastalar ona dillerini çıkararak, korkuluktan farkı olmadığını, cadalozun teki olduğunu söylemişlerdi. “Ah, ne kadar feciydi, bilemezsiniz muhterem Peder,” diyordu Almanca. “Bunların hepsi insanlıktan çıkmış.”</p>

    <p>Sonra, askerlerin dinsel eğitimi konusunda ne düşündüğünü anlatmaya başladı. Bir asker ancak Tanrı’ya inanıyorsa ve dini bütünse İmparator Hazretleri uğruna yiğitçe çarpışır, kendisini cennetin beklediğini bildiği için gözünü kırpmadan ölüme giderdi.</p>

    <p>Zevzek kadın zırvalamayı bir türlü kesmiyordu. Belli ki, Papaz’ın yakasını bırakacağı yoktu. Sonunda, Papaz Katz kibarlığı elden bırakmak zorunda kaldı.</p>

    <p>“Yürü Şvayk, eve gidiyoruz!” diye bağırdı. Dönüşte, çıngırak çalmadıkları için kimsenin ilgisini çekmediler.</p>

    <p>“Bir dahaki sefere, son kutsamayı kim yaparsa yapsın,” dedi papaz. “Ruhlarını huzura kavuşturacağım diye, kelle başına pazarlık edecek halim yok benim. Amma pintiymiş herifler yahu, ateşe vursan duman vermez.”</p>

    <p>Şvayk’ın elindeki “kutsanmış” yağ şişesini görünce kaşları çatıldı: “İyisi mi Şvayk, sen bununla çizmelerimi parlatırsın; tabii kendininkileri de.”</p>

    <p>“Bir bakayım da,” dedi Şvayk, “oluyorsa, kapının kilidiyle menteşelerini de yağlayayım. Gece geldiğinizde öyle bir gıcırdıyor ki, ürkütüyor adamı.”</p>

    <p>Böylece son kutsama başlamadan bitmiş oldu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f65">
      <a class="si-backref" href="#ref_f65">65.</a> <span class="si-footnote-text">Çek edebiyatının en saygın yazarlarından biri olan Bojena Nyemkova, Çek ve Slovak masallarının derlenmesine büyük katkıda bulunmuştu.</span>
    </div>

    <div class="si-footnote html5_aside epub-type_footnote" id="f66">
      <a class="si-backref" href="#ref_f66">66.</a> <span class="si-footnote-text">MS 110 dolaylarında, öldürülmek üzere Roma’ya götürüldüğü sırada çeşitli kiliselere yazdığı yedi mektupla ünlü Antiokheia (Antakya) piskoposu. Sonraki kuşakların geliştireceği dogmaların temellerini oluşturan mektupları, MS II. yüzyıl başlarındaki Hıristiyan kilisesiyle ilgili ana kaynaklardan biridir.</span>
    </div>

    <div class="si-footnote html5_aside epub-type_footnote" id="f67">
      <a class="si-backref" href="#ref_f67">67.</a> <span class="si-footnote-text">Katolik Kilisesi’nde, Komünyon ayininde kutsanan ekmek ve şarapta İsa’nın bedeninin (<em>corpus</em>) gerçekten var olduğunu kutlamak amacıyla düzenlenen yortu. Yortunun en önemli özelliği, devlet görevlileri ile lonca üyelerinin yanı sıra, krallar ve prenslerin de katıldığı gösterişli geçit töreniydi. XV. yüzyılda, geçit töreninden sonra genellikle lonca üyeleri, mucizeleri ve gizemleri canlandıran oyunlar sahnelerlerdi.</span>
    </div>

    <div class="si-footnote html5_aside epub-type_footnote" id="f68">
      <a class="si-backref" href="#ref_f68">68.</a> <span class="si-footnote-text">İlk Kilise ulularından, Kutsal Kitap yorumcusu ve Konstantinopolis Başpiskoposu Aziz İoannes Khrysostomos (347-407), özellikle halka yönelik ateşli ve yalın vaazları dolayısıyla, Yunanca’da “altın ağızlı” anlamına gelen Khrysostomos adıyla anılmıştır.</span>
    </div>

    <div class="si-footnote html5_aside epub-type_footnote" id="f69">
      <a class="si-backref" href="#ref_f69">69.</a> <span class="si-footnote-text">Galiçya’da, 1914-1915’te Rus ve Avusturya birlikleri arasında ağır bir çarpışmanın geçtiği demiryolu kavşağı.</span>
    </div>
  </div>
</body>
</html>