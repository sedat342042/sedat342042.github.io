<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">3</span>Şvayk’ın Kiralihida serüvenleri</h1>

    <div class="und-head html5_figure"><img alt="aslan18" src="../Images/aslan18.jpg"/></div>

    <p>91. Alay, Kiralihida’ya ya da Leitha Nehri kıyısındaki Bruck’a aktarıldı.</p>

    <p>Şvayk, üç günlük hapis cezasının tamamlanmasına üç saat kala, asteğmenle birlikte karargâha alındı, oradan da muhafız eşliğinde tren istasyonuna gönderildi.</p>

    <p>Asteğmen yolda anlatıyordu:</p>

    <p>“Macaristan’a aktarılacağımız çoktandır biliniyordu. Orada hücum taburları oluşturulacak, askerlere atış talimi yaptırılacak, Macarlarla idman tutulacak, sonra da ver elini Karpatlar. Macarlar buraya, Budyeyovitse Garnizonu’na gelecek, böylece ırklar birbirine karışacak. Diyorlar ki, ırkın yozlaşmasını önlemenin en iyi çaresi, başka bir milletten kızların ırzına geçmekmiş. İsveçlilerle İspanyollar Otuz Yıl Savaşı’nda, Fransızlar Napoléon döneminde böyle yapmışlar. Şimdi de Macarlar aynı işi Budyeyovitse’de yapacaklar, ama zorbaca ırza geçerek değil. Zamanla her şey kıvamını bulacak. Hakça bir değiştokuşa kim soygun diyebilir ki! Bir gün bir Çek askeri bir Macar kızının koynuna girecek, sonra bahtsız bir Çek kızı bir Macar süvarisini yatağına alacak ve yüzyıllar sonra antropologlar şaşkınlık içinde, ‘Malşe Nehri kıyılarında elmacıkkemikleri çıkık insanlar ne arıyordu?’ diye soracaklar.”</p>

    <p>Şvayk, “Bu çapraz döl işi çok acayip,” dedi. “Prag’da Kristian adında bir garson vardı, adam zenciydi. Babası Habeş kralıymış, Prag’da Ştvanitse’de çadır kuran bir sirkte çalışırmış. Bir gün, <em>Lada</em> dergisine çobanlar, ormanda akan dereler üstüne şiirler yazan bir öğretmen hanım, bir otel odasında zina etmiş bu adamla, Kutsal Kitap’ta dendiği gibi. Ama, aradan zaman geçip de sütbeyaz bir oğlan çocuğu dünyaya getirince çok şaşırmış. Gelgelelim, iki hafta kadar sonra bebeğin rengi hafiften kahverengiye dönmeye başlamış; her geçen gün biraz daha koyulaşıyormuş. Derken, bir ay sonra kararmaya başlamasın mı! Altı aylık olduğunda, babası Habeş kralı kadar karaymış artık. Öğretmen hanım, almış çocuğu, bir cilt hastalıkları kliniğine götürmüş, belki derisinin rengini açarlar diye. Ama hastaneden, oğlanın derisinin gerçek bir zenci derisi olduğunu, ellerinden bir şey gelmeyeceğini söylemişler. Sonunda kadıncağız kafayı yemiş, dergilere yazılar yazıp zenciliğe karşı ne gibi önlemler alınabilir gibisinden sorular sormaya başlamış. Bir süre sonra, Katerjinki’ye<a class="si-noteref epub-type_noteref" href="#f97" id="ref_f97">97</a> kapatmışlar kadını. Zenci oğlanı da bir yetimhaneye vermişler; tabii orada milletin eğlencesi olmuş. Büyüyünce, gece kulüplerinde garsonluk yaparak, dans ederek geçinmiş. Şimdi ondan olma Çek melezleri var, üstelik onun kadar siyah değiller. Kupa Meyhanesi’nin müdavimlerinden bir hekim vardı, o anlatmıştı bir gün: Meğer iş bu kadarla bitmiyormuş. Böyle yarım kanlardan olan melezler, beyazlardan ayırt edilemezmiş. Ama sonraki kuşaklardan birinde birden bir zenci çıkıverirmiş ortaya. Felaketi düşünebiliyor musun! Bembeyaz bir hatunla evleniyorsun, ama simsiyah bir bebek doğuruyor sana. Diyelim, hamile kalmadan önce yalnız başına bir gösteriye gitmiş, güreş tutan bir zenciyi seyretmiş. Ayıkla pirincin taşını!”</p>

    <p>Asteğmen, “Senin Kristian zencisine bir de askerî açıdan bakmalı,” dedi. “Bu zenciyi askere alsalar, Praglı olduğuna göre olsa olsa 28. Alay’a verirler. Ama duymuşsundur, 28. Alay’ı Rusların üstüne sürdüler. Ruslar, bizim zenci Kristian’ı tutsak alsalar, kim bilir ne kadar şaşırırlar. Rus gazeteleri, Avusturya’nın olmayan sömürgelerinden asker topladığını, zenci birliklerini cepheye sürdüğünü yazmazlar mı?”</p>

    <p>“Avusturya’nın kuzeyde bir yerlerde sömürgeleri olduğunu duymuştum,” dedi Şvayk. “İmparator Franz Joseph Toprakları<a class="si-noteref epub-type_noteref" href="#f98" id="ref_f98">98</a> mı diyorlarmış, öyle bir şey işte...”</p>

    <p>Muhafızlardan biri, “Dalga geçmeyi bırakın beyler,” diye araya girdi. “Bugünlerde İmparator Franz Joseph Toprakları gibi laflar çok sakıncalı. Bana sorarsanız, kimsenin adını ağzınıza almayın, başınız belaya girer...”</p>

    <p>Asteğmen, “İnanmıyorsan, aç haritayı bak,” diye atıldı. “İmparatorumuz Franz Joseph Hazretleri’nin adını taşıyan toprakları gözünle gör. Yazılanlara bakılırsa, bu topraklarda buzdan başka bir şey yokmuş; ama Prag’daki buz şirketleri buz ihraç ediyorlarmış buradan. Bu buz sanayii yabancılar tarafından takdirle karşılanıyormuş, kârlı ama tehlikeli bir girişim olduğu için. En büyük tehlike de, buzların İmparator Franz Joseph Toprakları’ndan alınıp kutup yoluyla taşınmasındaymış. Akıl alır iş değil!”</p>

    <p>Muhafız anlaşılmaz bir şeyler homurdanınca, başlarındaki onbaşı yanlarına gelip, olanca ciddiyetiyle anlatmayı sürdüren asteğmene kulak verdi:</p>

    <p>“Avusturya’nın bu biricik kolonisi, Avrupa’nın tüm buz ihtiyacını karşılayabilir, bu da ülkemize olağanüstü bir ekonomik yarar sağlar. Gerçi yerleşmeye gönüllü pek fazla insan çıkmadığı, gidenler de soğuktan donup öldükleri için kolonileşme çok ağır ilerliyormuş. Ama Ticaret ve Dışişleri bakanlıklarının iklim şartlarının ayarlanmasıyla yakından ilgilendiği söyleniyor; bunu başarırlarsa, buzdağlarıyla kaplı bu büyük bölgeden gereğince yararlanılabileceğine inanıyorum ben. Oteller yaparak çok sayıda turist çekebilirler. Tabii, buz kütlelerinin arasından geçen yollar da yapmaları gerekir; sonra, buzdağlarının üzerine turistler için işaretler koymalılar. Tek engel, Eskimolar; köpoğluları, yetkililere olmadık güçlükler çıkarıyor, Almanca öğrenmeye yanaşmıyorlarmış...”</p>

    <p>Onbaşı, asteğmeni can kulağıyla dinliyordu. Sivil hayatta ırgatlık yapan, her söylenene inanan, cahil, kaba saba bir adamdı. En yüce amacı, Avusturya ordusunda çavuş olmaktı.</p>

    <p>Asteğmen, “Onbaşım,” dedi, “Eğitim Bakanlığı büyük masraflar ve fedakârlıklarla oraya bir okul yaptırdı. İnşaatta çalışanlardan beşi donarak öldü...”</p>

    <p>Şvayk, “Yalnızca duvarcılar kurtuldu,” diye sözünü kesti. “Hem de pipoları sayesinde. Pipolarını tüttürerek ısınmışlar.”</p>

    <p>“Hepsi değil,” dedi asteğmen. “Ne yazık ki, ikisi nefes çekmeyi unutunca sönmüş pipoları. Zavallıcıkları buza gömmüşler. Neyse, sonunda okul tamamlanmış. İnşaatta buz tuğlasıyla beton kullanmışlar, ikisi birlikte çok dayanıklı olur. Ama Eskimoların inadı inat, buzların arasında sıkışıp kalan ticaret gemilerinin tahtalarını söküp almışlar, okulun çevresinde kocaman bir ateş yakmışlar. Okul buzdan ya, eriyip gitmiş, denize akmış; ertesi günkü açılış töreni için gelmiş olan hükümet temsilcisiyle başöğretmen de birlikte tabii. Hükümet temsilcisinin, sulara gömülürken şöyle bağırdığı duyulmuş: ‘<em>Gott strafe England!</em>’ Şimdi Eskimoları yola getirmek için oraya bir ordu gönderirler herhalde. Yabanileri adam etmek kolay mı? Ama askerimize en büyük zararı evcilleşmiş kutup ayıları verebilir.”</p>

    <p>Onbaşı, “Canım, iş ona kalsın,” dedi. “Şimdi savaş için yapılmış ne icatlar var. Mesela, gaz zehirlenmesine karşı gaz maskeleri. Astsubayların eğitimde anlattığına bakılırsa, geçiriyormuşsun kafana ve zehirleniyormuşsun.”</p>

    <p>Şvayk, “Sizi korkutmak için böyle söylemişlerdir,” dedi. “Asker adam hiçbir şeyden korkmaz. Kıçından vurulsa bile kıçını yalar, gene yürür düşman üstüne. Hem, karavanadan her gün ya kuru fasulye ya nohut çıktığı için bizim asker zehirli gaza alışıktır. Yalnız, Rusların astsubaylara karşı yeni bir alet icat ettikleri söyleniyor...”</p>

    <p>Asteğmen hemen ekleyiverdi:</p>

    <p>“Sanırım, özel bir cereyan verme aletiymiş. Astsubayların yakalarındaki yıldızlara bağlayıp cereyan veriyorlarmış, yıldızlar selüloitten yapıldıkları için patlayıveriyormuş. Fecaat bir şey. Tanrı düşmanıma vermesin.”</p>

    <p>Sivilde sığırtmaçlık yapan onbaşı andavallının teki olmasına karşın, sonunda kendisiyle dalga geçildiğini anlamış olacak ki, bizimkilerin yanından uzaklaştı.</p>

    <p>İstasyona yaklaşırken, Budyeyovitselilerin alayı uğurlamak üzere toplanmakta olduklarını fark ettiler. Gerçi resmî bir tören düzenlenmiş değildi, ama millet daha şimdiden istasyonun önündeki meydanı doldurmuş, askerleri bekliyordu.</p>

    <p>Şvayk, daha çok, sokakların iki yanı boyunca sıralanmış seyircilerle ilgileniyordu. Her zaman olduğu gibi, yiğit askerler arkada, tutuklu olanlar önde yürüyorlardı. Sonradan yiğit askerler hayvan vagonlarına doldurulacak, Şvayk ile asteğmen de subay vagonunun arkasına eklenen özel tutuklu vagonuna bindirilecekti. Bu tür tutuklu vagonlarında bol bol yer olurdu.</p>

    <p>Şvayk, yolun iki yanına dizilmiş insanlara, kepini sallayarak, “<em>Nazdar</em>!”<a class="si-noteref epub-type_noteref" href="#f99" id="ref_f99">99</a> diye haykırmaktan alamadı kendini. Ama Şvayk’ın bu selamı o kadar büyük bir etki uyandırdı ki, kalabalık tarafından yüksek sesle tekrarlandı ve “<em>Nazdar</em>!” çığlıkları uzaklara kadar yayıldı, ta istasyonun önünde yankılandı. Çok uzaklardaki insanlar bile birbirlerine, “Geliyorlar,” demeye başladılar.</p>

    <p>Muhafız mangasındaki onbaşı şaşkınlığa uğrayarak, “Kapa çeneni!” diye payladı Şvayk’ı. Ama çığlıklar çığ gibi büyüyordu. Jandarmalar kalabalığı geriye iterek yolu açmaya çalışırlarken, ahali kasket ve şapkalarını sallayarak, “Nazdar!” diye bağırıyordu.</p>

    <p>Ortalık tam bir şenlik yerine dönmüştü. İstasyonun karşısındaki otelin pencerelerinden bellerine kadar sarkan kadınlar, mendil sallayarak, “<em>Heil</em>!”<a class="si-noteref epub-type_noteref" href="#f100" id="ref_f100">100</a> çığlıkları atıyorlardı. Kalabalığın arasında Almanca, “Kahrolsun Sırplar!” diye bağırarak, askerlere ne yapmaları gerektiğini göstermek için birbirlerini bir çelmede yere yıkanlar bile vardı.</p>

    <p>“Geliyorlar!” sözü, oradan oraya kıvılcım gibi sıçrıyordu.</p>

    <p>Ve geldiler; Şvayk, silahlı muhafızlar arasında, kalabalığa olanca sevimliliğiyle el sallarken, gönüllü de büyük bir ciddiyetle selamlıyordu halkı.</p>

    <p>Böylece istasyona ve kendilerine ayrılmış olan askerî trene vardılar. Beklenmedik tezahürat karşısında şaşkına dönen Keskin Nişancılar bandosunun şefi “Tanrı İmparatorumuzu Korusun”u başlatacak olduysa da, bereket 7. Süvari Tümeni’nden Başrahip Peder Lacina, kara cüppesiyle tam vaktinde yetişti ve ortalığı yatıştırdı.</p>

    <p>Peder Lacina’nın hikâyesi hiç de karmaşık sayılmazdı. Budyeyovitse’ye bir gece önce gelmiş ve ne tesadüftür ki, alaya bağlı subayların düzenlediği veda ziyafetinin ortasında bulmuştu kendini. Oburların şahı, tüm subay yemeklerinin belalısı olarak tanınan bu açgözlü rahip, on kişilik yiyip içtikten sonra, zurna bir vaziyette mutfağa dalarak aşçıbaşını kafaya almayı başarmış, artakalan hamur tatlılarını mideye indirip kemiklerdeki etleri aç bir kaplan gibi sıyırmış, sonunda bir köşede duran rom şişesine ulaşmıştı. Şişenin dibini bulup birkaç kez geğirdikten sonra sofraya geri dönmüş, cila çekmeye koyulmuştu. Bu işlerde o denli deneyimliydi ki, 7. Süvari Tümeni’nin içki sofralarında eli cebine gitmez, paraları hep subaylara ödetirdi. Ertesi sabah kendine gelir gelmez istasyonunun yolunu tutmuş, kalabalığı yarıp geçerek alay vagonlarının bulunduğu yere vardığında, görevli subayların tekmili birden ondan kurtulmak için istasyon şefinin odasına sığınmışlardı.</p>

    <p>Gerçekten de, istasyona tam zamanında gelmişti. Bando şefi tam “Tanrı İmparatorumuzu Korusun”u çaldırmak üzere değneğini kaldırmıştı ki, değneği adamın elinden kaptığı gibi, “Durun!” dedi. “Daha değil. Ben söyleyince. Şimdi rahat! Birazdan geliyorum.” Hemen istasyondan içeri girdi ve muhafızları durdurdu.</p>

    <p>Onbaşının şaşkın bakışları arasında, “Nereye gidiyorsunuz?” dedi sert bir sesle.</p>

    <p>Rahip’i, onbaşı yerine yufka yürekli Şvayk yanıtladı:</p>

    <p>“Bizi Bruck’a götürüyorlar. Dilerseniz siz de bizimle gelebilirsiniz efendim.”</p>

    <p>“Tamam, geliyorum öyleyse,” dedi Peder Lacina. Sonra muhafız takımına dönerek diklendi:</p>

    <p>“İtirazı olan var mı? İleri marş!”</p>

    <p>Rahip tutuklu vagonuna girer girmez sıraya uzanıp yattı, yufka yürekli Şvayk da kaputunu çıkarıp muhterem pederin başının altına yerleştirdi. Asteğmen ise, dehşet içindeki onbaşıya dönerek alaycı bir sesle, “Rahibimizin bir dadısı var artık,” dedi.</p>

    <p>Peder Lacina, yattığı yerden kelam sallıyordu:</p>

    <p>“Beyler, mantarlı yahni dediğin, mantarı ne kadar bol olursa o kadar leziz olur. Ama mantarları önce soğanla kavuracaksın, defne yaprağıyla soğanları ondan sonra ilave edeceksin...”</p>

    <p>Asteğmen, rahibin sarhoşluğu karşısında deliye dönen, ama kendisinin üstü olduğu için çaresizlik içinde kıvranan onbaşının şaşkın bakışları arasında, “Ama soğanı zaten koymuştunuz efendim,” diye lafı gediğine koydu.</p>

    <p>“Yok,” diye söze atıldı Şvayk, “bence muhterem Peder yerden göğe kadar haklı. Soğanı bol olmalı. Pakomerjitse’ de bir biracı vardı, biraya soğan koyardı. Meğer soğan susatırmış insanı, o zaman daha çok bira içermişsin. Soğan her derde devadır derler. Kavrulmuş soğan çıbana bile iyi gelirmiş...”</p>

    <p>Peder Lacina, sayıklar gibi mırıldanıp duruyordu:</p>

    <p>“Beyler, her şey baharata bağlıdır. Hangi baharatı ne miktar kullandığına bakar. Karabiberi de, kırmızıbiberi de fazla kaçırmamalı...”</p>

    <p>Lafı uzattıkça sesi düşüyordu: “Karanfili, limonu, yenibaharı, misket üzümünü fazla kaçırmayacaksın...”</p>

    <p>Sonunda, bitkin düşerek horultular arasında uykuya daldı. Zaman zaman makara çekmeye ara veriyor, burnundan istim salıyordu.</p>

    <p>Onbaşı boş boş rahibe bakıyor, öteki muhafızlar oturdukları yerde sessizce şakalaşıp gülüşüyorlardı.</p>

    <p>Bir süre sonra Şvayk, “Artık top atılsa uyanmaz,” dedi. “Küfelik olmuş.” Ses çıkarmaması için telaşla el eden onbaşıya aldırmaksızın sürdürdü konuşmasını:</p>

    <p>“Yapılacak bir şey yok. Nafile yere telaşlanma. Adam zilzurna sarhoş. Üstelik rütbesi yüzbaşı. Bunların papazı da, başpapazı da dut gibi oluncaya kadar kafayı çekerler. Ben Papaz Katz’ın emir eriydim bir zamanlar, bir türlü burnunun ucunu göremezdi. Bu adam Papaz Katz’ın eline su dökemez. Bir seferinde, içki alabilmek için kutsal kâseyi rehine vermiştik; handiyse Tanrı’yı bile satacaktık, ama alıcı çıkmadı.”</p>

    <p>Peder Lacina’ya yaklaşan Şvayk, adamı duvara doğru çevirip kendinden emin bir uzman edasıyla, “Biz Bruck’a gidene kadar horlar durur bu artık,” dedikten sonra yerine döndü. Bahtsız onbaşı, Şvayk’ı umutsuz bakışlarla izlerken, “Ben gidip haber versem iyi olacak,” dedi.</p>

    <p>Asteğmen, “Sakın ha!” diye durdurdu onbaşıyı. “Sen muhafız takımının komutanısın. Bizi kendi başımıza bırakamazsın. Muhafızlardan birini göndereceksen, yönetmelik icabı, onun yerine başka biri gelmeli. Görüyorsun ya, mesele karışık. Havaya ateş edip birilerini çağırmak da olmaz. Hem bir halt olduğu da yok zaten. Ha, az daha unutuyordum; bu vagona tutuklular ve muhafızlardan başka kimsenin binemeyeceğini bilmiyor musun sen? Yetkisi olmayanlar binemez. Sen şimdi, işlediğin suçun izlerini örtbas etmek için Rahip’i trenden aşağı atmaya bile kalkarsın; ayağını denk al, aklından geçireyim deme. Bu kadar tanık var burada; bu vagona binmesine sen izin verdin. Duyarlarsa gözünün yaşına bakmazlar, rütbeni sökerler onbaşı.”</p>

    <p>Şaşkına dönen onbaşı, Rahip’in vagona binmesine kendisinin izin vermediğini söylemeye çalıştı. Adam kimseyi dinlememiş, rütbesine güvenerek binmişti vagona.</p>

    <p>Asteğmen, “Burada rütbesine güvenecek biri varsa o da sensin,” diye kestirip attı. Şvayk da son darbeyi indirdi:</p>

    <p>“İmparator Hazretleri gelse almayacaksın. Bu neye benzer biliyor musun? Diyelim, nöbettesin; nöbetçileri denetleyen bir subay geldi ve ‘Fırla, bir sigara kap getir bana!’ dedi. Sen de ne sigarası içtiğini sordun. İşte o an ayvayı yediğinin resmidir arkadaş. Sorgusuz sualsiz içeri atarlar.”</p>

    <p>Onbaşı, ürkek bir sesle, Rahip’e vagona binebileceğini ilk söyleyenin Şvayk olduğunu anlatmaya çalıştıysa da Şvayk’ta altta kalacak göz yoktu:</p>

    <p>“Ben söylerim, onbaşı; çünkü ben geri zekâlıyım. Ama senden kimse böyle bir şey beklemez.”</p>

    <p>O arada, asteğmen, “Çoktandır mı askerdesin?” diye sordu.</p>

    <p>“Üç yıldır. Yakında takım çavuşu yaparlar herhalde.”</p>

    <p>Asteğmen, alaycı bir gülümseyişle, “Unut gitsin,” dedi. “Bence, sen yakında onbaşı pırpırından da olursun.”</p>

    <p>Şvayk, “Bana sorarsanız,” dedi, “ha er olmuşsun ha erbaş. Ama rütbesi sökülenleri o saat ateş hattının en ön saflarına sürdüklerini biliyorum.”</p>

    <p>Rahip, yattığı yerde dönendi.</p>

    <p>“Kıçında pireler uçuşuyor,” dedi Şvayk. “Kalıbımı basarım, rüyasında çilingir sofrasında oturuyordur şimdi. Benim Papaz Katz kafayı çekti mi, uykusunda ne bok yiyeceği belli olmazdı. Bir keresinde...”</p>

    <p>Ve Şvayk, Papaz Otto Katz’ın yanında yaşadıklarını öylesine ballandıra ballandıra anlatmaya koyuldu ki trenin kalktığının farkına bile varmadılar.</p>

    <p>Şvayk’ın hikâyesi, arkadaki vagonlarda kopan şamatayla kesildi. Yalnızca Krumlov ve Kaşperske’den gelen Almanlardan oluşan 12. Bölük böğürüyordu:</p>

    <div class="poem html5_section">
      <span>Bekle, ciğerparem, bekle beni,</span> <span>Döner dönmez aguşuna al beni.</span>
    </div>

    <p>Başka bir vagondan, bir başka ciğeri yanık Budyeyovitse’ye doğru höykürüyordu:</p>

    <div class="poem html5_section">
      <span>Ayrı düşmüşüm yavuklumdan,</span> <span>Düşmüşüm of aman aman...</span>
    </div>

    <p>Yeri göğü öylesine inletiyordu ki, arkadaşları dayanamadılar, adamı davar vagonunun açık kapısından yaka paça içeri aldılar.</p>

    <p>Asteğmen, onbaşıya döndü, “Kimsenin gelip bizi yoklamaması çok tuhaf,” dedi. “Aslına bakarsan, istasyona vardığımızda, Allah’ın sarhoş papazıyla uğraşacağına tren komutanına tekmil vermeliydin.”</p>

    <p>Yağmurdan kaçarken doluya tutulan onbaşının ağzını bıçak açmıyordu; hızla geçen telgraf direklerine dalıp gitmişti.</p>

    <p>Asteğmen, domuzuna konuşuyordu:</p>

    <p>“Kimsenin bizimle ilgili tekmil vermediğini ve sonraki istasyona vardığımızda tren komutanının mutlaka buraya geleceğini düşündükçe deli oluyorum. İnanın, kanıma dokunuyor. Bu muameleyi hak ettik mi? Şeyler gibi...”</p>

    <p>Şvayk, “Çingeneler ya da yersiz yurtsuz serseriler gibi,” diye lafı tamamladı. “Üstelik ödümüz bokumuza karıştığı için gidip tekmil veremedik.”</p>

    <p>“Hadi onu bir yana bırak,” dedi asteğmen, “21 Kasım 1879 tarihli kararname gereğince, tutuklu askerler trenle bir yerden bir yere aktarılırken uymak zorunda oldukları kurallar var: Her şeyden önce, tutuklu vagonunda demir parmaklık olması gerekir. Aynen böyle yazar. Burada kurallara uyulmuş, aşılmaz parmaklıklar ardındayız. İkincisi, 21 Kasım 1879 tarihli imparatorluk ve kraliyet kararnamesinin ek maddesinde, her tutuklu vagonunda bir hela bulunması gerektiği yazar. Hela olmuyorsa, tutuklu ve muhafızların büyük ve küçük ihtiyaçlarını giderebilecekleri kapaklı bir lazımlık bulunmalıdır. Oysa bizim vagonumuzda ne hela var, ne de lazımlık. Tüm dünyadan tecrit edilmiş bir hücreye tıkılmışız.”</p>

    <p>Onbaşı, süklüm püklüm, “Pencereden yapabilirsiniz,” deyince Şvayk, “Tutuklular pencereye yaklaşamaz,” diye atıldı. “Bilmiyor musun?”</p>

    <p>“Üçüncüsü,” diye devam etti asteğmen, “insan su dolu bir kova bulundurur hiç değilse. Bunu bile akıl edememişsin. Tanrı bilir, kumanyalarımızı hangi istasyonda dağıtacaklarından da haberin yoktur. Sormak aklının ucundan bile geçmemiştir...”</p>

    <p>“Görüyorsun ya, onbaşı,” diye bir kez daha lafa karıştı Şvayk, “tutukluları bir yerden bir yere götürmek çocuk oyuncağı değil. Bize mukayyet olmalısınız. Sıradan askerler değiliz ki, kendi işimizi kendimiz görelim. Bize bakmak zorundasınız; bu konuda herkesin uyması gereken emir ve talimatlar var, yoksa düzen müzen kalmaz ortalıkta. Berduşun teki, yersiz yurtsuz biri vardı, ‘Tutuklu dediğin, kucak çocuğu bebek gibidir. Yavrucağa şefkat ve ihtimam gösterilmeli, kol kanat gerilmelidir,’ demişti bir keresinde.”</p>

    <p>Şvayk, onbaşıya bir an dostça bakıp sözünü tamamladı: “Bu arada, senden rica etsem, saat on bir olunca bana haber verir misin?”</p>

    <p>Onbaşının kuşkuyla baktığını görünce de, “Galiba neden on birde haber vereceğini merak ediyorsun, onbaşı,” dedi birden ciddileşerek. “Nedeni çok açık. On birden sonra sığır vagonunda olmam gerekiyor. Alay mahkemesi bana üç gün hapis vermişti. Cezamı çekmeye saat tam on birde başlamıştım, onun için bugün tam on birde serbest bırakılmam gerekiyor. On birden sonra burada işim kalmıyor. Hiçbir asker hapiste gereğinden fazla tutulmamalı. Asker ocağında kanun, nizam, intizam asla bozulmamalı, öyle değil mi onbaşı?”</p>

    <p>Zavallı onbaşı, bu ağır darbeyle bir süre kendine gelemediyse de çok geçmeden toparlanıp kendisine bu konuda hiçbir belge verilmediğini söyledi.</p>

    <p>Asteğmen, “Sevgili onbaşım,” dedi, “belgelerin ayağına geleceğini sanıyorsan daha çok beklersin. O sana gelmiyorsa, sen ona gideceksin. Bak gördün mü, şimdi başına yeni bir bela aldın. Salıverilmesi gereken bir tutukluyu asla tutamazsın burada. Öte yandan, yönetmeliğe göre, tutuklu vagonundan hiç kimse ayrılamaz. Doğrusunu istersen, bu çıkmazdan nasıl sıyrılacaksın ben de bilemiyorum. Yukarı tükürsen bıyık, aşağı tükürsen sakal. Saat de on buçuk olmuş.”</p>

    <p>Saatini yeniden cebine soktuktan sonra, “Açıkçası, işin içinden yarım saatte nasıl çıkacağını çok merak ediyorum,” diye ekledi.</p>

    <p>Şvayk, “Yarım saat sonra sığır vagonunda olmalıyım,” dedi gözleri ışıldayarak.</p>

    <p>Onbaşı, artık iyice afallamış ve çökmüştü:</p>

    <p>“Senin için bir sakıncası yoksa, bence burası sığır vagonundan çok daha rahat. Bana kalırsa...”</p>

    <p>Adamcağızın sözü, uykusunda haykıran Papaz’ın çığlığıyla kesildi: “Suyundan da koy!”</p>

    <p>Şvayk, Papaz’ın başının altına koyduğu kaputunu düzelterek, “Hadi, sen uyumana bak,” dedi sevecenlikle. “Kim bilir şimdi rüyanda nasıl tıkınıyorsundur!”</p>

    <p>O sırada asteğmen, gırtlağını temizleyip bir ninni tutturdu:</p>

    <div class="poem html5_section">
      <span>Dandini dandini dastana,</span> <span>Danalar girmiş bostana...</span>
    </div>

    <p>Umarsız onbaşının artık hiçbir şeyi umursadığı yoktu. Tutuklu vagonundaki kargaşayı oluruna bırakmış, camdan dışarısını seyrediyordu.</p>

    <p>Vagonun muhafızlara ayrılmış bölümünde bir şamatadır gidiyor, elim sende oynayan muhafızlar birbirlerinin kıçlarına şaplağı indiriveriyorlardı. Bir ara bakışlarını o yana çeviren onbaşı, piyadelerden birinin tombul poposuyla karşılaşınca, derin bir iç çekerek yeniden pencereden dışarısını seyretmeye koyuldu.</p>

    <p>Asteğmen, bir an düşündükten sonra, bezgin onbaşıya seslendi: “‘Hayvanlar Âlemi’ diye bir dergi çıkıyor, hiç gördün mü?”</p>

    <p>Konuşmanın başka bir konuya kaydığına sevinen onbaşı, “O dergiyi bizim köyün meyhanecisi alırdı,” diye yanıtladı. “Ankara keçilerine bayılırdı. Dergiye mektup yazar, Ankara keçileriyle ilgili sorular sorardı.”</p>

    <p>“Arkadaşım,” dedi asteğmen, “şimdi sana öyle bir hikâye anlatacağım ki, hatasız kul olmayacağını anlayacaksın! Ve siz, arkada oturan beyler, umarım gülüp oynamayı bırakır, anlatacağım hikâyeye kulak verirsiniz; en azından, hiçbir şey anlamayacağınız bilimsel terimlerin ilginizi çekeceğinden eminim. Savaşın dertlerini belki unutabiliriz diye, ‘Hayvanlar Âlemi’ dergisiyle ilgili bir hikâye anlatmak istiyorum.</p>

    <p>Doğrusu, çok ilginç bir dergi olan ‘Hayvanlar Âlemi’nin yayın yönetmenliğine nasıl geldiğimi uzun süre ben de anlayamamıştım. Sonunda, böyle bir işi ancak eski dostum Hayek’e duyduğum derin sevgiyle sürüklendiğim bir çılgınlık ânında kabul etmiş olabileceğimi kavradım. Hayek, uzun zamandır ‘Hayvanlar Âlemi’ni gayet güzel çıkarıyordu; gel gör ki, tam o sıralar derginin sahibi Bay Fuks’un kızına deliler gibi âşık olmuş, Bay Fuks da kendisini kapının önüne koyarak en kısa sürede yerine aklı başında birini bulmasını söylemişti.</p>

    <p>Gördüğünüz gibi, o zamanların iş ilişkileri bir tuhaftı.</p>

    <p>Arkadaşım Hayek beni derginin sahibiyle tanıştırdığında, adam büyük bir nezaketle, hayvanlar hakkında bir fikrim olup olmadığını sordu. Dergi sahibi, verdiğim cevabı çok doyurucu buldu: Hayvanlara her zaman derin bir saygı duymuş, onları insanoğluna geçişin bir aşaması olarak görmüştüm. Hayvanların özenle korunmaları gerektiğine inanan biri olarak, onların isteklerini yerine getirmekte kusur etmemiştim. Kaldı ki, hayvanların yenmeden önce elden geldiğince acısız bir biçimde öldürülmeyi istemelerinden daha doğal bir şey olamazdı.</p>

    <p>Aşçıbaşı tarafından diri diri karnının deşilmesinden hangi sazan hoşlanırdı? Kümes hayvanlarının ehil olmayan kişilerce boğazlanmasına karşı çıkan Hayvanları Koruma Derneği’nin ilkelerine, horozların kafalarının yolu yordamınca kesilmesi uygun düşmez miydi?</p>

    <p>Kızartılmış tatlı su kefallerinin kıvrık duruşu, canlı canlı kızgın tavaya atılmalarına karşı bir protesto değil miydi? Hindileri kovalamak...</p>

    <p>Tam o sırada Bay Fuks birden sözümü keserek, kümes hayvancılığından, köpeklerden, tavşanlardan, arıcılıktan anlayıp anlamadığımı sordu. Hayvanlar âlemini tanıyor muydum? Yabancı dergilerden resim kesip kullanmayı becerebilir, yabancı uzmanların yazılarını dilimize çevirebilir, ansiklopedilerden yararlanabilir miydim? Aziz yortularıyla bağıntılı olarak hayvanların hayatı, mevsimlerin değişimi, at yarışları, avcılık ve atıcılık, polis köpeklerinin yetiştirilmesi, ulusal ve dinsel bayramlar gibi konularda kaleme alacağı başyazılara yardımcı olabilir miydim? Sözün kısası, her telden çalan, her şeyden yarım yamalak anlayan gerçek bir gazeteci olmam isteniyordu.</p>

    <p>Ben de, ‘Hayvanlar Âlemi’ gibi bir derginin nasıl yönetilmesi gerektiği konusunda epey kafa yorduğumu, sözü edilen konuları su gibi bildiğim için bu işi benden iyi kimsenin beceremeyeceğini söyledim. Derginin düzeyini çok yukarılara çekmeyi, tüm içeriğini yeniden düzenlemeyi düşünüyordum.</p>

    <p>Örneğin, ‘Eşcinsel Hayvanlar’ ya da ‘Hayvanların Ağzından Hayvanlar’ gibi yepyeni köşeler başlatacaktım; asla işin içine politika karıştırmadan elbette.</p>

    <p>Sonra, okurların karşısına öyle sürprizlerle çıkacaktım ki, dergiyi baştan sona soluk soluğa okuyacaklardı. ‘Hayvanların Hayatında Bir Gün’, ‘Çiftlik Hayvanlarıyla İlgili Faydalı Bilgiler’, ‘Sığırların Bağırsakları Nasıl Çalışır?’ gibi köşeler birbirini izleyecekti.</p>

    <p>Ben kaptırmış giderken, Bay Fuks bir kez daha sözümü kesti ve dedi ki: ‘Bu söylediklerinin yarısını yap, son Berlin Kümes Hayvanları Fuarı’nda altın madalya almış bir çift ispenç horozu veririm sana!’</p>

    <p>Dediklerimi yapmak için elimden geleni ardıma komadım ben de. Ama çok geçmeden, yazdığım yazıların bilgi ve yeteneklerimi fersah fersah aştığını fark ettim.</p>

    <p>Okurlara bambaşka şeyler sunabilmek için yeni yeni hayvanlar icat ettim.</p>

    <p>Çok temel bir varsayımdan yola çıkmıştım: ‘Hayvanlar Âlemi’ okurları fil, aslan, kaplan, maymun, köstebek, at, domuz gibi hayvanları o kadar iyi biliyorlardı ki artık bunlardan bıkıp usanmış olmalıydılar; demek, onları yepyeni buluşlarla heyecanlandırmalıydım. İşe, ‘Kükürt Püskürten Balina’ ile başladım. Benim keşfim olan bu balina, morina büyüklüğündeydi; karınca asidi dolu bir kesesi vardı; yutmak istediği küçük balıkları, özel dışkılığından fışkırttığı zehirli asitle bayıltıyordu. Üstelik, ne ad uydurduğumu unuttuğum bir İngiliz bilgininin, sonradan bu aside balina asidi adını verdiğini yazdım. Balina yağını bilmeyen yoktu, ama bu yeni asit birçok okurun merakını uyandırmıştı; mektuplar yağdırıyor, balina asidi üreten firmanın adını soruyorlardı.</p>

    <p>‘Hayvanlar Âlemi’ okurları genellikle çok meraklı insanlardır.</p>

    <p>Tahmin edeceğiniz gibi, ‘Kükürt Püskürten Balina’ dan sonra daha birçok hayvan icat ettim. Bunlar arasında, kanguru familyasından bir memeli olan ‘Kurnazguru’ yu, ineğin antik prototipi sayılabilecek ‘Yenilir Yutulur Sığır’ı, lağım faresinin bir türü olarak tanıttığım ‘Mürekkepli Fare’yi sayabilirim.</p>

    <p>Yeni hayvanlarım her geçen gün çoğalıyordu. Elde ettiğim başarının şaşkınlığı içindeydim. ‘Hayvanlar Âlemi’ne böylesine katkıda bulunabileceğim, kırk yıl düşünsem aklıma gelmezdi. İzlanda’da yaşayan ‘Yaramaz Yarasa’ ya da Kilimanjaro Dağı’nın doruklarında gezinen ‘Kırkayaklı Kızgın Kedi’ hangi ansiklopediye girmiş olabilirdi ki?</p>

    <p>Zoologlar, şaşkaloz ‘Piramit Piresi’ni daha önce duymuşlar mıydı acaba? Bu kör pire, kökeni tarihöncesine uzanan kör bir yeraltı köstebeğinin üstünde yaşıyordu. Yeraltı köstebeğinin körlüğü ise, büyük büyük büyükannesinin o zamanlar Baltık Denizi’ne kadar uzanan Postumia mağaralarında yaşayan kör bir sürüngenle çiftleşmiş olmasından geliyordu.</p>

    <p>Peki, bütün bu saçmalıkların, <em>Čas</em> ve <em>Čech</em> gazeteleri<a class="si-noteref epub-type_noteref" href="#f101" id="ref_f101">101</a> arasında amansız bir tartışmaya yol açacağını kim bilebilirdi ki? <em>Čech</em> gazetesi, kör pireyle ilgili yazımdan bir alıntı yaparak, ‘Tanrı neylerse güzel eyler!’ dedi. <em>Čas</em> ise, her zamanki gerçekçiliğiyle, benim kör pireyi doğduğuna pişman etmekle kalmadı, <em>Čech</em> gazetesine de ağır hakaretler yağdırdı. Nedendir bilmem, o günden sonra yıldızımın sönmekte olduğunu, yeni hayvanlar keşfetme yeteneğimi yitirmeye başladığımı fark ettim. ‘Hayvanlar Âlemi’nin aboneleri kaygılanmaya başlamışlardı.</p>

    <p>Arıcılık ve kümes hayvancılığıyla ilgili kısa yazılarımda ortaya attığım yeni görüşler durumu daha da kötüleştirdi. Verdiğim öğütleri okuyan tanınmış arıcı Bay Pazurek’e inme inmesi ve Şumava ve Podkrkonoşi’deki arıcılığın tümden son bulması, tam anlamıyla bir panik yaratmıştı. Bu da yetmemiş, kümes hayvanlarına kıran girmiş, her şey mahvolmuştu. Okurlar tehdit mektupları göndermeye başlamışlardı, dergiyi bir daha almayacaklarını söylüyorlardı.</p>

    <p>Bunun üzerine, düşündüm taşındım ve kapağı yabanıl kuşlar dünyasına attım. Başladım bu konuda yazılar yazmaya. ‘Çiftçinin Dünyası’ dergisinin yayın yönetmeni ve Muhafazakâr Parti milletvekili Yozef M. Kadlçak’la kapışmamızı bugün gibi hatırlarım.</p>

    <p>‘Kır Hayatı’ adlı İngiliz dergisinden kestiğim, meşe ağacına konmuş küçük bir kuşun resmini kullanmış, altına da ‘Meşe kuşu’ yazmıştım. Bence son derece mantıklıydı. Ardıç ağacına konmuş bir kuş görsem, ona da ‘Ardıç kuşu’ derdim. Ne vardı ki bunda?</p>

    <p>Oysa başıma gelmeyen kalmadı. Bay Kadlçak, hemen saldırıya geçti. Gönderdiği kartpostalda, resimdeki kuşun ‘meşe kuşu’ falan değil, düpedüz ‘alakarga’ olduğunu söylüyordu. Bay Kadlçak’a bakılırsa, ‘meşe kuşu’, Almanca’daki <em>eichelhäher</em>’in yanlış çevirisiydi.<a class="si-noteref epub-type_noteref" href="#f102" id="ref_f102">102</a></p>

    <p>Ben de, tuttum, ‘meşe kuşu’ dememin gerekçelerini açıklayan bir mektup yazdım. Ansiklopedilerdeki tanımlamaları biraz değiştirip çarpıtarak tabii.</p>

    <p>Milletvekili Kadlçak, yemedi içmedi, ‘Çiftçinin Dünyası’ndaki başmakalesinde bana ağır bir cevap verdi.</p>

    <p>Kahveden içeri girdiğimde, patronum Bay Fuks her zamanki masasında oturmuş, taşrada yayımlanan gazete ve dergilere göz atıyordu. Son zamanlarda, benim ‘Hayvanlar Âlemi’nde çıkan tüyler ürpertici makalelerimle ilgili yazıları bulup okumaktan bitkin düşmüştü adamcağız. Bir süredir yüzünden hiç eksik olmayan o hüzünlü anlatımla bana bakarak, masanın üstünde duran ‘Çiftçinin Dünyası’nı işaret etti.</p>

    <p>Bendeniz, çaresiz, yüksek sesle okudum yazıyı:</p>

    <div class="letter html5_section">
      <p>Saygıdeğer Beyefendi,</p>

      <p>Derginizde son derece tuhaf ve yersiz birtakım terimlere yer verildiğini, Çek dilinin arılığına asla özen gösterilmediğini ve hiçbir zaman var olmamış bazı hayvan türlerinin uydurulduğunu dikkatinize sunmuştum. Bunun kanıtı olarak da, yayın yönetmeninizin, eskiden beri herkesçe bilinen ‘alakarga’ya ‘meşe kuşu’ dediğini, bunun da Almanca aslında ‘alakarga’ anlamına gelen ‘<em>eichelhäher</em>’in yanlış çevirisinden kaynaklandığını belirtmiştim.</p>
    </div>

    <p>Bay Fuks, perişan bir halde, ‘Alakargaymış,’ diye söylendi.</p>

    <p>Bense istifimi bozmadan okumaya devam ettim:</p>

    <div class="letter html5_section">
      <p>Bunun üzerine, ‘Hayvanlar Âlemi’nin yayın yönetmeninden son derece terbiyesizce, hatta küstahça yazılmış bir mektup aldım. Beni iflah olmaz bir inatçı katır diye niteleyen bu mektup, hayatımda gördüğüm en ağır hakaretti. Saygın insanlar, nesnel ve bilimsel eleştirilere böyle karşılık vermezler. Hangimizin inatçı katır olduğu tartışılır. Doğru, belki de eleştirilerimi kartpostala yazarak göndermemeli, oturup düzgün bir mektup yazmalıydım; ama onca işimin arasında böylesine önemsiz konuya yeterince vakit ayıramadığımı itiraf etmeliyim. Gelgelelim, o barbarca saldırıdan sonra, okurların önünde yayın yönetmeninizin ipliğini pazara çıkarmaya karar vermiş bulunuyorum.</p>

      <p>Yayın yönetmeniniz, benim kuşlar dünyasının terminolojisinden habersiz, mektep görmemiş bir katır olduğumu sanıyorsa, fena halde yanılıyor demektir. Ornitolojiye yıllarını vermiş bir insanım ben; hem de yalnızca kitap okuyarak değil, aynı zamanda doğada gözlemde bulunarak. Ben, Prag’ın bar ve meyhanelerinden çıkmayan yayın yönetmeninizin hayatı boyunca görüp göreceğinden çok daha fazla kuş yetiştirmiş biriyim.</p>

      <p>Gerçi bütün bunlar önemsiz sorunlar, ama ‘Hayvanlar Âlemi’nin yayın yönetmeni, bana sataşmaya kalkışmadan önce inatçı katır diye suçladığı kişinin kim olduğunu araştırma zahmetinde bulunsaydı çok iyi ederdi. Çünkü o zaman görürdü ki, attığı taşlar, Moravya bölgesinde Mistek yakınlarındaki Fridland’a gidiyor, okumakta olduğunuz bu makale yayımlanmadan önce derginizin okurlarının da bulunduğu Fridland’a.</p>

      <p>Aslında benim amacım, derginizin kafadan sakat yayın yönetmeniyle kişisel polemiğe girmek değil, gerçekleri gözler önüne sermek. Bu yüzden, bizim kendi dilimizde herkesçe bilinen ‘alakarga’ adı varken, çeviri yoluyla yeni yeni adlar uydurmanın çok saçma olduğunu bir kez daha belirtmek isterim.</p>
    </div>

    <p>Bay Fuks, biraz daha kederli bir sesle, ‘Evet, alakarga,’ diye mırıldandı.</p>

    <p>Sözümün kesilmesine meydan vermeden, soğukkanlılığımı koruyarak okumayı sürdürdüm.</p>

    <div class="letter html5_section">
      <p>Barbar zırcahillerin yaptığı bu iş alçaklıktan başka bir şey değildir. Alakargaya ‘meşe kuşu’ demek de nereden çıktı? ‘Kuşlarımız’ isimli kitabın 148. sayfasında, Latince <em>ganulus glandarius</em><a class="si-noteref epub-type_noteref" href="#f103" id="ref_f103">103</a> adı verilir ki, bu da düpedüz ‘alakarga’dır.</p>

      <p>Ansiklopedilerden bol bol alıntı yapsa da nesnellikten alabildiğine uzak ve yüzeysel yazılar kaleme alan yayın yönetmeniniz, istediği kadar çamur atmaya çabalasın, alakarga gene de alakargadır. Soytarı, bir ansiklopedinin 452. sayfasına göndermede bulunarak, alakarganın timsah familyasından olduğunu yazabilecek kadar yüzsüz; oysa, sözünü ettiği ansiklopedinin o sayfasında, kasapkuşu da denen çekirgekuşu (<em>lanius minor L</em>.) anlatılıyor. Bu eçhelicühela, gene aynı ansiklopediye sığınarak, alakarganın on beşinci familyadan olduğunu ileri sürüyor; oysa kargalar, ansiklopedinin söz konusu sayfasında ekinkargalarıyla küçük kargaları da kapsayan on yedinci familyadan gösteriliyor...</p>
    </div>

    <p>Patron, başını ellerinin arasına alarak, ‘Ekinkargaları!’ diye homurdandı. ‘Ver şu dergiyi de, yazıyı sonuna kadar okuyayım.’</p>

    <p>Okurken, sesi insanı ürkütecek kadar kısık çıkıyordu: ‘Çekçeye çevrildiğinde karatavuk gene karatavuktur...’</p>

    <p>‘Ama efendim,’ diye araya girdim. ‘Mesela, ardıç kuşu. Ardıçla beslendiği için, ardıç kuşu deriz biz ona.’</p>

    <p>Bay Fuks, gazeteyi masanın üstüne fırlattı, bilardo masasının altına girip, ‘Karatavuk gene tavuktur,’ diye yineledi soluk soluğa.</p>

    <p>Masanın altından, ‘Alakarga malakarga değil!’ diye uludu. ‘Bal gibi meşe kuşu! Yaklaşmayın beyler, ısırırım!’</p>

    <p>Bilardo masasının altından güçbela çıkarıp evine götürdüler. İki gün sonra da beyin kanaması geçirerek karısının kollarında can verdi.</p>

    <p>Giderayak kendine gelip şöyle demiş: ‘Önemli olan, benim kişisel çıkarlarım değil, toplumun refahı. Bu bakımdan, gelin, benim tarafsız fikrimi kabul edin...’ Ve son nefesini vermiş.”</p>

    <p>Asteğmen, bir an sustuktan sonra alaycı bir bakışla onbaşıya döndü: “Demek istediğim, bazen herkes zor durumda kalabilir ve hata yapabilir!”</p>

    <p>Asteğmenin uzun uzun anlattığı bu hikâyeden, yalnızca hata yapanın kendisi olduğunu anlayan onbaşı yeniden pencereye dönüp hızla geçen manzarayı seyre koyuldu.</p>

    <p>Hikâye, Şvayk’ın daha çok ilgisini çekmişti. Öteki askerler aptal aptal birbirlerine bakıyorlardı.</p>

    <p>Şvayk, dayanamadı, lafa girdi:</p>

    <p>“Bu dünyada hiçbir şey gizli kalmaz. Eninde sonunda her şey ortaya çıkar; işittiğiniz gibi, sersem bir alakarganın meşe kuşu olmadığı bile anlaşılır sonunda. İnsanın böyle bir numarayla aldatılması hakikaten çok ilginç. Evet, yeni yeni hayvanlar icat etmek zor iş, ama zaten bilinen hayvanlar hakkında yazıp çizmek daha da zor. Birkaç yıl önce Prag’da Mestek adında bir adam bir denizkızı bulmuş, Havliçek Caddesi’nde kurduğu bir çadırda teşhir etmeye kalkmıştı. Çadırdaki delikten bakanlar, içerinin alacakaranlığında, divana uzanmış yatan Jijkov’lu bir kadını görüyorlardı. Kadının bacakları yeşil bir kumaşla sarılmış, denizkızının kuyruğu olmuştu sözde. Saçları yeşile boyanmış, ellerindeki eldivenlere yeşil kartondan yüzgeçler geçirilmişti. Sırtında ise, iple bağlanmış, dikene benzer bir şey vardı. Denizkızını dikizlemek, on altı yaşından küçüklere yasaktı; ama yaşları tutup da bilet alabilenler, denizkızının, ‘<em>Au revoir</em>!’<a class="si-noteref epub-type_noteref" href="#f104" id="ref_f104">104</a> yazan koca poposunu seyrederken zevkten dört köşe oluyorlardı. Memelerini soracak olursanız, hiç iş yoktu. Geçkin bir hayat kadınının memeleri gibi karnına kadar sarkıyorlardı. Mestek, akşam yedi oldu mu çadırı kapatıp, ‘Denizkızı, artık evine gidebilirsin,’ diyordu. Kadın da üstünü değiştirip gidiyordu. Gece saat on sularında ise Taborska Caddesi’nde bir aşağı bir yukarı voltalıyor, önüne gelen her erkeğe, ‘Sevgilim, gel bana, vereyim sana!’ diyordu. Vesikası olmadığı için, bir baskında öteki fahişelerle birlikte kodese atıldı, böylece Mestek de işsiz kaldı.”</p>

    <p>O sırada Papaz, yatmakta olduğu sıradan pat diye aşağı düştü, ama uyanmadı bile. Onbaşı, bir süre aptal aptal Papaz’a baktı, sonra ortalığa çöken sessizlikte tek başına sırtlayıp yeniden sıraya yatırdı adamı. Belli ki, otoritesi fena halde sarsılmıştı; nitekim, kırgın, umarsız bir sesle, “İnsan bir yardım eder,” dediğinde, muhafızlar boş boş bakmakla yetindiler.</p>

    <p>Şvayk, “Bıraksaydın, düştüğü yerde mışıl mışıl uyusun,” dedi. “Ben, benim papaza elimi bile sürmezdim. Bir seferinde kenefte sızdı kaldı, hiç dokunmadım. Nerelerde sızmadı ki zaten! Bir gün, arıyorum arıyorum, herif yok; sonunda dolabın içinde buldum. Bir başka gün de, gittiği evin banyo küvetinde uyuyakalmıştı.”</p>

    <p>Birden, onbaşıya bir şeyler oldu, sanki silkinip kendine gelmişti. Bu vagon benden sorulur dercesine efeleniverdi:</p>

    <p>“Kes sesini, otur oturduğun yerde! Bu emir erleri de amma gerzek ha! Tahtakurusu gibi ezerim ben adamı!”</p>

    <p>Şvayk, tüm dünyaya barış getirmek isteyen ve ortaya yüce düşünceler atan bir feylesof edasıyla, “Evet onbaşı,” dedi, “sen Tanrı’sın. Yedi Acıların Madonnası’sın.”<a class="si-noteref epub-type_noteref" href="#f105" id="ref_f105">105</a></p>

    <p>Asteğmen de, ellerini ovuşturarak, “Hey Yüce Tanrım, Kutsal Babamız!” diye haykırdı. “Yüreklerimizi tüm erbaşlara karşı sevgiyle doldur ki, onlara nefret yüklü gözlerle bakmayalım. Bu tekerlekli zindandaki buluşmamızı kutsa, Tanrım!”</p>

    <p>Onbaşı, mosmor kesilerek yerinden fırladı: “Kapa çeneni, konuşmayı yasaklıyorum sana!”</p>

    <p>Asteğmen, son derece sakin, “Hiçbir şey yapamazsın,” diye sürdürdü konuşmasını. “Doğa, birçok hayvan türünden akıl ve zekâyı esirgemiştir. İnsanoğlunun aptallığı diye bir şey duymadın mı sen hayatında? Dünyaya başka bir memeli olarak gelseydin de, insanoğlu ve onbaşı gibi şu salakça sıfatları taşımasaydın, herkes için daha hayırlı olmaz mıydı? Senin, en yetkin ve en gelişmiş yaratık olduğunu düşünebilmen, ne kadar büyük bir yanılgı! Rütbeni sökseler beş para etmezsin, siperin birinde geberip gitsen kimsenin ruhu duymaz. Bir pırpır daha takıp çavuş yapsalar, gene iflah olmazsın. Tam tersine, beyninin çeperi daha da daralır; kültürden nasibini almamış bedenin cephede bir çukura yığılıp kaldığında, koca Avrupa’da ardından gözyaşı dökecek bir kişi bile çıkmaz.”</p>

    <p>Onbaşı, çılgına dönerek, “Hücreye attırırım seni!” diye bağırdı.</p>

    <p>Asteğmen, gülümsedi:</p>

    <p>“Eminim, sana hakaret ettim diye beni hücreye attırmak isterdin. Ama ettiğim hakaretlerin bir tekini bile kavrayamayacak kadar beyinsiz olduğun için yalan söylemek zorunda kalırdın; nesine istersen bahse girerim, konuştuklarımızın bir kelimesini dahi hatırlamıyorsundur. Mesela, sana ‘embriyon’ desem, değil bir sonraki istasyona gelmeden, şu camın önünden bir sonraki telgraf direği geçmeden ne dediğimi unutursun. Beyin özürlünün tekisin çünkü. Dediklerimi rapor edebilmen mümkün değil. Ayrıca, istediğine sor, şu âna kadar sana bir tek küfür ettim mi bakalım?”</p>

    <p>“Haydaa, küfür de nereden çıktı?” diye araya girdi Şvayk. “Ne küfür edildi, ne de aşağılayıcı bir söz söylendi. İnsanın bir kere tersi dönmeyegörsün, her şeyi kıçından anlar, her laf küfür gibi gelir. Bir akşam, Geçit Meyhanesi’nde oturmuş, orangutanlardan konuşuyorduk. Masamızı şereflendiren bir gemici, orangutanı sakallı bir insandan ayırmanın zorluğundan dem vuruyordu. Bir ara, ‘Orangutanın çenesindeki kıllar,’ dedi, ‘tıpkı yan masada oturan şu adamın sakalına benzer.’ Hepimiz aynı anda dönüp sakallı adama bakınca, herif de yerinden fırladığı gibi bizim gemiciye tokadı patlatıverdi. Gemici durur mu, o da masadaki bira şişelerinden birini kaptığı gibi sakallının kafasına indirdi; adamcağız oracığa yığıldı kaldı. Yerde kımıltısız yatan sakallıyı öldürdüğünü sanan gemici ortalıktan toz oluverdi. Az sonra adamı ayılttık, ama ayıltmaz olaydık; kendine gelir gelmez polis çağırıp hepimizden şikâyetçi oldu. Olayla en küçük bir ilgimiz olmadığı halde kendimizi karakolda bulduk. Sakallı, karakolda, kendisine orangutan dediğimizi, kendisini bütün gece dilimize doladığımızı iddia etti. Tabii, biz bütün bu iddiaları reddettik. Orangutan da nereden çıkmıştı? Ama adam diretiyor, Nuh diyor peygamber demiyordu. Bunun üzerine, komisere rica ettim, ‘Bizim bir suçumuz olmadığını kendisine anlatır mısınız lütfen?” dedim. Komiser, soğukkanlılığını korumaya çalışarak, elinden geldiğince anlatmaya çalıştıysa da, adam kulak asmadı: ‘Sen hiçbir şey anlamıyorsun, komiser efendi; yoksa bunlarla birlik misin!’ Neyse, sonunda komiser, ayılıp kendine gelsin diye herifi nezarete attırdı da rahat bir soluk aldık. Tam, artık meyhaneye döner, keyfimize bakarız diyorduk ki, komiser bizi de içeri tıktırmasın mı? Görüyorsun ya, onbaşı, ufacık, incir çekirdeğini doldurmayacak bir yanlış anlama nerelere varıyor. Okrohlitse’de bir adam vardı, kendisine sürüngen dendiğinde o biçim kızardı. Küfürle ilgisi olmayan böyle bir sürü kelime vardır. Mesela, biz şimdi sana tarlafaresi desek, kızman mı gerekir?”</p>

    <p>Onbaşıdan bir ses çıktı ama, bunun gürleme ya da kükreme olduğunu söylemek çok zordu. Ciyakladı demek daha doğru olurdu. Öfke, hiddet ve çaresizlikten yükselen bir ciyaklama. Ardından homur homur homurdanmaya başladı ve onbaşının homurtularıyla Papaz’ın horultuları birbirine karışarak muhteşem bir müzik ziyafetine dönüştü.</p>

    <p>Ama çok geçmeden vagonda derin bir sessizlik hüküm sürmeye başladı. Onbaşı öylece oturuyor, sulanmış, boş gözlerle uzaklardaki ormanlar ve dağlara bakıyordu.</p>

    <p>“Onbaşı,” dedi asteğmen, “uğultulu tepelere, ıtırlı ormanlara öyle bakarken, bana Dante’yi hatırlatıyorsun. O ince yürekli, duyarlı ozanın yüce yüzü geliyor gözümün önüne. Yalvarırım, oturuşunu bozma. Sana çok yakışıyor. Ne bir abartı ne bir gösteriş; derin bir düş gücüyle kırları seyrediyorsun. Hiç kuşkum yok, kıraç topraklar bahar çiçeklerinin rengârenk halısıyla örtüldüğünde buraların ne kadar güzel olacağını düşünüyorsun...”</p>

    <p>“Ve o halının ortasından küçük bir dere akarken,” diye ekledi Şvayk, “onbaşımız bir kütüğün üstüne oturup kaleminin ucunu diliyle ıslatacak ve ‘Ozan Kardeş’ dergisi için minik bir şiir yazacak.”</p>

    <p>Asteğmen, bir sergide onbaşının başı model alınarak yapılmış bir heykel gördüğüne yeminler ederken, onbaşı iyice şapşallaşmıştı artık.</p>

    <p>“Kusura bakma ama, onbaşı, ünlü heykeltıraş Ştursa’ya poz verdiğin doğru mu?”</p>

    <p>Onbaşı, asteğmene bakıp hüzünlü bir sesle, “Hayır, doğru değil,” dedi.</p>

    <p>Asteğmen bir şey demedi; sıranın üstüne uzandı.</p>

    <p>Muhafızlar, Şvayk’la kâğıt oynuyorlardı. Onbaşı, sıkıntıdan, ikide bir arkalarına gidip oyuncuların ellerine bakıyordu. Sonunda dayanamadı, Şvayk’ın oyununa bile karıştı, yanlış kâğıdı oynadığını ileri sürdü.</p>

    <p>Bunun üzerine Şvayk, “Bir zamanlar kahvehanelerin duvarlarında, başkalarının elini dikizleyenleri uyaran çok güzel tabelalar olurdu,” dedi. “Hiç unutmam, birinde şöyle diyordu: ‘Sen, dikizci! Tut çeneni, yoksa yere sererim seni!’”</p>

    <p>Askerî tren, istasyona girdi. Vagonlar denetlenecekti. Tren durdu.</p>

    <p>Asteğmen, onbaşıya anlamlı bir bakış fırlatarak, “Burada denetlenecek o kadar çok şey var ki...” dedi acımasızca.</p>

    <p>Denetim subayları vagona girdiler.</p>

    <p class="lvl2">Asteğmen Doktor Mraz, askerî trenin komutanlığına atanmıştı.</p>

    <p>Böyle saçma sapan işleri hep yedek subaylara yıkarlardı. Dr. Mraz daha şimdiden serseme dönmüştü. Sivil hayatında bir lisede matematik öğretmenliği yapmasına karşın, her seferinde bir vagonu eksik sayıyordu. Ayrıca, vagonlardaki askerlerin geçen istasyonda bildirilen sayısı, Budyeyovitse’de trene binildikten sonra verilen sayıyı tutmuyordu. Elindeki belgeleri inceleyip iki sahra mutfağının ansızın ortadan kaybolduğunu; buna karşılık, atların sayısının tuhaf bir biçimde arttığını gördükçe, sırtından aşağı soğuk terler boşanıyordu. Subay listesine göre, iki harp okulu öğrencisi kayıp görünüyordu. Alay kısım amirliklerine ayrılmış olan birinci vagonda yazı makinesi bir türlü bulunamıyordu. Bütün bu karışıklıklar karşısında ne yapacağını bilemiyor, başına ağrılar giriyordu. Sabahtan beri üç aspirin yutmuş, bana mısın dememişti. Şimdi de, acınası bir halde, treni denetlemek zorundaydı.</p>

    <p>Bir başka subayla birlikte tutuklu vagonuna girdiğinde, kendisine verilen kâğıtlara bir göz attı. Perişan durumdaki onbaşı, hemen, muhafızlar eşliğinde iki tutukluyu götürmekte olduğunu bildirince, belgeleri yeniden inceledi ve sayım yaptı. Sonra, atışa hazır bir top gibi kıçını devirmiş yatan Papaz’ı göstererek, “Bu da neyin nesi?” diye sordu.</p>

    <p>Onbaşı, tir tir titreyerek, “Komutanım, o... şey... yani... efendim...” diye kekeledi.</p>

    <p>“Ne yanisi oğlum?” diye gürledi Dr. Mraz. “Lafı ağzında geveleyip durma, ne söyleyeceksen söyle çabuk!”</p>

    <p>Onbaşının yerine Şvayk yanıtladı:</p>

    <p>“Komutanım, yüzükoyun yatmış uyumakta olan bu zat, içkiyi biraz fazla kaçırmış muhterem bir Papaz, efendim. Peşimize takılıp bu vagona girdi, ama üstümüz olduğundan kendisini dışarı atamadık. Çok iyi bileceğiniz gibi, üste hakaretten içeri tıkarlardı bizi. Herhalde tutuklu vagonunu subay vagonu sandı, Komutanım.”</p>

    <p>Dr. Mraz, derin bir iç çekerek elindeki listeye göz attı. Trenle Bruck’a gidecekler arasında herhangi bir Papaz göremeyince, sinirden gözü seyirmeye başladı. Geçen istasyonda birden atların sayısı artmıştı, şimdi de tutuklu vagonunda durup dururken bir papaz beliriyordu.</p>

    <p>Çaresizlik içindeki Dr. Mraz, kimliğini belirleyebilmek için adamı sırtüstü çevirmesini emretti onbaşıya.</p>

    <p>Onbaşı güçbela sırtüstü döndürmeye çalışırken kendine gelen Papaz, subayı görür görmez Almanca, “Hey, arkadaş, n’aber? Yemek hazır mı?” dedi ve yeniden gözlerini kapatıp duvara döndü.</p>

    <p>Dr. Mraz, birden Papaz’ın, önceki akşam düzenlenen veda ziyafetinde domuz gibi tıkınan o pisboğazdan başkası olmadığını fark ederek göğüs geçirdi.</p>

    <p>Sonra, onbaşıya dönüp, “Bunun için seni rapor edeceğim, bilmiş olasın,” dedi. Tam gidiyordu ki Şvayk durdurdu:</p>

    <p>“Komutanım, benim burada olmamam lazım. Cezam bugün saat on birde sona eriyordu. Üç gündür buraya tıkılıyım. Ama artık bu vagondan çıkıp öteki erlerle birlikte sığır vagonunda seyahat etmem gerekiyor. Komutanım, saat on biri çoktan geçtiğine göre, sığır vagonuna gönderilmem ya da Teğmen Lukaş’a teslim edilmem mümkün mü acaba?”</p>

    <p>Dr. Mraz, bir kez daha elindeki kâğıtlara bakarak, “Adın ne senin?” diye sordu.</p>

    <p>“Şvayk, Yozef Şvayk, komutanım.”</p>

    <p>“Yaa, şu meşhur Şvayk sensin demek?” dedi Dr. Mraz. “Haklısın, on birde salıverilmen gerekiyormuş. Ama Teğmen Lukaş, Bruck’a varana kadar serbest bırakılmamanı istedi benden. Bu vagonda kalmanın daha güvenli olacağını söyledi; böylece, başımıza yeni bir dert açman önlenmiş olurmuş.”</p>

    <p>Denetim subayları çıkıp gittikten sonra onbaşı, Şvayk’a sataşmadan edemedi:</p>

    <p>“Gördün mü Şvayk, üstlerine şikâyette bulunman bir boka yaramadı. İsteseydim, ikinizin de canına okurdum.”</p>

    <p>“Onbaşı,” dedi asteğmen, “durup dururken bok atman hiç de hoş değil. Aklı başında bir insan, ne kadar kızarsa kızsın böyle laflar etmemeli. Canınıza okurdum diye tehditler savurmana gelince, fırsat varken neden canımıza okumadın be adam! Ne kadar akıllı, ne kadar becerikli biri olduğunu anlamış olduk böylece.”</p>

    <p>Onbaşı, yerinden fırlayarak, “Yeter be!” diye haykırdı. “İkinizi de içeri attırırım!”</p>

    <p>Asteğmen, alaycı bir edayla, “Ne gerekçeyle içeri attıracaksın bizi, düdük?” diye sordu.</p>

    <p>Onbaşı, cesaretini toplayarak, “Orası beni ilgilendirir!” diye karşılık verdi.</p>

    <p>“Seni ilgilendirir,” dedi asteğmen gülümseyerek. “Sen sen, ben ben. Sen dede ben dede, bu atı kim tımar ede. Bana kalırsa, komutanın seni rapor edeceğini söylemesine kızdın, öfkeni bizden çıkarıyorsun. Ama unutma ki bize bağırman kurallara aykırı.”</p>

    <p>Onbaşı, gözlerini korkutmak için daha da dikleşerek, “Pis domuzlar!” diye bağırdı.</p>

    <p>Bu sefer Şvayk araya girdi ve “Sana bir şey söyleyeyim mi onbaşı,” dedi. “Ben görmüş geçirmiş bir askerim. Savaştan önce de askerlik yaptım; inan bana, sövüp sayarak bir yere varamazsın. Hiç unutmam, yıllar önce bizim bölükte Schreiter adında bir hıyar vardı. Boğaz tokluğuna orduya sığınmıştı. İstese çoktan onbaşı olarak evinin yolunu tutardı, ama biraz çatlaktı işte. Erlere kancayı takmıştı herifçioğlu; kene gibi yapışmıştı. Yaptığı, hem doğru değildi, hem de kurallara aykırıydı. Zorbalık edip duruyor, ‘Siz asker masker değil, aşağılık lağım farelerisiniz,’ diye hakaret ediyordu. Sonunda dayanamadım ve bölük komutanına çıktım. Yüzbaşı, ‘Ne istiyorsun?’ diye sorunca da, ‘Komutanım,’ dedim, ‘bizim Başçavuş Schreiter’den şikâyetçiyim. Biz aşağılık lağım fareleri değil, İmparator’un askerleriyiz. İmparator Hazretlerinin hizmetindeyiz.’</p>

    <p>Yüzbaşı, ‘Ulan, iğrenç mahluk, yıkıl karşımdan!’ demesin mi! Ben de, hiç asabımı bozmadan, tabur komutanına çıkmak istediğimi bildirdim.</p>

    <p>Tabur komutanı, bir yarbaydı. Beni dinledikten sonra iki gün hücre hapsi verdi bana. Ama yılmadım tabii; bu kez alay komutanına çıktım ve her şeyi bir bir anlattım. Albay, ‘Enayi dümbeleği! Defol!’ diye avazı çıktığı kadar bağırınca, kendisine dedim ki: ‘Komutanım, müsaade ederseniz tugay komutanına çıkmak istiyorum.’ Neyse ki, tugay komutanıyla görüşeceğimi duyunca etekleri tutuştu da, Başçavuş Schreiter’i hemen odasına çağırttı. Schreiter, ‘aşağılık lağım fareleri’ dediği için bütün subayların önünde benden özür dilemek zorunda kaldı. Gelgelelim, avluda yolumu kesip artık bana küfür etmeyeceğini, ama er geç garnizon hapishanesine tıktıracağını söyledi. Tahmin edeceğin gibi, o günden sonra çok temkinli olmaya çalıştım, ama yeterince uyanık davranamamışım anlaşılan. Erzak deposunun orada nöbetteydim. Bilirsin, her nöbetçi duvara bir şeyler yazar. Açık saçık kadın resimleri çizerler, tosun edebiyatının en şaheser örneklerini döktürürler ya da kızdıkları bir komutana hürmetlerini sunarlar. Ben de dayanamadım, sırf sıkıntıdan, ‘Schreiter denen dümbük, etme bana kötülük’ diye yazdım duvara. Gel gör ki, av köpeği gibi izimi sürüyormuş itoğluit; hemen gitti, şikâyet etti beni. Üstelik, ne büyük talihsizliktir ki, benim yazımın az yukarısında, ‘Bunu yazan tosun, savaşana kosun’ yazılıydı. Bir düşün, yıl 1912, Konsolos Prohaska yüzünden Sırbistan üstüne yürüdük yürüyeceğiz.<a class="si-noteref epub-type_noteref" href="#f106" id="ref_f106">106</a> Kafadan Terezin’deki askerî mahkemeye gönderdiler elbet. Askerî mahkemeden gelen hazretler, erzak deposunun duvarındaki yazıların fotoğraflarını çektiler. Sonra da, elyazımı inceletmek için, on kere ‘Bunu yazan tosun, savaşana kosun’, on beş kere de ‘Schreiter denen dümbük, etme bana kötülük’ yazdırdılar. Arkasından, bir elyazısı uzmanı geldi ve, ‘Dvur Kralove, Elbe Nehri kıyılarını basan sellerin korkunçluğuna ilk kez tanık olduğunda 29 Temmuz 1897’ydi’ cümlesini yazdırdı bana. Ama askerî savcı, ‘Bu yeterli değil,’ diye diretti. ‘Bizi ilgilendiren, kosun kelimesi. İçinde k, s ve n harfleri olan kelimeler yazdırın.’ Bunun üzerine, kesin, kesen, kesinti, kesişen, keskin, kestane kelimelerini yazmamı istediler. Elyazısı uzmanı deliye dönmüştü; dönüp dönüp arkasında dikilen süngülü askere bakıyordu. En sonunda, bana üç kere ‘Kesilen baş yerine konmaz’ yazdırdı ve bu örneklerin Viyana’ya gönderileceğini söyledi. Bir süre sonra Viyana’dan rapor geldi. Oradaki uzmanlar, ‘Bunu yazan tosun, savaşana kosun’ yazısının bana ait olmadığı, ama ‘Schreiter denen dümbük, etme bana kötülük’ yazısını benim yazdığım sonucuna varmışlardı. Oysa ben zaten kabul etmiştim bunu. Her neyse, altı hafta hapis verdiler; nöbet başında duvara yazı yazılmazmış, o zaman doğru dürüst nöbet tutamazmışsın.”</p>

    <p>Onbaşı, memnun, “Al işte!” dedi. “Açık açık itiraf etmişsin suçunu. Ben olsam, sana altı hafta değil, altı sene verirdim.”</p>

    <p>Asteğmen, araya girmeden edemedi:</p>

    <p>“Onbaşı, öyle esip gürleyeceğine, sen kendi başına gelecekleri hesap et. Biraz önce denetim subayının dediklerini ne çabuk unuttun? Seni rapor edeceğini söylemedi mi? Kıçımı nasıl kurtarırım diye düşünmeye başlasan iyi edersin; onbaşılığın son demlerini sürüyorsun. Omzundaki pırpır söküldü mü, koca kâinatta bir nokta bile değilsin. Sen şimdiden tedavülden kalktın, oğlum. Senin gibi mikroskobik yaratıklar ölçüye gelmez.”</p>

    <p>Bu kez Şvayk lafa karıştı:</p>

    <p>“O zaman sevinmelisin onbaşı. Baksana, değerin ölçülemiyormuş. Bu durumda, rapor edildin diye sinirini bozup heyecanlanmana gerek yok. Hem heyecan sağlığa zararlıdır; savaş zamanı sağlığımıza dikkat etmeliyiz. Savaş, ayağımızı sağlam basmamızı gerektiriyor.”</p>

    <p>Şöyle bir durup gülümseyerek devam etti:</p>

    <p>“Onbaşı, gözünün yaşına bakmayıp hapse atacak olurlarsa, sakın yılma. Onlar ne derlerse desinler, sen bildiğinden şaşma. Savaşın başlarında, Prag’da karakola düştüğümde, Frantişek Şkvor adında bir kömürcüyle tanışmıştım. Vatana ihanetten içeri atmışlardı zavallıyı. Sonradan kendisinden hiçbir haber alınamadı; kim bilir, belki de asmışlardır. Bu adam, ne zaman sorguya çekilip neler yaptığı sorulsa, ‘Neler de neler, maydanozlu köfteler,’ der, başka bir şey demezdi. İki gün kapkara bir hücreye attılar, ekmek ve su vermediler; yeniden sorgu odasına aldıklarında, güçlükle konuştu: ‘Neler de neler, maydanozlu köfteler.’ Belki, darağacında son sözü de bu olmuştur.”</p>

    <p>Muhafızlardan biri, “Söylenenlere bakılırsa,” dedi, “bugünlerde astıkları astık, kestikleri kestikmiş. Geçenlerde, talim sahasında bir emir okudular bize; Motol’da Er Kudrna’yı kurşuna dizmişler. Neden derseniz, Beneşov’da karısıyla vedalaşırken, yüzbaşı kadının kucağındaki bebeye kılıcıyla vurmuş; Kudrna da çıldırıp yüzbaşıyı ayağının altına almış. Aslında, bu aralar ‘siyasiler’i de içeri alıyorlarmış. Moravya’da bir yazıişleri müdürünü vurmuşlar. Bizim yüzbaşıya bakılırsa, sırada daha bir sürü gazeteci varmış.”</p>

    <p>Asteğmen, “Her şeyin bir haddi hududu var efendim,” diye bir laf attı ortaya.</p>

    <p>“Doğrusun,” dedi onbaşı. “Bazı gazeteciler fena halde kaşınıyorlar. İşleri güçleri milleti kışkırtmak. Geçen yıl, yeni onbaşı olduğum sıralar, emrimde bir yazıişleri müdürü vardı; askerlerin başına bela kesildiğimi söyler dururdu. Sonunda bir gün dersini verdim herife; eğitime çıktığımızda, anasından emdiği sütü burnundan getirdim. Ne dese beğenirsiniz: ‘Lütfen, insanlara saygı göster.’ İnsanlara saygıyı gösterdim ona tabii. Kışlanın avlusundaki çamurların içinde sürüm sürüm süründürdüm. Tepeden tırnağa çamura battı. Öğleden sonra, baktım, homurdana homurdana üstünü başını temizliyor. Ertesi sabah gene çamurun içinde buldu kendini, domuzlar gibi sürünüyor. Dikildim başına, dedim ki: ‘Şimdi anladın mı kim üstünmüş, Bay Yazıişleri Müdürü? El mi yaman, bey mi?’ Herifçioğlu Allahsız entelin tekiydi!”</p>

    <p>Onbaşı, asteğmene savaştan zaferle çıkmış bir komutan gibi bakarak devam etti:</p>

    <p>“O entelliği yüzünden bir yıl uzadı askerliği; tutmuş gazeteye yazılar yazmış, askerlere kötü davranıldığını anlatmış. Kardeşim, adam o kadar okumuş, daha bir tüfeği söküp takamıyor; hem de kırk kere gösterdiğin halde. Canına okumazsın da ne halt edersin! ‘Sola bak!’ diyorsun, herif mahsus yapıyormuş gibi aptal aptal sağa bakıp öyle kalıyor. Tüfeği neresinden tutacağını bir türlü öğrenemedi; namlusundan mı, dipçikten mi? Ya sabır deyip nasıl tutulacağını gösterirsin, öküz trene bakar gibi yüzüne bakar. Tüfeğin hangi omuzda taşınacağından bile bihaberdi. Maymun gibi selam verir, yürüyüşe geçildiğinde adımlarını şaşırırdı. ‘Geriye dön!’ dersin, nereden döneceğini bilmez. Yahut altı adım gider, ondan sonra intikal eder. Öyle bir yürür ki, sanırsın adamın prostatı var ya da tövbe etmiş yaşlı orospu köy panayırında göbek atıyor.”</p>

    <p>Bir tükürük atıp anlatmaya devam etti:</p>

    <p>“Silip temizlemeyi öğrensin diye, depodan paslı bir tüfek çıkarıp verdik. Otuzbir çeker gibi ovalayıp duruyor tüfeği; doğru dürüst temizlemesi için iki kilo daha üstüpü versek yetmeyecek. Sildikçe tüfek daha da pas tutuyor sanki. Silah elden ele dolaştı, herkes şaştı kaldı nasıl böyle paslanır diye. Bizim yüzbaşı, ‘Sen asla asker olamazsın. Bu ordu boşuna besliyor seni, götürüp assalar daha iyi!’ dedikçe, bizimki gözlüğünü düzeltir, gözlerini kırpıştırır dururdu. Oda hapsi almadığı ya da çarşı izni kaldırılmadığı zaman bayram ederdi. Boş vakitlerinde, oturur, askerlere kötü davranılmasını kınayan yazılar yazardı gazetelere. Günlerden bir gün, bavullarını aradılar. Bre aman, bavulları tepeleme kitap doluydu! Hepsinin de kapağında yok silahsızlanmaymış, insanların dostluğuymuş, uluslararası barışmış falan, böyle şeyler işte! Tabiatıyla, ver elini garnizon cezaevi! Biz de, tam uyuz heriften kurtulduk, biraz huzur buluruz diyorduk ki, bizimki çok geçmeden levazım kısmının yazıcı odasında belirdi. Askerlerle fazla temasa gelmesin diye levazıma yazıcı yapmışlardı. Tahsil görmüş biri için feci bir son tabii. Orduda parlak bir geleceği olabilirdi; teğmenliğe kadar yükselebilirdi. Kendi salaklığının kurbanı oldu.”</p>

    <p>İç geçirdi:</p>

    <p>“Kaputunu doğru dürüst katlamayı bile beceremezdi. Düğmelerini parlatmak için Prag’dan cilalar getirtir, ama pasını bir türlü çıkaramazdı düğmelerin. Oysa laf ebeliğinde üstüne yoktu; yazıcı odasında ha bire felsefe yapardı. Dedim ya, ‘insana saygı’dan dem vururdu durmadan; ‘insan’ lafını ağzından düşürmezdi. Bir gün gene çamurun içine yatırmış, süründürüyordum; dedim ki: Çamurun içinde debelenirken bile ‘insan’ diyorsun başka bir şey demiyorsun. İnsanoğlu çamurdan yaratıldığına göre, burası senin için biçilmiş kaftan!”</p>

    <p>Onbaşı, söyleyeceğini söylemişti ya, yüzü gülüyordu artık. Ama şimdi asteğmen ne diyecek bakalım diye beklerken, lafı kapan Şvayk oldu:</p>

    <p>“Senin bu yaptığına zulüm denir. Tıpkı böyle bir zalimlik yüzünden, yıllar önce 35. Alay’da Koniçek adında bir er hem kendini, hem de onbaşısını bıçaklamıştı. ‘Posta’ gazetesinde okumuştum. Onbaşının vücudunda tam otuz delik açılmış, yarısı öldürücüymüş. Er Koniçek, oracıkta can veren onbaşının üstüne oturmuş ve kendini de bıçaklamış. Gene epey oluyor, Dalmaçya’da bir onbaşının boğazını kesmişlerdi; kimin yaptığını hâlâ bulamadılar. Cinayetin esrarını kimse çözemedi; bir tek, onbaşının adının Fiala, memleketinin de Drabovna olduğu öğrenilebildi. Bir de, 75. Alay’da Rejmanek adlı bir onbaşı vardı...”</p>

    <p>Şvayk’ın bu keyifli hikâyesi, Papaz Lacina’nın yatmakta olduğu sıradan gelen inilti ve homurtularla kesildi.</p>

    <p>Muhterem Peder, olanca zarafet ve vakarıyla uyandı. Tıpkı safa pezevengi Rabelais’nin devi Gargantua’nın<a class="si-noteref epub-type_noteref" href="#f107" id="ref_f107">107</a> sabahları uyanırken yaptığı gibi, birkaç kez yellendi, üst üste geğirdi ve uzun uzun esnedi. Sonunda doğrulup oturdu ve şaşkınlık içinde, “Allah Allah, ben neredeyim?” diye sordu.</p>

    <p>Papaz’ın uyandığını gören onbaşı, “Saygıdeğer efendimiz,” dedi yaltaklanarak, “tutuklu vagonunu şereflendirmiş bulunuyorsunuz.”</p>

    <p>Muhterem Peder, bir an afallayarak çevresine bakındı. Bir süre öylece oturarak kafasını toparlamaya çalıştı. Sabahın erken saatlerinde başına gelenlerle pencereleri demir parmaklıklı tutuklu vagonunda uyanışı arasındaki kalın sis perdesi bir türlü aralanmıyordu.</p>

    <p>En sonunda, hâlâ karşısında el pençe divan duran onbaşıya sormak zorunda kaldı: “Kimin emriyle buradayım ben?..”</p>

    <p>“Kimsenin emriyle değil, Komutanım.”</p>

    <p>Muhterem Peder ayağa kalktı, kendi kendine söylenerek sıralar arasında volta atmaya başladı.</p>

    <p>Bir süre sonra yerine oturup, “Peki, biz nereye gidiyoruz?” diye sordu.</p>

    <p>“Bruck’a gidiyoruz Komutanım.”</p>

    <p>“Neden Bruck’a gidiyoruz peki?”</p>

    <p>“Bizim 91. Alay tümüyle oraya naklediliyor Komutanım.”</p>

    <p>Muhterem Peder bir kez daha belleğini zorladı: Başına neler gelmişti? Bu vagona nasıl binmişti? Neden Bruck’a gidiyordu? En önemlisi de, 91. Alay’da ne işi vardı ve bu muhafızlar yanında ne arıyordu?</p>

    <p>Biraz kendine gelir gibi olup da asteğmeni fark edince ona sordu bu kez:</p>

    <p>“Sen akıllı bir adama benziyorsun. Söyler misin, aranızda ne arıyorum ben? Ama lütfen, hiçbir şeyi saklamadan açık açık anlat.”</p>

    <p>Asteğmen, dostça, “Memnuniyetle,” dedi. “Sabahleyin tam trene biniyorduk ki, istasyonda aramıza karıştınız birden. Biraz çakırkeyiftiniz galiba.”</p>

    <p>Onbaşı, asteğmene kötü kötü baktı.</p>

    <p>“Bizim vagona bindiniz,” diye devam etti asteğmen, “ve film koptu. Sıraya uzanır uzanmaz uykuya daldınız; Şvayk da kaputunu başınızın altına yerleştirdi. Geçen istasyonda denetime geldiklerinde, sizi de trendeki subaylar listesine aldılar. Böylece, resmen meydana çıkarılmış oldunuz. Zaten bizim onbaşı bu yüzden hesap verecek.”</p>

    <p>“Ya, demek öyle,” diye iç geçirdi muhterem Peder. “Duracağımız ilk istasyonda subay vagonuna geçsem iyi olacak. Öğle yemeği yendi mi, biliyor musunuz acaba?”</p>

    <p>“Viyana’ya kadar yemek yok Komutanım,” dedi onbaşı.</p>

    <p>Rahip, Şvayk’a dönerek, “Demek, kaputunu başımın altına seren sendin,” dedi. “Yürekten teşekkür ederim.”</p>

    <p>“Rica ederim efendim,” diye karşılık verdi Şvayk. “Üstünün kuru tahtada sızdığını gören her asker ne yaparsa ben de onu yaptım. Her asker, fitil gibi sarhoş da olsa üstüne saygı göstermek zorundadır. Kaldı ki, rahipler konusunda benim kadar tecrübelisi yoktur. Papaz Otto Katz’ın emir erliğini yaptığım için bilirim, rahipler keyfine düşkün, gönlü bol insanlardır.”</p>

    <p>Akşamdan kalmanın verdiği sersemlikle, hiç alışık olmadığı bir demokrasi nöbetine tutulan Rahip, Şvayk’a bir sigara uzattı: “Al evladım.”</p>

    <p>Sonra, onbaşıya dönerek, “Demek benim yüzümden başın belaya girdi,” dedi. “Üzülme, ben hallederim. Bir şey yapamazlar.”</p>

    <p>Şvayk’a da, “Sana gelince,” dedi, “seni yanıma alacağım. Krallar gibi yaşayacaksın.”</p>

    <p>Sanki başına bir şey düşmüş, ansızın bir iyilik meleğine dönüşmüştü. Önüne gelene kıyak çekme sevdasına kapılmıştı. Asteğmene çikolata, muhafızlara rom alacak; onbaşıyı, 7. Süvari Tümeni’nin fotoğrafhanesine aldıracaktı. Hepsini özgürlüğüne kavuşturacak ve onları hiçbir zaman unutmayacaktı.</p>

    <p>Ardından, herkese sigara dağıtmaya başladı: Tüm tutukların sigara içmesi serbestti. Cezalarının indirilmesi ve onurlu askerliklerine geri dönmeleri için elinden geleni ardına komayacaktı.</p>

    <p>“Hakkımda kötü düşünmenizi istemem. Çok tanıdığım var benim, güveninizi boşa çıkarmam. Hepiniz Tanrı’nın sevgili kullarısınız, dürüstlüğünüzden en küçük bir kuşkum yok. Günah işlediyseniz bedelini ödüyorsunuz. Görüyorum ki, Tanrı’nın size biçtiklerine gönül rızasıyla, seve seve katlanıyorsunuz.”</p>

    <p>Sonra, Şvayk’a dönüp sordu: “Senin suçun ne?”</p>

    <p>“Alaya geç katılmak, muhterem Peder,” dedi Şvayk saygılı bir sesle. “Gerçi benim kabahatim değildi, ama Tanrı gene de bir ceza biçti işte.”</p>

    <p>Rahip, ağırbaşlılıkla, “Tanrı sonsuz merhametli ve adildir,” dedi. “Tanrı her şeye kadir ve dirayetlidir. Kimi cezalandıracağını bilir. Peki, sen ne suç işledin, gönüllü evladım?”</p>

    <p>“Yüce Tanrı, bana da bir romatizma biçti,” diye yanıt verdi asteğmen. “Cezamı tamamladıktan sonra mutfağa gönderileceğim.”</p>

    <p>Mutfak lafını duyunca kendinden geçen muhterem Peder, “Tanrı neylerse güzel eyler,” dedi. “Riyasız biriysen, mutfakta mucizeler yaratırsın. Bana sorarsan, kafası çalışan insanlar mutfaktan çıkmamalıdır. Önemli olan, yemeği nasıl yaptığın değil, yemeğe kattığın sevgidir. Salçayı alalım. Aklı başında biri, soğan salçası yapacağı zaman, türlü çeşitli sebzeleri tereyağında kızartır, sonra baharat, karabiber, biraz hindistancevizi ve zencefil katar içine. Sıradan, ikinci sınıf bir aşçı ise soğanları içyağında kızartır. Aslında, sen subay lokantasında çalışacak adamsın. Sıradan bir iş ve hayatta insanın kafası çalışmasa da olur, ama mutfak işi zekâ ister. Dün akşam Budyeyovitse’deki subay lokantasında sunulan yemekler arasında Madeira usulü böbrek de vardı. Tanrı, o böbreği pişiren adamın bütün günahlarını affetsin. Ne kadar akıllı bir adammış diye düşünürken, subay lokantasının aşçısının Skuteç adında bir öğretmen olduğunu öğrendim. Madeira usulü böbreği, 64. Piyade Alayı’nın subay lokantasında da yemiştim. Böbreği karabiberli yapan kır lokantalarında olduğu gibi, kimyon koymuşlardı. Kimyonu koyan kimdi dersiniz? Sivil hayatta ne iş yapıyordu? Büyük bir çiftlikte sığırtmaçlık yapıyordu tabii ki.”</p>

    <p>Rahip, bir süre sustuktan sonra, Eski ve Yeni Ahit’teki yemek sorunlarından söz açtı; o dönemde ayinler ve kilisedeki çeşitli törenlerin ardından sunulan lezzetli yemeklerin ne kadar büyük bir özenle hazırlandığından dem vurdu. Biraz sonra da, hep birlikte bir şarkı söylemelerini istedi. Ama ne yazık ki, Şvayk her zamanki gibi kimseye fırsat tanımadı:</p>

    <div class="poem html5_section">
      <span>Kız fettan, kız fıkır fıkır,</span> <span>Kaş göz eder, işmar eder.</span> <span>Köyün papazı şarabı çeker,</span> <span>Nazlı dilberin peşine düşer.</span>
    </div>

    <p>Ama muhterem Peder hiç kızmadı.</p>

    <p>Dostça gülümseyerek, “Biraz rom olsaydı şaraba gerek kalmazdı,” dedi. “O zaman fettan kızın da peşine düşmezdik. Adamı günaha sokar o kız.”</p>

    <p>Onbaşı, elini usulca kaputunun içine sokarak, yassı bir rom şişesi çıkardı.</p>

    <p>Ne kadar büyük bir özveride bulunduğunun anlaşılmasını istercesine, “Komutanım,” dedi alçak sesle, “sizce bir sakıncası yoksa...”</p>

    <p>Gözlerinin içi parlayan muhterem Peder, “Ne sakıncası olacakmış evladım,” diye karşılık verdi neşeli bir sesle. “Bu keyifli yolculuğumuzun şerefine içiyorum.”</p>

    <p>Rahip’in şişeyi bir dikişte yarıladığını gören onbaşı, “Aman Tanrım, üstüme iyilik sağlık!” demekten kendini alamadı.</p>

    <p>Rahip, gönüllüye kurnazca gülümseyip göz kırparak, “Ne anasının gözüsün sen!” dedi onbaşıya. “İki yudum romun gitmesin diye Tanrı’ya sığınmaktan çekinmiyorsun. Tanrı bunun için seni cezalandırmalı.”</p>

    <p>Bir yudum daha aldıktan sonra yassı şişeyi Şvayk’a uzatarak emretti: “Hadi bakalım, bir dikişte bitireceksin!”</p>

    <p>Şvayk, boş şişeyi onbaşıya geri verirken, “Savaş savaştır,” dedi memnun mesut. Onbaşının gözlerinde, ancak delilerde görülen tuhaf bir pırıltı yanıp söndü.</p>

    <p>Rahip, “Ben şöyle uzanıp Viyana’ya kadar iyi bir uyku çeksem fena olmayacak,” dedi. “Gara varır varmaz uyandırırsanız müteşekkir kalırım.”</p>

    <p>Sonra, birden Şvayk’a dönerek, “Sen,” dedi, “bir koşu mutfağa git, benim öğle yemeğimi kap getir, çatal bıçak almayı da unutma. Rahip Lacina’ya götürüyorum dersin. Çift porsiyon olsun. Hamur tatlısı varsa, dikkat et dibi tutmuş olmasın. Sonra da mutfaktan bir şişe şarap getir bana; sefertasını da yanına al, biraz rom koysunlar.”</p>

    <p>Ceplerini karıştırır gibi yaptıktan sonra, “Bana bak,” dedi onbaşıya. “Üzerimde hiç bozukluk yok. Bir gulden borç ver.”</p>

    <p>Onbaşıdan aldığı guldeni Şvayk’a uzattı:</p>

    <p>“Bu senin! Neydi adın? Şvayk mı? Al bakalım, Şvayk, işte bahşişin! Onbaşı, bana bir gulden daha ver. Şvayk, işini adam gibi yaparsan ikinci guldeni de kaparsın. Birkaç puroyla sigara da versinler. Çikolatalı pasta yapmışlarsa iki tane al. Konserve dağıtıyorlarsa, tütsülenmiş dille kaz ciğeri kapmaya bak. Emmental peynirini kenarından vermesinler, Macar salamını ortalardan kessinler, tamam mı!”</p>

    <p>Siparişlerini verdikten sonra sıraya uzandı ve ânında uykuya daldı.</p>

    <p>Asteğmen, rahibin horultuları arasında, “Bebeğimizden çok memnun olmalısın,” dedi onbaşıya. “Nur topu gibi maşallah.”</p>

    <p>“Memeden çabuk kesilmiş,” dedi Şvayk. “Çoktan şişeye geçmiş.”</p>

    <p>Onbaşı, artık dayanamayıp patladı:</p>

    <p>“Herif dayak düşmanı! Yüzü kasap süngeriyle silinmiş!”</p>

    <p>“Ama şu bozuk para numarası harikaydı,” dedi Şvayk. “Deyvitse’li duvarcı ustası Mliçko’yu hatırlattı bana. Onun da üzerinde hiç bozukluk bulunmazdı; sonunda gırtlağına kadar borca battı, dolandırıcılıktan hapsi boyladı. Bütün paraları yediği için bozuk parası kalmamıştı.”</p>

    <p>Muhafızlardan biri, “Savaştan önce 75. Alay’da, yüzbaşılardan biri alayın bütün parasını yemiş ve ordudan atılmıştı. Ama şimdi gene yüzbaşı. Bir başçavuş vardı, birliğin deposundaki kumaşları çalardı; en azından yirmi top kumaş yürütmüştü. Şimdi nerede mi? Nerede olacak, terfi etti, kıdemli başçavuş oldu. Öte yandan, geçenlerde Sırbistan’da bir piyade neferini konservesini bir oturuşta yiyip bitirdi diye kurşuna dizmişler; meğer üç gün idare etmesi gerekiyormuş,” dedi.</p>

    <p>“Ne alakası var şimdi bunun?” dedi onbaşı. “Ama bahşiş vereceğim diye meteliksiz bir onbaşının iki guldenini almak...”</p>

    <p>Şvayk, “Al bakayım şu guldenini,” dedi. “Senin sırtından zengin olmak istemem. Merak etme, ikinci guldeni de alayım, onu da geri vereceğim, sırf nağme yapmayasın diye. Üstlerin senden ödünç para alıyorsa, mutlu olmalısın. Amma bencilmişsin ha! İki gulden için ortalığı velveleye veriyorsun. Üstünün hayatını kurtarmak için canını tehlikeye atmak zorunda kalsaydın ne yapardın acaba? Diyelim, adam düşman hatlarının orada vurulmuş yatıyor; sen de, şarapnel ve kurşun yağmuru alında sırtlayıp geri getirmek zorundasın adamı. Çok merak ediyorum, ne halt ederdin?”</p>

    <p>“Beni boş ver şimdi, ama sen kesin donuna yapardın, tabansız herif.”</p>

    <p>Deminki muhafız, gene lafa karıştı:</p>

    <p>“Savaşta herkes donuna yapar. Budyeyovitse’de yaralanan bir asker anlatmıştı; hücuma geçtiklerinde tam üç kez altına sıçmış, hem de arka arkaya. Önce, siperden fırlayıp tel örgülerin bulunduğu tepeye tırmanırlarken; sonra, tel örgüleri kesmeye başladıklarında; daha sonra da, Ruslar süngü takıp ‘Hurraa!’ diye naralar atarak üstlerine saldırdığında. İşte o saat gerisin geri siperlere ricat etmişler; bir de bakmışlar, koca birlikte altına kaçırmayan bir tek asker yok. Bu arada, kafası bir şarapnelle nerdeyse ikiye ayrılmış ölü bir askerin bacakları siperin tepesinden aşağı sarkıyormuş; ama besbelli, son anda o da altına yapmış ki, pislikler kana karışarak paçalarından sipere akıyormuş. Beyniyle birlikte kafatasının yarısı da bir kenarda duruyormuş. Bu iş böyledir, dostum, neye uğradığını anlamadan dolduruverirsin donunu.”</p>

    <p>“Bazen de,” dedi Şvayk, “çarpışırken fenalık gelir, miden bulanır. Hava değişimi alıp Prag’a gelmiş bir asker, Panorama Meyhanesi’nde anlatmıştı: Bir gün bir süngü hücumu sırasında ızbandut gibi bir Rus askeriyle burun buruna gelmiş. Bizimki bir de bakmış, ayının burnundan yemyeşil, kopkoyu bir sümük sallanıyor. O anda midesi bulanmış ve soluğu ilkyardım çadırında almış. Sıhhiyeler fakirin ha bire kusmasına bakıp kolera teşhisi koymuşlar ve Budapeşte’deki kolera hastanesine yollamışlar. Adamcağız koleraya asıl orada yakalanmış.”</p>

    <p>Asteğmen, “Er miymiş, onbaşı mı?” diye sordu.</p>

    <p>Şvayk, istifini bozmadan, “Onbaşıymış,” diye yanıtladı.</p>

    <p>Onbaşı, sırıtarak, “Ne olacak ki! Aynı şey bir gönüllünün başına da gelebilirdi,” derken, zafer kazanmışçasına, “Mosmor oldun mu? Adamı böyle bozum ederler işte!” dercesine gönüllüye baktı.</p>

    <p>Asteğmen, karşılık vermeden sıranın üzerine uzandı.</p>

    <p>Viyana’ya yaklaşıyorlardı. Uyumayıp da camdan bakanlar, Viyana dolaylarındaki dikenli teller ve tahkimatı gördükçe kasvetleniyorlardı. Bu manzara karşısında, Kaşperske Hori’den gelen Almanların attıkları naralar bile kesilmişti.</p>

    <p>Şvayk, siperlere, dikenli tellerle çevrili araziye bakarak, “Her şey zapturapt altında,” dedi. “Mükemmel hazırlanmışlar. Yalnız, bir mesele var; bu Viyanalılar pazar gezintisine çıktıklarında çok dikkatli olmalılar, pantolonları yırtılabilir. Viyana çok önemli bir şehirdir. Schönbrunn Hayvanat Bahçesindeki vahşi hayvanlar yeter! Yıllar önce Viyana’dayken, gider oradaki maymunları seyrederdim; ama İmparatorluk Sarayı’ndan biri çıktığında kimseyi yaklaştırmazlardı. Bir keresinde, onuncu mahalleden bir terzi vardı yanımda; ille de maymunları göreceğim diye diretince adamı içeri atmışlardı.”</p>

    <p>“Saraya da gittin mi, peki?” diye sordu onbaşı.</p>

    <p>Şvayk, “Çok güzel bir yermiş,” diye karşılık verdi. “Ne yalan söyleyeyim, ben gitmedim, ama giden biri anlattı. En muhteşemi saray muhafızlarıymış. Heriflerin en kısası iki metreymiş; emekliye ayrıldıktan sonra her birine bir tütüncü dükkânı verirlermiş. Ayrıca, sarayı gezerken şeyini sallasan prensese çarpıyormuş.”</p>

    <p>Bir istasyonu geride bırakırken, bir bandonun çaldığı Avusturya Millî Marşı çalındı kulaklarına. Anlaşılan, bando yanlışlıkla oraya gitmişti. Çünkü tren asıl perona çok sonra girdi. Durduklarında, tayınları dağıtıldı.</p>

    <p>Bir de karşılama töreni düzenlenmişti; ama savaşın başlangıcında askerlerin her istasyonda tıka basa yemek yedikleri, beslemeler gibi giydirilmiş, ellerine birer demet çiçek tutuşturulmuş, ağzı açık ayran budalası gibi bakan kızlar tarafından karşılandıkları, vatansever kokonaların ateşli nutuklar attıkları törenlere hiç benzemiyordu.</p>

    <p>Viyana’daki karşılama töreninde yalnızca Avusturya Kızıl Haçı’ndan üç hanım, Viyanalı Kadınlar Savaş Derneği’nin iki üyesi, Viyana adliye sarayından bir temsilci ve ordu adına gelen bir subay bulunuyordu.</p>

    <p>Herkesin yüzünden yorgunluk akıyordu. Sabahtan akşama kadar saat başı asker trenleri geçiyor, sıhhiye vagonları durmadan yaralı taşıyor, esir ve tutuklu taşıyan trenler istasyonlarda sürekli hat değiştiriyordu. Farklı trenleri farklı dernek ve kuruluşların üyeleri karşılıyor, her yerde bir telaştır gidiyordu. Ancak bu kargaşa her gün yaşandığından, ilk başlardaki heyecan yerini bıkkınlığa bırakmıştı. İşte, Viyana’daki peronda Budyeyovitse Alayı’nı getiren treni karşılayanların yüzlerinde de aynı yılgınlık okunuyordu.</p>

    <p>Hayvan vagonlarına doldurulmuş askerler ise, darağacına gidiyormuşçasına umutsuz ve umarsızdılar.</p>

    <p>Kokonalar, vagonlara yaklaşıp askerlere zencefilli çörek dağıttılar. Çöreklerin üzerinde şekerlerle yazılmış Almanca yazılar okunuyordu: “Zafer ve İntikam”, “<em>Gott strafe England!</em>”, İngiltere’nin belasını versin!”, “Avusturyalının bir anavatanı var! Avusturyalı vatanı uğruna canını verir!”</p>

    <p>Kaşperske Hori’den gelen askerler, zencefilli çörekleri, umarsız bakışlarını hiç bozmadan atıştırıyorlardı.</p>

    <p>Bir süre sonra, askerlerin bölükler halinde peronun arkasındaki sahra mutfaklarına gidip tayınlarını almaları emredildi.</p>

    <p>Bu arada Şvayk da, rahibin emirlerini yerine getirmek için subay mutfağına gitmişti. Gönüllü ise, tüm tutuklu vagonunun tayınlarını almaya giden muhafızların geri dönmelerini bekliyordu.</p>

    <p>Şvayk, Rahip’in tüm siparişlerini toparlamış gelirken, demiryolunun orada Teğmen Lukaş’ı gördü. Teğmen, subay mutfağında kendisine de bir şeyler kalıp kalmadığının merakı içinde voltalayıp duruyordu.</p>

    <p>Adamcağızın durumu hiç de iyi değildi; Teğmen Kirschner’in emir erini paylaşmak zorunda kalmıştı. Ama hain herif, yalnızca kendi subayıyla ilgileniyor, Teğmen Lukaş’ın emirleri bir kulağından giriyor, öbür kulağından çıkıyordu.</p>

    <p>Şvayk’ın subay mutfağından yağmaladıklarını yere bıraktığını gören Teğmen, bıkkın bir sesle sordu: “Bunları kime götürüyorsun Şvayk?”</p>

    <p>Şvayk, bir an afalladıysa da hemen toparlandı ve hiç bozuntuya vermeden, gülümseyerek yanıtladı:</p>

    <p>“Tabii ki size getiriyordum, Komutanım. Hangi vagonda olduğunuzu bilmediğim için bakınıp duruyordum. Bir yandan da, sizinle gidersem tren komutanı ne der diye düşünüyordum doğrusu. Adam domuzun teki.”</p>

    <p>Teğmen Lukaş hiçbir şey anlamadan bakadursun, Şvayk tüm sevimliliğiyle sır verircesine devam etti:</p>

    <p>“İnanın Komutanım, herif domuz değil yabandomuzu. Bizim vagonu denetlemeye geldiğinde, saatin on biri geçtiğini, cezamı çoktan tamamladığımı, ya hayvan vagonuna ya da sizin yanınıza aktarılmam gerektiğini söyledimse de dinletemedim. Son derece kaba bir dille bir yere kıpırdamamamı emretti; sizi bir daha rezil etmemeliymişim, Komutanım.”</p>

    <p>Bir an durduktan sonra, haksızlığa uğramışçasına ekledi: “Sanki şimdiye kadar sizi rezil etmişim gibi...”</p>

    <p>Teğmen Lukaş iç geçirdi.</p>

    <p>Şvayk, “Bugüne kadar bir kez olsun utandırmadım sizi,” diye sözünü sürdürdü. “Hep aksilikler birbirini kovaladı. Ya da takdiriilâhî diyelim. Pelhrjimov’da Vaniçek adında bir ihtiyar vardı, tam otuz altı kere hapse girmişti; ‘Bütün aksilikler neden seni buluyor?’ diye soranlara, ‘Takdiriilâhî, efendim, başka bir şey değil!’ diye karşılık verirdi. Hiçbir vakit kötü bir niyetim olmadı, Komutanım. Hep bir yararım dokunsun istedim, ama ne size bir yararım dokundu, ne de kendime. Her seferinde bir aksilik çıktı, başınıza dertler açıldı.”</p>

    <p>Subay vagonuna yaklaşırlarken, Teğmen Lukaş yumuşak bir sesle, “Üzme canını Şvayk,” dedi. “Yeniden emir erim olman için elimden geleni yapacağım, üzülme.”</p>

    <p>“Üzüldüğüm falan yok Komutanım. Birden düşündüm de, bu savaşın en talihsiz, hatta dünyanın en bahtsız insanları ikimiziz herhalde. Ama elden bir şey gelmiyor işte. Hayatım boyunca çabaladım durdum, kaderin ağlarını örmesine engel olamadım.”</p>

    <p>“Sakinleş biraz Şvayk!”</p>

    <p>“Bağışlayın ama, sakinleşemiyorum Komutanım. Gene de emriniz olur, Komutanım, şimdi toparlarım kendimi.”</p>

    <p>“Hadi bakalım, bin şu trene.”</p>

    <p>“Biniyorum Komutanım.”</p>

    <p>Bruck’taki ordugâhta gecenin sessizliği hüküm sürüyordu. Askerler barakalarında soğuktan tir tir titrerken, subaylar fazla sıcaktan camları ardına kadar açmışlardı. Yalnızca, uyuyakalmamak için sürekli dolaşan nöbetçilerin ayak sesleri duyuluyordu.</p>

    <p>Aşağılarda, Leitha Nehri kıyısındaki Bruck’ta imparatorluk et konserve fabrikası ışıl ışıldı. Burada gece gündüz, et artıklarından konserve yapılıyordu. O yönden esen rüzgâr, bağırsak ve işkembelerin, toynakların, paçaların, kemiklerin iğrenç kokularını ordugâha taşıyordu.</p>

    <p>Barış günlerinde bir fotoğrafçının buradaki atış sahasında gençliklerini harcayan askerlerin fotoğraflarını çektiği boş bir kulübeden, Leitha Vadisi’ndeki Mısır Koçanı Kerhanesi’nin kırmızı ışığı görünüyordu. 1908 yılında Sopron’da düzenlenen büyük tatbikat sırasında Arşidük Stephan’ın da şereflendirdiği, şimdilerde subayların sabahtan akşama kadar eşiğini aşındırdığı bu namlı kerhanenin kapısı erler ve bir yıllık gönüllülere kapalıydı. Onlar, terk edilmiş kulübeden yeşil ışığı görünen Gülistan adındaki kerhaneye gitmek zorundaydılar.</p>

    <p>Sınıf ayrımı cephede de geçerliydi: İmparatorluk, askerler için, “Buluşma Evi” adı verilen seyyar genelevler kurmuş, ama bunları “İmparatorluk Subay Buluşma Evleri”, “İmparatorluk Astsubay Buluşma Evleri” ve “İmparatorluk Erat Buluşma Evleri” diye sınıflandırmıştı.</p>

    <p>Leitha Nehri üzerindeki köprünün iki yanında ışıl ışıl yanan Bruck ve Kiralihida kasabalarında çingene havaları çalınıyor, kahvehane ve meyhaneler dolup taşıyor, kafalar çekilip şarkılar söyleniyordu. Yörenin sakinleri ve devlet memurları da, karıları ve yetişkin kızlarıyla birlikte bu kahvehane ve meyhanelerde eğleniyorlardı. Sözün özü, Bruck ve Kiralihida kentleri tek bir büyük kerhaneye dönüşmüştü.</p>

    <p>Şvayk, ordugâhtaki subay barakalarından birinde Teğmen Lukaş’ı bekliyordu. Teğmen, kasaba tiyatrosuna gitmiş, henüz dönmemişti. Şvayk, teğmenin yatağını yapıp üzerine uzanmıştı; Binbaşı Wenzl’ın emir eri de karşısında, masanın üstünde oturuyordu.</p>

    <p>Binbaşı, Sırbistan’da Drina Irmağı’ndaki beceriksizliğinden sonra alaya geri dönmüştü. Söylenenler doğruysa, taburunun yarısı daha öbür taraftayken köprünün havaya uçurulması için emir vermişti. İşte bu yüzden geri çağrılarak Kiralihida’daki eğitim alanının komutanlığına atanmıştı, ama ordugâhın levazım işlerine de o bakıyordu. Subaylar arasında, Binbaşı Wenzl’ın işleri burada da arapsaçına çevirip çevirmeyeceği tartışılıyordu. Lukaş ve Wenzl’ın odaları yan yanaydı.</p>

    <p>Binbaşı Wenzl’ın çopur suratlı, ufak tefek emir eri Mikulaşek, bacaklarını sallayarak yakınıp duruyordu:</p>

    <p>“Benim moruk neden hâlâ gelmedi, anlayamıyorum. Adi, kim bilir nerelerde sürtüyordur! İnsan odasının anahtarını bırakır hiç olmazsa; girip yatağa uzanır, biraz kafayı çekerdim. Herifçioğlunun odası, sanki şarap mahzeni!”</p>

    <p>Piposunu içmesi yasaklandığı için teğmenin sigaralarından birini tüttüren Şvayk, “Deveyi hamuduyla yuttuğunu söylüyorlar,” dedi. “Bu kadar şarabı nereden yürüttüğünü sen biliyorsundur.”</p>

    <p>Mikulaşek, “Bir sürü yere yolluyor beni,” dedi çekinerek. “Bir kâğıt yazıp elime tutuşturuyor, hastane için diye aldığım erzağı ona getiriyorum.”</p>

    <p>“Ulan, sana alay kasasını soy dese soyacak mısın?” diye sordu Şvayk. “Arkasından sövüp sayıyorsun ama, karşısında Şeytan çarpmış keçi yavrusu gibi titriyorsun.”</p>

    <p>Mikulaşek, minik gözlerini kırpıştırarak, “Bak, bunu düşünmem lazım işte,” dedi.</p>

    <p>Şvayk, “Salak herif, sen kim düşünmek kim!” diye bağırırken kapı açıldı ve Teğmen Lukaş içeri girdi. Kasketini ters giydiğine bakılırsa kafası iyiydi.</p>

    <p>Mikulaşek o kadar korkmuştu ki, masadan atlamayı akıl edemeyip oturduğu yerden selam verdi; kepinin başında olmadığını bile unutmuştu.</p>

    <p>Şvayk, hemen esas duruşa geçerek, “Vukuatım yoktur Komutanım!” diye tekmil verdi. Ama sigara hâlâ dudaklarının arasındaydı.</p>

    <p>Teğmen Lukaş neyse ki sigarayı fark etmedi ve dosdoğru Mikulaşek’e yöneldi. Bu arada, hâlâ oturduğu yerden selam duran Mikulaşek, gözlerini belertmiş, Teğmen’e bakıyordu.</p>

    <p>Teğmen, Mikulaşek’e yaklaşarak, “Ben, Teğmen Lukaş’ ım,” dedi. “Senin adın ne?”</p>

    <p>Mikulaşek sesini çıkarmadı. Lukaş, bir iskemle çekip Mikulaşek’in karşısına oturdu ve gözlerini gözlerinden ayırmadan, “Şvayk!” dedi. “Çabuk çantamdan beylik tabancamı getir!”</p>

    <p>Şvayk tabancayı arayadursun, Mikulaşek hiç sesini çıkarmadan dehşet içinde Teğmen’e bakıyordu. Hâlâ masanın üstünde oturduğunu ve ayaklarının karşısında oturan Teğmen’in dizlerine değdiğini fark etse ödü patlayabilirdi.</p>

    <p>Teğmen, “Adını söylesene be adam!” diye bağırdı Mikulaşek’e.</p>

    <p>Emir erinden gene yanıt gelmedi. Sonradan, Teğmen ansızın içeri girince dilinin tutulduğunu anlatacaktı. Masadan inmek istiyor, inemiyor; yanıt vermek istiyor, veremiyor; selam duruşunu bozmak istiyor, bozamıyordu.</p>

    <p>“Komutanım,” diye araya girdi Şvayk. “Tabancanız dolu değil.”</p>

    <p>“Doldur öyleyse.”</p>

    <p>“Komutanım, hiç mermimiz kalmamış; ayrıca, onu masada otururken vurmak doğrusu pek hoş kaçmayabilir. İzninizle, bu adamın, Binbaşı Wenzl’ın emir eri Mikulaşek olduğunu söylemek isterim. Ne zaman bir subay görse dili tutulur. Çok utangaç ve ürkek bir çocuktur. Acemi çaylak işte, kusuruna bakmayın. Binbaşı Wenzl kasabaya giderken koridorda bırakır bunu. O da ne yapsın, oda oda dolaşır, emir erleriyle gevezelik eder. Bugüne kadar bir yanlışı görülmemiştir.”</p>

    <p>Yere bir tükürük atan Şvayk, Mikulaşek’ten öylesine küçümseyici bir edayla söz ediyordu ki, Binbaşı Wenzl’ın emir erinin korkaklığını ve askerliğe yakışmayan davranışını asla onaylamadığını açıkça belli ediyordu.</p>

    <p>“Komutanım,” dedi Şvayk, “izin verirseniz bir koklayayım şunu.”</p>

    <p>Oturduğu yerden hâlâ salak salak Teğmen’e bakmakta olan Mikulaşek’e yaklaştı, masadan indirip pantolonunu kokladı.</p>

    <p>“Daha bir şey yok, ama yakındır, birazdan altına eder. Dışarı atayım mı?”</p>

    <p>“At dışarı Şvayk.”</p>

    <p>Şvayk, zangır zangır titreyen Mikulaşek’i koridora çıkarıp kapıyı kapadıktan sonra, “Ulan beyinsiz herif!” dedi. “Bilmiş ol, hayatını kurtardım. Binbaşı Wenzl döndüğünde bana bir şişe şarap getireceksin ve çeneni tutacaksın, tamam mı! Şaka etmiyorum. Tepesi attığı zaman Teğmen’in neler yaptığını bir bilsen, bana bir can borçlu olduğunu anlarsın. Kafası kızdı mı babasını tanımaz, bir ben baş edebilirim onunla.”</p>

    <p>“Ben...”</p>

    <p>“Sen ciğeri beş para etmez bir herifsin,” diye payladı Şvayk. “Git kapının önünde otur, Binbaşı Wenzl’ı bekle.”</p>

    <p>Şvayk odaya döndüğünde, Teğmen Lukaş, “Amma uzattın işi haa!” dedi. “Sana bir şey soracağım. Öyle esas duruşta dikilmek zorunda değilsin. Otur, Şvayk; ikide bir ‘Emredersiniz Komutanım,’ demeye de kalkışma. Kapa çeneni ve beni can kulağıyla dinle. Kiralihida’da Sopron Sokağı nerede biliyor musun? Allah aşkına, esas duruşa geçip, ‘Bilmiyorum Komutanım,’ deme. Bilmiyorsan, ‘Bilmiyorum,’ de, yeter. Yaz bakalım kâğıda: Sopron Sokağı, 16 Numara. Orada bir hırdavatçı dükkânı var. Hırdavatçı dükkânı nedir biliyor musun? Bana bak, komutanım momutanım istemiyorum; ‘Biliyorum,’ ya da ‘Bilmiyorum,’ de. Evet, demek biliyorsun. Çok güzel. O dükkânın sahibi, Kakonyi adında bir Macar. Macar nedir biliyor musun? Hey Allahım, biliyor musun, bilmiyor musun, evladım? Tamam. Adam, dükkânın üst katında oturuyor. Biliyor musun? Bilmiyorsun. Çıldırtma beni! Adam orada oturuyor, işte o kadar. Anladın, değil mi? Harika! Anlamasaydın, içeri attırmıştım seni! Herifin adının Kakonyi olduğunu da yazdın mı? İyi. Yarın sabah on sularında kasabaya ineceksin; o evi bulup birinci kata çıkacaksın ve bu mektubu Bayan Kakonyi’ye vereceksin.”</p>

    <p>Cebinden, üzerinde adres bulunmayan beyaz bir zarf çıkarıp esneyerek Şvayk’a uzattı:</p>

    <p>“Bu çok önemli bir mesele, Şvayk. Son derece dikkatli olmak gerekiyor. Gördüğün gibi, zarfın üzerine adres yazmadım. Tamamen sana güveniyorum, zarfı doğru kişiye vereceğinden şüphem yok. Ha, unutma, hanımın ismi Etelka. Yaz şu kâğıda: ‘Bayan Etelka Kakonyi.’ Mektubu gizlice verip cevabını bekleyeceksin. Senin cevabı bekleyeceğin mektupta da yazılı zaten. Soracağın bir şey var mı?”</p>

    <p>“Peki Komutanım, cevap vermezse ne yapacağım?”</p>

    <p>Teğmen uzun uzun gerinip esnedi:</p>

    <p>“Komutanım cevap almadan gelme dedi, dersin. Ben yatıyorum. Canıma okundu bu akşam. Feleği şaştık gene, kırbalar gibi içtik. Ayakta duracak halim yok, yorgunluktan geberiyorum.”</p>

    <p>Teğmen Lukaş başlangıçta, kasabada fazla kalmayı düşünmemişti. Akşama doğru ordugâhtan ayrılıp Kiralihida’daki Macar tiyatrosuna gitmişti. Burada sahnelenen Macar operetinde oynayan etli butlu ve iri memeli Yahudi aktrisler dans ederken bacaklarını havaya kaldırıyorlar; külotlu çorap ya da don giymedikleri ve alt taraflarını Tatar kadınları gibi tıraş ettikleri için de subayların akıllarını başlarından alıyorlardı. Gerçi salondakiler hallerinden fazlasıyla memnundular, ama localarda oturan ve sahra dürbünlerini getirmeyi unutmayan topçu subayları bu olağanüstü manzaradan çok daha büyük bir pay alıyorlardı.</p>

    <p>Teğmen Lukaş ise, ancak ayarı bozuk bir opera dürbünü kiralayabildiğinden, baldır bacak yerine yalnızca birtakım mor lekeler görebilmiş, bu belden aşağı gösterinin yeterince tadına varamamıştı.</p>

    <p>Birinci perdeden sonra verilen arada, orta yaşlı bir adamı vestiyere doğru sürükleyen bir kadın, Teğmen’in daha çok ilgisini çekmişti. Kadın, böyle rezillikleri seyretmekten hoşlanmadığını ve hemen eve gitmek istediğini söylüyordu. Yüksek sesle ve Almanca konuşan kadına, adam Macarca karşılık veriyordu:</p>

    <p>“Tabii sevgilim. Haklısın meleğim. Hemen gidelim. Gerçekten de iğrenç bir gösteri.”</p>

    <p>Adam kadının mantosunu tutarken kadın, “Böyle kepazelik görmedim!” demişti öfkeli bir sesle. Güzel yüzünü kusursuz kılan iri siyah gözleri, sahnedeki rezalete duyduğu öfkeyle parlamıştı. Tam o sırada Teğmen Lukaş’la göz göze gelmiş ve kararlı bir edayla, “Kepazelik, tam bir kepazelik!” diye yinelemişti. Bu sözler, yeni bir aşk serüvenini tutuşturmaya yetmişti.</p>

    <p>Teğmen, vestiyerdeki görevliden, adamla kadının Bay ve Bayan Kakonyi olduklarını ve adamın Sopron Sokağı 16 Numara’da bir hırdavatçı dükkânı bulunduğunu öğrenmişti.</p>

    <p>Vestiyerdeki görevli, yıllardır genelev işletiyormuşçasına, “Adam, Bayan Etelka’yla birlikte dükkânın üst katında oturuyor,” diye ayrıntılı bilgi vermişti. “Kadın, Sopronlu bir Alman; adam ise Macar. Buralarda her şey karışıktır zaten.”</p>

    <p>Teğmen Lukaş, kaputunu omzuna atıp 91. Alay subaylarının buluştukları Arşidük Albrecht Şaraphanesi’nde almıştı soluğu.</p>

    <p>Şaraphanede az konuşup çok içmiş, kendisini sahnedeki şebek maymunlarından çok daha fazla etkilemiş olan bu şahsiyet sahibi, iffetli ve güzeller güzeli hatuna neler yazacağını düşünmüştü.</p>

    <p>Dut gibi olduktan sonra şaraphaneden çıkıp Aziz Stefan Tacı adında sevimli bir bara gitmişti. Barın küçük localarından birine yerleşmiş, önünde çırılçıplak soyunup her istediğini yapabileceğini söyleyen bir Rumen kadınını kovduktan sonra mürekkep, kalem, kâğıt ve bir şişe konyak istemişti. Bir süre derinlere dalmış, sonunda o güne kadar yazdıklarının en güzeli olduğuna inandığı şu mektubu yazmaya koyulmuştu:</p>

    <div class="letter html5_section">
      <p>Kıymetli Hanımefendi,</p>

      <p>Dün sizin gibi ben de Belediye Tiyatrosu’ndaydım. Sizi çileden çıkaran o temsili ben de seyrettim. Birinci perde boyunca sizden gözümü alamadım, ama kocanızın hali de gözümden kaçmadı...</p>
    </div>

    <p>“Sözünü esirgeme,” demişti kendi kendine. “O pezevengin ne hakkı var ulan bu kadar şahane bir kadına sahip olmaya? Herifin suratına bak, saati ayar et!”</p>

    <div class="letter html5_section">
      <p>Hayretle gördüm ki, kocanız sahnedeki sapıklıkları büyük bir keyifle seyrediyor. Oysa siz, kıymetli hanımefendi, sanatla en küçük bir ilgisi olmayan o kepazelik karşısında isyan ediyordunuz, insanın en mahrem hislerinin o iğrenç istismarı karşısında olanca asaletinizle isyanları oynuyordunuz.</p>
    </div>

    <p>“Memeleri de müthişti haa!” diye geçirmişti içinden. “Çekinme oğlum, yaz, aklına geleni yaz!”</p>

    <div class="letter html5_section">
      <p>Kıymetli hanımefendi, beni hiç tanımadığınız halde size böylesine samimi bir mektup yazdığım için beni affedin. Hayatımda çok kadın gördüm, ama hiçbiri beni sizin kadar büyülemedi. Ahlak anlayışınız ve hayata bakışınız bana o kadar yakın ki! Oysa dün akşam kendi gözlerimle şahit oldum ki, egoistin teki olan kocanız böyle bayağı yerlere peşinden sürüklüyor sizi...</p>
    </div>

    <p>“Yok, olmaz,” demişti kendi kendine. “Peşinden sürüklüyor”u karalamış, şöyle sürdürmüştü mektubunu:</p>

    <div class="letter html5_section">
      <p>... sırf kendini düşündüğü için, sadece kendi zevkine hitap eden temsillere götürüyor sizi. Ben açıksözlü bir insanım. Sizin özel hayatınıza karışmak istemem; tek arzum, sizinle baş başa gerçek sanattan konuşmak...</p>
    </div>

    <p>“Buradaki otellerde olmaz,” diye düşünmüştü. “Onu Viyana’ya götürmeliyim. En iyisi, bir görev izni ayarlamak.”</p>

    <div class="letter html5_section">
      <p>İşte bu yüzden, kıymetli hanımefendi, lütfen sizinle buluşup tanışma şerefinden mahrum etmeyin beni. Hassas ruhunuzun, pek yakında kendini ateş hattına atacak birini reddetmeye razı gelmeyeceğinden eminim. Teklifimi kabul buyurursanız, sizin gibi asil bir hanımefendinin tatlı hatıraları, cephede yiğitçe çarpışma gücünü verecektir bana. Kararınız benim için bir emir, cevabınız hayatımın en mesut ânı olacaktır.</p>
    </div>

    <p>Altına imzasını attıktan sonra bir şişe konyak daha getirtmiş; kadehleri arka arkaya yuvarlarken mektubu baştan sona yeniden okumuş; özellikle son satırlarda gözlerinden yaşlar boşanmasına engel olamamıştı.</p>

    <p>Şvayk, Teğmen Lukaş’ı uyandırdığında sabahın dokuzuydu:</p>

    <p>“Komutanım, fena halde geç kaldınız; benim de mektubu Kiralihida’ya götürmem gerekiyor. Sizi önce yedide, sonra yedi buçukta, daha sonra millet talime giderken sekizde uyandırmaya çalıştım, ama oralı olmadınız, kış uykusuna yatmış gibiydiniz. Komutanım... hey Allahım... Komutanım...”</p>

    <p>Teğmen Lukaş, bir şeyler mırıldanıp öbür yana dönmeye çabaladıysa da Şvayk aman vermedi; Teğmen’i omuzlarından tuttuğu gibi sarsalayarak böğürdü: “Komutanım, ben mektubu Kiralihida’ya götürüyorum!”</p>

    <p>Teğmen, uzun uzun gerinip esnedi, “Mektup mu? Haa, benim mektup! Bana bak, bu çok gizli bir mesele. Aramızda sır kalacak. Hadi, fırla şimdi...” dedikten sonra, Şvayk’ın az önce üstünden çektiği battaniyeye yeniden sarınıp uykuya daldı. Şvayk ise, Kiralihida yollarına çoktan düşmüştü bile.</p>

    <p>Şvayk, yolda ihtiyar istihkâm neferi Vodiçka’ya rast gelmeseydi, Sopron Sokağı 16 Numara’yı kolaycacık bulacaktı. Vodiçka, bir vakitler Prag’da Na Boyişti’de oturmuştu. Yıllardır ilk kez karşılaşan iki ahbap çavuş, Bruck’ taki Kara Kuzu Meyhanesi’ne gidip bu mutlu rastlaşmayı ıslatmaya karar verdiler. Kara Kuzu’da garsonluk yapan Rujenka, Vodiçka’nın arkadaşıydı ve ordugâhtaki Çek gönüllülerin hepsine borç para veriyordu.</p>

    <p>Eski kurt Vodiçka son zamanlarda Rujenka’yla işi pişirmişti; bu yüzden de, ordugâhtan ayrılıp cepheye gidecek tüm taburların çetelesini tutuyordu. Çek gönüllüleri bir bir buluyor, savaşın kargaşası içinde borçlarını ödemeden ortadan kaybolmamalarını tembihliyordu.</p>

    <p>Şarabından ilk yudumu aldıktan sonra, “Ee, nereye gidiyorsun?” diye sordu Vodiçka.</p>

    <p>“Çok gizli,” diye yanıtladı Şvayk. “Ama sana söyleyebilirim, sen benim eski dostumsun.”</p>

    <p>Şvayk her şeyi en ince ayrıntısına kadar anlatınca, Vodiçka, “Can dostun olarak seni yalnız bırakamam,” dedi. “Birlikte gider veririz mektubu.”</p>

    <p>Eski günleri anarak uzun bir sohbete daldılar. Öğleyin Kara Kuzu’dan çıktıklarında her şey yolunda görünüyordu.</p>

    <p>Üstelik, ikisine de bir yiğitlik gelmişti, herkese meydan okuyabileceklerine inanıyorlardı. Sopron Sokağı 16 Numara’ya doğru yola koyulduklarında, Vodiçka, Macarlardan ne kadar nefret ettiğini anlatmaya başladı. Macarlarla her yerde hır çıkarıp kavga etmiş, ama bazen de birileri araya girip herifleri eşek sudan gelene kadar pataklamasına engel olmuşlardı.</p>

    <p>“Bir keresinde, Pausdorf’ta o Macar piçleriyle öyle bir kapıştık ki aklın durur. İstihkâm erleri hep birlikte kafa çekmeye gitmiştik. Kavga çıkar çıkmaz şişeyi indirdiğimiz gibi tavandan sarkan lambayı paramparça etmiştik. Karanlıkta elime geçirdiğim bir Macar’ın suratına kayışı geçirecektim ki, rezil bağırmaya başladı: ‘Höst, n’apıyorsun ulan! Ben Purkrabek’im, 16. Tabur’dan Purkrabek!’</p>

    <p>Neyse, vahim bir kaza önlenmiş oldu böylece. Ama üç hafta önce, gezmeye gittiğimiz Neusiedler Gölü’nün orada Macar soytarılarına günlerini gösterdik. Yakınlardaki bir köyde Honved Alayı’ndan bir mitralyöz müfrezesi konuşlanmıştı. Bizim çocuklarla bir meyhaneye girdik ki, bunlar o meşhur çardaş dansına kalkmışlar, ter ter tepinip avazları çıktığı kadar haykırıyorlar: <em>‘Uram, uram, biró, uram!’</em> Az sonra bir avaz daha yükseliyor: <em>‘Láňok, láňok, láňok a faluba!’</em><a class="si-noteref epub-type_noteref" href="#f108" id="ref_f108">108</a> Biz de gittik karşılarına oturduk; belimizden kayışları çıkarıp masanın üstüne koyduk; içimizden, ‘Ulan fırlamalar, birazdan görürsünüz dünyanın kaç bucak olduğunu!’ diyoruz. Meystrjik diye hergele mi hergele bir arkadaşımız var, elleri ayı pençesi gibi. İşte bu Meystrjik, daltabanlarla dans etmekte olan kızlardan birini kapacağım diye fırladı yerinden. Kızlar hakikaten bir içim su; sütun gibi bacaklar, taş gibi popolar, yuvarlak kalçalar, ela gözler. Memeler kütür kütür, adamın aklını başından alır. Macar dürzüleri kızları sıkıştırıp duruyorlar zaten. Bizim Meystrjik, dansın ortasına daldı; Honvedlerden biriyle dans eden dilberi kolundan kavrayıverdi. Gafil Macar bir şeyler söylemeye kalkınca da çenesine yumruğu çaktığı gibi herifi yere indirdi. O saat hepimiz kayışlarımızı kaptığımız gibi elimize sardık ki kasaturalar kayıp çıkmasın ve kalabalığa giriştik. ‘Acımayın alçaklara! Okuyun canlarına!’ diye bağırdığımı hatırlıyorum. Ondan sonra ortalık karıştı işte; yer misin yemez misin, ver Allah ver! Herifler pencerelerden dışarı atlamaya çalışıyor, biz paçalarından yakalayıp içeri çekiyoruz. Bizden olmayan kim varsa bastık sopayı. Belediye reisi ile jandarmalar araya girmeye kalkınca, onlar da nasiplerini aldılar. Dansı mahvettiğimizi söyleyerek Almanca küfürler savuran meyhanecinin sucuğunu çıkardık. Sonra köy yoluna çıktık, bizden kaçıp saklanmaya çalışanları bir bir bulup okşayı okşayıverdik. Macarların çavuşlarından birini bir çiftliğin samanlığında kıstırdık. Hıyartoyu ele veren de yavuklusu; meğer başka bir kızla dans etti diye tepesi atmış. Herifi ele vermekle de kalmamış, bizim Meystrjik’i ormanın kıyısındaki ot balyalarının oraya sürüklemiş. Bir balyanın dibinde altına yattıktan sonra beş kron isteyecek olmuş. Meystrjik de, ‘Bir de para mı vereceğiz ulan!’ deyip iki tokat aşketmiş. Biz ordugâhın bulunduğu tepeye tırmanırken arkamızdan yetişti, ‘Macar karıları ateşli olur diye bilirdim,’ dedi, ‘ne gezer! Avrat soğuk nevalenin teki, kardeşim; soğuk neva ne kelime, buzdağından farksız! Bir de geveze ki sorma! Düzüşürken car car konuşuyor ha bire!’ Senin anlayacağın, bu Macarların tekmilinin kanı bozuk, arkadaşım!”</p>

    <p>Şvayk, durdu durdu, “Macar, Macar’dır işte,” diyecek oldu.</p>

    <p>Vodiçka, öfkelenerek, “Laf mı ulan şimdi bu!” diye sesini yükseltti. “Zırvaladın ki, hem de nasıl! Buraya kursa geldiğim ilk gün başıma gelenler senin başına gelseydi, görürdüm nasıl gırtlağına sarılıyorsun heriflerin! Daha ilk günden davar sürüsü gibi okula doldurdular bizi. Hıyarın teki geçti tahtanın başına, başladı bir şeyler çiziktirip anlatmaya. Yok siperlerin zırh levhaları nasıl yapılırmış, yok siper nasıl kazılırmış, zartmış zurtmuş. Sonra da, ‘Yarın sabah bütün bunları defterlerinize çizilmiş olarak görmezsem, hepinizi içeri attırırım!’ demesin mi? ‘Bu ne kepazelik, lan!’ dedim kendi kendime. ‘Ben bu kurslara cepheden sıyırtmak için mi gönüllü yazıldım, yoksa geri zekâlı mektep çocukları gibi her akşam deftere kaleme sarılıp bu salak şeyleri çiziktirmek için mi?’ Öylesine ifrit kesilmiştim ki, gözüm hiçbir şey görmüyordu. Tepemin tası atmıştı bir kere, her şeyi kırıp dökmek istiyordum. Kahve molasını bile beklemeden fırlayıp çıktım, Kiralihida’da aldım soluğu. Diyordum ki, kasabada küçük bir meyhane bulayım, içip içip kavga çıkartayım, birilerinin ağzını burnunu dağıtayım. Belli ki, başka türlü rahat edemeyecektim. Kısmetli adammışım; nehrin kıyısında bağ bahçe içinde sakin bir meyhane buldum. Görsen, tam dağıtılacak yer. Baktım, iki herif oturmuş içiyorlar, ama Macarca konuştuklarını işitince kan beynime sıçradı, feleğim şaştı, iki kadehte dut gibi oldum. Öyle sarhoşlamışım ki, sekiz Macar süvarisinin içeri girdiğini fark etmemişim bile. O iki herife giriştiğimi gören süvariler anında üstüme atladılar. Kendimi dışarı attımsa da itoğluitler yetişip yakaladılar; o bağ senin bu bahçe benim, yer misin yemez misin! Sıra dayağından geçirdiler, sonra da çekip gittiler. Bilmediğim yerler, bir türlü yolu bulamam, sabaha kadar dön baba dön. Şafak sökerken vardım ordugâha. Doğru sıhhiye barakasına; çaresiz, bir yalan kıvırdım, tuğla çukuruna düştüm dedim. Sırtım iltihap kapmasın diye bir hafta boyunca ıslak çarşaflara sardılar. Anam ağladı vallahi! Tanrı kimseyi o hayvanların eline düşürmesin!”</p>

    <p>“Rüzgâr eken fırtına biçer,” dedi Şvayk. “Dua et, gene iyi atlatmışsın. Adamlar şaraplarını masada bırakıp bağ bahçe peşinde dolaşmışlar. Aslında seni meyhanenin ortasında haklayıp dışarı atmalıymışlar. İşini oracıkta bitirselermiş, hem onların hayrına olacakmış, hem de senin. Libeyn’de Parobek adında bir meyhaneci tanımıştım. Bir gün bir seyyar tenekeci gelmiş meyhanesine; <em>yalovkova</em>’ları<a class="si-noteref epub-type_noteref" href="#f109" id="ref_f109">109</a> içip içip kafayı bulduktan sonra başlıyor Parobek’e küfürler savurmaya. ‘Ben,’ diyor, ‘hayatımda bu kadar boktan <em>yalovkova</em> içmedim; sen buna su katmışsın. Ulan, senin bu içkinden bir fıçı içsem bana mısın demem, ipte cambaz olurum, seni de kucağımda taşırım be! <em>Huncut</em>’un<a class="si-noteref epub-type_noteref" href="#f110" id="ref_f110">110</a> tekisin sen, Saşçin canavarısın!’<a class="si-noteref epub-type_noteref" href="#f111" id="ref_f111">111</a> Sonunda bizim Parobek’in tepesi atmış elbet; herifin yakasına yapıştığı gibi, fare kapanlarını, tellerini kafasına geçirmiş; bir tekmede dışarı atıp başlamış kovalamaya. Elinde de kepenk demiri, yetiştikçe indiriyor sırtına. Tenekeci kaçar, meyhaneci kovalar; handiyse demiri sırtında kıracak. Öfkesi biraz diner gibi olunca, birden meyhanenin müşteri dolu olduğunu hatırlayıvermiş; eyvah, demiş kendi kendine, bu namussuzlar tekmil içkilerin köküne kibrit suyu ekerler şimdi! Tabii hemen gerisingeri meyhaneye koşturmuş. Nefes nefese geri döndüğünde, aklına gelenin başına da geldiğini görmüş. Kepenkler yarı inik, kapının önünde ayakta zor duran iki aynasız; belli ki, içeride kıyamet kopmuş, bunlar bastırmaya gelmişler, o arada fırsatı kaçırmayıp zurna gibi olmuşlar. Meyhanedeki içkilerin yarısı yok, sokağın ortasında boş bir rom fıçısı, tezgâhın altında sızıp kalmış iki ayyaş. Besbelli, aynasızların gözüne ilişmemişler. Parobek ayaklarından çekerek tezgâhın altında çıkardığında, iki metelik vermeye kalkmışlar, ancak bu kadar içtik diye. Öfkeyle kalkan zararla oturur diye buna derler işte. Savaş da böyledir. Düşmanı bozguna uğratırsın, ama öfkeni alamayıp düşersin peşine; kovala kovala sonu yok, sonunda bitap düşer, şaşkın şaşkın kalırsın ortada.”</p>

    <p>“O Macar puştlarını unutmuş değilim,” dedi Vodiçka. “Hangisi olsa tanırım, karşıma çıkmasın, ağzını burnunu kırarım. Bir istihkâmcının tepesi atmayagörsün. Przemisl’ de cephedeyken Yüzbaşı Jetzbacher adında bir şerefsiz vardı; böyle adisini mumla arasan bulamazsın. Canımızdan bezdirmişti hepimizi. Sonunda, bizim bölükten Bitterlich, Alman’dı ama iyi çocuktu, herifin zulmüne dayanamadı, vurdu kendini. Biz de aramızda anlaştık; Rusların tarafından mermi yağmaya başlar başlamaz haklayalım şu hayvanı dedik, kim vurduya gitsin. Aynen öyle yaptık. Ruslar ateşe başlar başlamaz, çapraza alıp beş kurşun sıktık ite. Baktık herif ölmemiş, dokuz canlı namussuz; iki kurşun daha, bitirdik işini. Neme lazım, sonra başımıza bela olmasın. Boğuk bir ses çıkardı, hırıldar gibi, ama çok komikti.”</p>

    <p>Gülerek devam etti:</p>

    <p>“Cephede böyle olaylar vakayı adiyedendir. Bizim bölükteki çocuklardan biri anlatmıştı: Belgrad’da düşmanla çarpışırken teğmenlerini gebertivermişler. Meğer o da pisliğin tekiymiş; yürüyüş sırasında yorgunluktan yere yıkılan iki askeri gözünü kırpmadan vurmuş. Ölmek üzereyken düdüğüne asılıp ricat emri vermesin mi, bütün bölük kahkahadan kırılmış.”</p>

    <p>Şvayk ile Vodiçka, işte bu koyu ve nurlu sohbet sonunda, Bay Kakonyi’nin Sopron Sokağı 16 Numara’daki hırdavatçı dükkânına vardılar.</p>

    <p>Binanın araba girişinde, “Sen burada beklesen daha iyi olur,” dedi Şvayk. “Ben ilk kata çıkıp mektubu vereyim. Cevabı alır almaz dönerim.”</p>

    <p>Vodiçka şaşkın bir sesle, “Ne yani!” dedi. “Tek başına mı gideceksin oraya? Sen Macarları tanımıyorsun oğlum. O kadar anlatıyorum, anlamıyorsun. Bunların karşısında uyanıklığı elden bırakmayacaksın. Ben herife bir tane çakarım...”</p>

    <p>Şvayk, ciddileşerek, “Bak, Vodiçka,” dedi. “Bizim işimiz Macar’la değil, karısıyla. Rujenka’nın elinden şarapları içerken sana her şeyi anlatmadım mı? Kadına Teğmen’den mektup getirdim ve bunu gizli tutmamız gerekiyor. Teğmen Lukaş, sakın kimseye anlatma diye sıkı sıkı tembihledi. Meyhanede konuştuğumuzda Rujenka da, ‘Teğmen’in hakkı var; bu son derece nazik bir mesele,’ demedi mi? Teğmenimin evli bir kadınla yazıştığını kimse bilmemeli. Sen de bana hak verdin zaten. Şimdi tutmuş, benimle yukarı çıkmaya kalkıyorsun.”</p>

    <p>İstihkâm neferi Vodiçka da ciddiyetini takınarak, “Sen beni hiç tanımamışsın arkadaşım,” dedi. “Seni yalnız bırakmam dediysem, kafama koyduğumu yaparım. Hem, büyüklerimiz ne demiş, bir elin nesi var iki elin sesi var.”</p>

    <p>“Fena halde yanılıyorsun, Vodiçka. Vişerad’da Neklanova Sokağı’nı bilir misin? Çilingir Vobornik’in dükkânı oradaydı. Kendi halinde, iyi bir adamdı Vobornik. Bir gece âlemden evine dönerken, oradaki heriflerden birini de yanında getirmiş. O günden sonra uzun zaman yataktan çıkamamış. Karısı her sabah kafasındaki sargıları değiştirirken, ‘Görüyorsun ya, Toniçek,’ diyormuş, ‘o gece eve o adamı getirmeseydin, evine tek başına dönseydin, kantarı kafana fırlatmazdım, biraz bağırır çağırırdım, o kadar.’ Vobornik, konuşabilecek duruma gelince, ‘Haklısın, karıcığım,’ demiş. ‘Bir daha cümbüşten dönerken yanımda kimseyi getirmeyeceğim.’”</p>

    <p>Vodiçka, kendi kendini kışkırtarak, “Ben onu bunu bilmem,” dedi. “O adi Macar kafamıza bir şey atmaya kalkarsa kendini ölmüş bilsin. Ensesinden tuttuğum gibi merdivenlerden aşağı atarım, teker meker yuvarlanır aşağı. Bu Macar fırlamalarına yumuşak davranmaya gelmez.”</p>

    <p>“Nedir bu halin, Vodiçka? Çok fazla da içmedin aslında. Ben senden iki kadeh fazla içtim. Lütfen aklını başına topla, rezalet çıkarmayalım burada. Sonra kabak benim başıma patlar. Üstelik bizim işimiz bir hanımla.”</p>

    <p>“Kafamı kızdırma, Şvayk. Benim için hiç fark etmez, icabında o karının da kemiklerini kırarım. Sen arkadaşın Vodiçka’yı hakikaten tanımamışsın. Yıllar evvel, Zabelitse’deki Gül Bahçesi Gazinosu’nda şıllığın teki benimle dans etmek istememişti: Neymiş, suratım çarşamba pazarına dönmüşmüş! Aslında haksız da sayılmazdı, daha önce uğradığım bir meyhanede çıngar çıkmış, çarkıma okunmuştu. Gene de, sürtüğün birinden hakaret görmek doğrusu ağırıma gitti. Tokadı patlattım suratına.</p>

    <p>Ben tokadı patlatınca, hatun, bahçede anası, babası ve iki erkek kardeşiyle oturduğu masanın örtüsünü üstündeki bardaklarla birlikte çekip indirmesin mi! Al başına belayı! Neyse, bozuntuya vermedim; zaten Vrsovitse’li dostlarım var gazinoda. En nihayetinde, azizim, çoluk çocuk demedik, beş aileye meydan dayağı çektik. Anlaşılan, hadise her yerde duyulmuş ki, gazetelere manşet olduk vallahi. Meğer o gün Gül Bahçesi’nde bir hayır cemiyetinin yemeği varmış; biz de oraya dalmışız bodoslamadan. Haa, yani, asıl diyeceğim, dostlarım bana nasıl arka çıktılarsa ben de her arkadaşıma yardım etmek isterim. Tanrı şahidim, seni asla ortada bırakmam. Sen bilmezsin, ne rezildir bu Macarlar... Bunca yıl sonra hasret gideriyoruz, beni başından atacak değilsin ya!”</p>

    <p>“İyi, tamam, gel öyleyse,” dedi Şvayk. “Ama yalvarırım, kendine gel, bir rezillik çıkmasın.”</p>

    <p>Merdivenlere yöneldiklerinde, “Merak etme, kardeşim,” dedi Vodiçka sakince. “Herife bir tane çakarım...”</p>

    <p>Ardından, daha da sakin bir sesle ekledi: “Görürsün, o aşağılık Macar kılımıza bile dokunamayacak.”</p>

    <p>Binanın araba girişinde Çekçe anlayan biri olsaydı, Vodiçka’nın dilinden düşürmediği o lafı duyarak irkilebilirdi: “Sen bilmezsin, ne rezildir bu Macarlar!” Leitha Nehri kıyısındaki o asude meyhanede, Kiralihida’nın dağlarla çevrili bahçelerinde bile Vodiçka’nın aklından çıkmayan bu laf, şimdi binanın merdivenlerinde çınlıyordu. Ama askerler, dünya savaşı öncesinde ve savaş boyunca insan boğazlama ve toplu kıyımın “eğitim”ini gördükleri Kiralihida dağlarını her zaman lanetle anımsayacaklar.</p>

    <p class="lvl2">Yukarı çıktıklarında, Şvayk kapıyı çalmadan Vodiçka’ ya döndü:</p>

    <p>“Bir söz vardır, Vodiçka, bilmem hiç duydun mu: Aklına geleni işleme, her ağacı taşlama...”</p>

    <p>“Başlatma şimdi ağacından mağacından!” diye yanıtladı Vodiçka. “Ağzını açmasına fırsat vermemeli ibnenin...”</p>

    <p>“Benim burada kimseyle bir alıp veremediğim yok Vodiçka.”</p>

    <p>Şvayk zili çalarken Vodiçka, “Bir iki demeden merdivenlerin dibinde bulacak kendini,” diye homurdanıyordu.</p>

    <p>Kapıda beliren hizmetçi kız, Macarca ne istediklerini sordu:</p>

    <p>Vodiçka, “<em>Nem tudom,”</em><a class="si-noteref epub-type_noteref" href="#f112" id="ref_f112">112</a> dedi sert bir sesle. “Çekçe konuş, vatandaş!”</p>

    <p>Şvayk, bozuk bir Almancayla, “Almanca biliyor musunuz?” diye sordu.</p>

    <p>Kız da, “Bir parçacık,” diye yanıt verdi gene kırık dökük bir Almancayla.</p>

    <p>“Öyleyse, hanımınıza söyleyin, kendisiyle görüşmem gerekiyor. Bir mektup getirdim.”</p>

    <p>Şvayk’ın ardından hole dalan Vodiçka, “Ne diye çeneni yoruyorsun, anlamıyorum,” dedi.</p>

    <p>Holde beklerlerken çevreye göz atan Şvayk, “Bayağı güzel bir ev,” diye yorumda bulundu. “Görüyor musun, portmantoda iki şemsiye asılı. İsa Efendimizin şu resmi de hiç fena sayılmaz.”</p>

    <p>Tabak çanak sesleri gelen bir odadan çıkan hizmetçi kız, “Hanımımın hiç vakti yokmuş,” dedi. “Bir şey verecekseniz bana bırakabilirsiniz.”</p>

    <p>Şvayk, sesini alçaltarak, “Pekâlâ,” dedi, “hanımınıza bir mektup getirdim, yalnız bilmiş olun, çok gizli.”</p>

    <p>Teğmen Lukaş’ın mektubunu çıkararak, “Ben,” diye parmağıyla kendini gösterdi, “hanımınızın cevabını burada bekliyorum.”</p>

    <p>Duvarın dibindeki bir iskemleye çoktan oturmuş olan Vodiçka, “Otursana, arkadaş,” dedi. “Bak, bir iskemle daha var. Dilenci gibi dikilip durmak zorunda değilsin. Macar’ın karşısında kendini küçük düşürme. O herif mutlaka hır çıkaracak, görürsün. Ama dert değil, ben ağzının payını veririm.”</p>

    <p>Bir an durdu, sonra, “Bana baksana,” dedi, “sen Almancayı nereden öğrendin?”</p>

    <p>“Kendi kendime öğrendim,” diye yanıtladı Şvayk.</p>

    <p>Gene bir sessizlik oldu. Biraz sonra, hizmetçi kızın mektubu götürdüğü odadan haykırmalar ve böğürtüler duyuldu, canhıraş feryatlar koptu; birinin yere ağır bir şey fırlattığı, havada uçuşan tabak ve bardakların duvarda patladığı işitilti. Bir erkek avazı çıktığı kadar bağırıyordu:</p>

    <p><em>“Baszom az anyát, baszom az istenet, baszom a Kristus Máriát, baszom az astyádot, baszom a világot!”</em><a class="si-noteref epub-type_noteref" href="#f113" id="ref_f113">113</a></p>

    <p>Birden kapı ardına kadar açıldı ve boynunda peçetesi, yaşlıca bir adam hole fırladı. Az önce içeri gönderilen mektubu elinde sallıyordu.</p>

    <p>Kapıya en yakın iskemlede İstihkâm Neferi Vodiçka oturduğundan, öfkeli adam önce ona bağırdı:</p>

    <p>“Bu da ne demek oluyor? Hangi alçak gönderdi bu mektubu?”</p>

    <p>Vodiçka, yerinden kalkarak, “Ağır ol, babalık,” dedi. “Carlamanın âlemi yok, kodum mu oturturum. Mektubu kimin yolladığını öğrenmek istiyorsan, arkadaşıma adam gibi sorabilirsin. Yoksa, ensenden tuttuğum gibi atarım dışarı.”</p>

    <p>Bunun üzerine adam Şvayk’a döndü. Bağırıp çağırıyor, yemeğin ortasında rahatsız edilmekten hiç hoşlanmadığını söylüyordu.</p>

    <p>Şvayk, kırık dökük bir Almancayla, “Yemek yediğinizi işittik efendim,” dedikten sonra Çekçe ekledi: “Yemeğinizi gereksiz yere böldüğümüz için özür dileriz.”</p>

    <p>Vodiçka, Şvayk’ın sözünü kesti: “Alttan almasana be!”</p>

    <p>Öfkeyle elini kolunu sallarken peçetesi bir yandan sarkmış olan adam, ilk başta mektubun, karısına ait olan evde subaylara oda verilmesiyle ilgili olduğunu sandığını söyledi.</p>

    <p>“Haklısınız,” dedi Şvayk, “eviniz o kadar büyük ki, bir sürü subay kalabilir burada. Ama iyice okursanız mektubun bu konuyla ilgili olmadığını hemen anlayacaksınız.”</p>

    <p>Adam, saçını başını yolarak öfke kustu:</p>

    <p>“Aslında ben de ihtiyat zabitiyim. Keşke cepheye gidebilseydim, ama böbreklerimden rahatsızım. Bizim zamanımızda subaylar aile huzurunu bozacak kadar edepsiz değildiler. Mektubu alay kumandanına ve Savaş Bakanlığı’na yollayacağım, hatta gazetede yayımlatacağım.”</p>

    <p>Bunun üzerine Şvayk, tüm ciddiyetini takınarak, “Efendim,” dedi, “o mektubu yazan benim aslında. Evet, ben yazdım, Teğmen değil. İsim de, imza da sahte. Karınız çok hoşuma gidiyor. <em>Ich liebe Ihre Frau.</em> Vrklitski’nin<a class="si-noteref epub-type_noteref" href="#f114" id="ref_f114">114</a> dediği gibi, sırsıklam âşığım karınıza. Muhteşem bir kadın.”</p>

    <p>Cini tepesine çıkan Bay Kakonyi, karşısında olanca uysallığıyla gülümseyen Şvayk’ın üstüne atılacaktı ki, tüm hareketlerini dikkatle izlemekte olan İstihkâm Neferi Vodiçka adamı bir çelmede yere indirdi, elinde sallayıp durduğu mektubu kaptığı gibi cebine attı. Yerden kalkmaya çalışan Bay Kakonyi’yi yakasından yakaladı, kapıya kadar sürükleyip bir eliyle kapıyı açtı. Az sonra, merdivenlerden aşağı paldır küldür yuvarlanan adamın haşmetli gövdesinin gümbürtüsü duyuldu.</p>

    <p>Her şey göz açıp kapayıncaya olup bitmişti.</p>

    <p>Çılgına dönen adamdan geriye, bir tek peçetesi kalmıştı. Şvayk, peçeteyi yerden aldı, az önce Bay Kakonyi’ nin çıktığı ve bir kadının hıçkırıklarının duyulduğu odanın kapısını saygıyla tıklatıp içeri girdi.</p>

    <p>Koltuğa gömülmüş, hıçkıra hıçkıra ağlamakta olan kadına, “Peçeteyi getirdim,” dedi. “Biri üstüne basar falan. İyi günler hanımefendi.”</p>

    <p>Topuklarını vurup selam verdi ve çıktı. Merdivenlerde az önceki kavganın en küçük bir izi bile yoktu; her şey Vodiçka’nın önceden söylediği gibi olup bitmişti. Yalnız, dışarı çıkarlarken Şvayk araba girişinin orada yırtık bir gömlek yakası buldu. Anlaşılan, facianın son perdesi burada oynanmış; Bay Kakonyi, Vodiçka tarafından sokağın ortasına atılırken kapının parmaklığına tutunarak direnmeye çalışmıştı.</p>

    <p>Sokağa gelince; orada millet birbirine girmişti. Bay Kakonyi’yi yolun karşısındaki evin araba girişine taşıyıp kendine gelmesi için başından aşağı bir kova su boşaltmışlardı. İstihkâm Neferi Vodiçka da, vatandaşlarına arka çıkan Macar askerleri ve süvarilerine karşı sokağın ortasında aslanlar gibi çarpışmış; belindeki kasaturayı harman döveni gibi kullanarak kendini ustaca savunmuştu. Üstelik yalnız da kalmamış, oradan geçmekte olan çeşitli alaylardan Çek askerleri de Vodiçka’nın safında dövüşe katılmışlardı.</p>

    <p>Şvayk ise, kavgaya nasıl karıştığını; belinde kasaturası olmadığından, ortalık yerde olup biteni şaşkınlıkla seyreden birinin bastonunu kaptığı gibi kavganın içine nasıl daldığını kesinlikle anımsamıyordu.</p>

    <p>Kavga bitmek bilmemişti; ama her inişin bir çıkışı vardır. Sonunda inzibatlar hepsini derdest edip götürmüştü.</p>

    <p>Şvayk, Vodiçka’nın yanı sıra yürürken, kavga sırasında eline geçirdiği bastonu, inzibat çavuşunun deyişiyle “cinayet aleti” gibi taşımıştı. Dahası, karakola götürülürlerken keyfi o kadar yerindeydi ki, bir ara bastonu tüfek gibi omzuna bile almıştı.</p>

    <p>İstihkâm Neferi Vodiçka’ya gelince; yol boyunca ağzını bıçak açmamıştı. Ancak karakola vardıklarında, Şvayk’a dönüp tüm ciddiyetiyle şöyle demişti: “Ben sana dememiş miydim, oğlum; sen bilmezsin, ne rezildir bu Macarlar!”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f97">
      <a class="si-backref" href="#ref_f97">97.</a> <span class="si-footnote-text">Prag’daki akıl hastanesi.</span>
    </div>

    <div class="si-footnote html5_aside epub-type_footnote" id="f98">
      <a class="si-backref" href="#ref_f98">98.</a> <span class="si-footnote-text">Rusya’nın en kuzeyinde, Barents Denizi’nin kuzeydoğusundaki takımadalardan oluşan Franz Joseph Toprakları, Julius von Payer ve Karl Weyprecht’in önderliğindeki Avusturya-Macaristan keşif heyetince 1873’te bulundu. Adını, Avusturya İmparatoru Franz Joseph’ten aldı.</span>
    </div>

    <div class="si-footnote html5_aside epub-type_footnote" id="f99">
      <a class="si-backref" href="#ref_f99">99.</a> <span class="si-footnote-text">Çek yurtseverlerin selamı.</span>
    </div>

    <div class="si-footnote html5_aside epub-type_footnote" id="f100">
      <a class="si-backref" href="#ref_f100">100.</a> <span class="si-footnote-text">(Alm.) “Yaşasın! Selam!”</span>
    </div>

    <div class="si-footnote html5_aside epub-type_footnote" id="f101">
      <a class="si-backref" href="#ref_f101">101.</a> <span class="si-footnote-text"><em>Čas</em> (Zaman) gazetesi, eski Çekoslovakya’nın kurucusu ve ilk cumhurbaşkanı Tomaş Masarik (1850-1937) ve onun Gerçekçi Parti’sinin düşüncelerini dile getiriyordu. <em>Čech</em> (Çek) gazetesi ise, dinci Halk Partisi’nin tutucu kanadının yayın organıydı.</span>
    </div>

    <div class="si-footnote html5_aside epub-type_footnote" id="f102">
      <a class="si-backref" href="#ref_f102">102.</a> <span class="si-footnote-text">(Alm.) <em>Eiche</em>, “meşe”; <em>eichel</em> de “meşe palamudu” anlamına gelir. Ama <em>eichelhäher</em>, “alakarga” demektir.</span>
    </div>

    <div class="si-footnote html5_aside epub-type_footnote" id="f103">
      <a class="si-backref" href="#ref_f103">103.</a> <span class="si-footnote-text">Doğrusu, <em>garrulus glandarius</em>.</span>
    </div>

    <div class="si-footnote html5_aside epub-type_footnote" id="f104">
      <a class="si-backref" href="#ref_f104">104.</a> <span class="si-footnote-text">(Fr.) Allahaısmarladık.</span>
    </div>

    <div class="si-footnote html5_aside epub-type_footnote" id="f105">
      <a class="si-backref" href="#ref_f105">105.</a> <span class="si-footnote-text">Hıristiyan sanatında, Meryem Ana betimlemelerine “Madonna” denir. Özellikle Kuzey sanatında, Meryem Ana’nın çektiği “yedi acı”yı simgeleyen sahnelere sık rastlanır. Bu sahnelerde Meryem, yüreğine yedi mızrak saplanmış olarak canlandırılır.</span>
    </div>

    <div class="si-footnote html5_aside epub-type_footnote" id="f106">
      <a class="si-backref" href="#ref_f106">106.</a> <span class="si-footnote-text">1912’de, Avusturya hükümeti, Prizren’deki konsolosu Prohaska’ya uygunsuz davranıldığı gerekçesiyle Sırbıstan’a karşı bir baskı kampanyası başlatmıştı. Oysa bu gerekçenin aslı astarı yoktu.</span>
    </div>

    <div class="si-footnote html5_aside epub-type_footnote" id="f107">
      <a class="si-backref" href="#ref_f107">107.</a> <span class="si-footnote-text">Fransız yazar ve hümanist François Rabelais (1483-1553), <em>Gargantua</em> adlı yergili yapıtında dinsel baskıları lanetlemiş, ilahiyatçılarla alay etmişti.</span>
    </div>

    <div class="si-footnote html5_aside epub-type_footnote" id="f108">
      <a class="si-backref" href="#ref_f108">108.</a> <span class="si-footnote-text">Macar şarkıları: “Hazret, hazret, adalet hazretleri!” ve “Kızlar, kızlar, köylü kızlar!”</span>
    </div>

    <div class="si-footnote html5_aside epub-type_footnote" id="f109">
      <a class="si-backref" href="#ref_f109">109.</a> <span class="si-footnote-text">Bir tür ardıç rakısı.</span>
    </div>

    <div class="si-footnote html5_aside epub-type_footnote" id="f110">
      <a class="si-backref" href="#ref_f110">110.</a> <span class="si-footnote-text">(Macarca) “Alçak, adi, hain” anlamına gelen bir sözcük.</span>
    </div>

    <div class="si-footnote html5_aside epub-type_footnote" id="f111">
      <a class="si-backref" href="#ref_f111">111.</a> <span class="si-footnote-text">Burada, Şvayk’ın kafasının karıştığı anlaşılıyor. Ama büyük olasılıkla, güzelleşmek için genç kızları öldürüp kanlarıyla yıkanan Çaktitse’li Elisabeth Báthory’den söz ediyor.</span>
    </div>

    <div class="si-footnote html5_aside epub-type_footnote" id="f112">
      <a class="si-backref" href="#ref_f112">112.</a> <span class="si-footnote-text">(Mac.) Anlamıyorum.</span>
    </div>

    <div class="si-footnote html5_aside epub-type_footnote" id="f113">
      <a class="si-backref" href="#ref_f113">113.</a> <span class="si-footnote-text">Macarca art arda sıralanan sunturlu küfürler.</span>
    </div>

    <div class="si-footnote html5_aside epub-type_footnote" id="f114">
      <a class="si-backref" href="#ref_f114">114.</a> <span class="si-footnote-text">Ünlü bir Çek şairi.</span>
    </div>
  </div>
</body>
</html>