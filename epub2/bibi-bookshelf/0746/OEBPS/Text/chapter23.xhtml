<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">3</span>Hatvan üzerinden<br/>
    Galiçya cephesine doğru</h1>

    <div class="und-head html5_figure"><img alt="aslan23" src="../Images/aslan23.jpg"/></div>

    <p>Labortse’den gelip Doğu Galiçya üzerinden cepheye ulaştığında zaferden zafere koşacak olan taburun tren yolculuğu boyunca, asteğmenle Şvayk’ın bulunduğu vagonda tuhaf, tuhaftan da öte, handiyse vatana ihanet boyutlarına varan konuşmalar geçti. Gerçi öteki vagonlarda da benzer sohbetlere giriliyordu, ama bizimkilerin vagonunda konuşulanların yanında esamisi okunmazdı bunların. Subay vagonunda bile büyük bir hoşnutsuzluk hüküm sürmekteydi: Füzesaboni’ye vardıklarında, alay karargâhtan, subaylara verilen bir litrelik şarabın seksen santilitreye indirildiğini bildiren bir emir gelmişti. Emirde, kuşkusuz, erler de unutulmamış; eratın <em>sagu</em><a class="si-noteref epub-type_noteref" href="#f148" id="ref_f148">148</a> istihkakında adam başı on gramlık bir indirime gidilmişti. Ama bu emrin nasıl uygulanacağı konusunda kimsenin en küçük bir fikri yoktu, çünkü o güne değin ordu mutfağında <em>sagu</em> gören olmamıştı.</p>

    <p>Bu emri duyduğunda en çok sinirlenenlerden biri de Levazım Başçavuş Bautanzel oldu. “Bunlar bizimle dalga mı geçiyorlar?” dedi Bautanzel. “<em>Sagu</em>, bugün Avrupa’da pek az bulunur bir nesnedir; bir kilosu on krona satılır.”</p>

    <p>Gene Füzesabony’ye vardıklarında, bölüklerden birinin sahra mutfağının kaybolduğu ortaya çıktı. Oysa kenef düşkünü generalin o kadar sözünü ettiği patatesli gulaşın Füzesabony istasyonunda pişirilmesi gerekiyordu. Uzun soruşturmalar sonunda, sefil sahra mutfağının Bruck’ta unutulduğu anlaşıldı. Herhalde hâlâ orada, 186 no’lu barakanın ardında bir yerde duruyordu.</p>

    <p>Sahra mutfağında çalışanlar, kentte çıkardıkları rezalet yüzünden tutuklanıp hapse atılmışlar ve bağlı oldukları hücum birliği cepheye doğru yola koyulduğunda içerde kalmayı başarmışlardı.</p>

    <p>Mutfaksız bölük, ister istemez, başka bir bölüğün sahra mutfağına aktarıldı ve bu da hiç kuşkusuz iki bölük arasında birtakım dalaşmalara yol açtı. Her iki bölükten patates soymak için ayrılan erler arasında şiddetli bir anlaşmazlık patlak verdi: İki taraftan erler de başka bölüğün uşağı olmayacaklarını, başkalarına hamallık edecek kadar salak olmadıklarını söylüyorlardı. Ne var ki, sonunda, gulaş pişirmenin aslında bir oyundan başka bir şey olmadığı ortaya çıktı; komutanlar, erleri, cephede düşmanla karşı karşıyayken gulaş pişirildiğinde ansızın “Ricat!” emri gelebileceği ve yemeğin kimse ağzını süremeden olduğu gibi dökülebileceği olasılığına yavaş yavaş alıştırmak istemişlerdi.</p>

    <p>Sonuçları bakımından dayanılmaz olmamakla birlikte, ders niteliğinde bir provaydı bu. Tam gulaş dağıtılacakken, birden “Herkes vagonlara!” emri geldi ve tren Miskolts’a doğru yola çıktı. Ama orada da, içinde Rus esirlerin bulunduğu bir tren durduğu için askerlerin vagonlardan inmelerine izin verilmedi ve gulaş dağıtılamadı. Askerler trenden ancak Galiçya’da inebileceklerini, ama oraya vardıklarında artık bozulmuş olan gulaşın çöpe atılacağını düşünmeye başlamışlardı.</p>

    <p>Böylece askerlerle birlikte gulaş da oradan oraya yolculuk etmekteydi. Tiszalök ve Sambor geride kaldığında, artık gulaş yeme umutları tümden sönmüşten, tren Satoraljaujhely’de durdu, ateşler yakıldı, kazanlardaki gulaş ısıtıldı ve en sonunda erata dağıtıldı.</p>

    <p>İstasyon tıklım tıklımdı. Önce iki cephane treni hareket edecek, ardından iki topçu treniyle istihkâm birliklerini taşıyan bir tren yola çıkacaktı. Ordunun nerdeyse tüm sınıflarından birlikleri taşıyan trenler bu istasyonda toplanmıştı.</p>

    <p>İstasyon binasının arkasında, Macar süvarileri içkilerine el koydukları iki Polonya Yahudisini dünyaya geldiklerine pişman ediyorlardı. Sarhoş Macarlar, içkilerin parasını ödemek şöyle dursun, adamcağızları sıra dayağından geçiriyorlar; süvari yüzbaşısı ise olup biteni kılını kıpırdatmadan sırıtarak seyrediyordu. Deponun orada da, birkaç Macar süvarisi, sopa yemekte olan Yahudilerin siyah gözlü kızlarına sarkıntılık ediyor, bacaklarını elliyordu.</p>

    <p>İstasyonda bir hava müfrezesiyle yeni uçak parçaları taşıyan bir tren de vardı. Yan hatlarda ise, içlerinde düşürülmüş uçakların harabeye dönmüş parçaları ve namluları paramparça olmuş havan toplarının bulunduğu yük vagonları göze çarpıyordu. Belli ki, yepyeni, gıcır gıcır parçalar cepheye gönderilirken, savaş artıkları bakım ve onarım için geri dönüyordu.</p>

    <p>Gelgelelim, Teğmen Dub, paramparça toplar ve uçakların çevresinde toplanan askerlere bunların savaş ganimeti olduğunu açıkladı tabii ki. Ama, o arada, Şvayk’ ın çevresine topladığı askerlere bir şeyler anlatmakta olduğu da gözünden kaçmadı. Hemen yanaşıp Şvayk’ın alçak sesle anlattıklarına kulak verdi:</p>

    <p>“Arkadaşlar, neresinden bakarsak bakalım, bunlar savaş ganimeti. Gerçi üstlerinde ‘İmparatorluk ve Kraliyet Topçu Tümeni’ yazıyor olması ilk bakışta biraz garip gelebilir, ama muhtemelen bu toplar önce Rusların eline geçmiş, sonra da bizimkiler tarafından geri alınmıştır. Ganimetin böylesi çok daha değerlidir, çünkü...”</p>

    <p>Teğmen Dub’u görür görmez ciddiyetini takınıp, “Çünkü,” dedi, “hiçbir şey düşman eline bırakılmamalıdır. Bunun en güzel örneği, Napoléon savaşları sırasında matarasını bile düşmana bırakmayan o kahraman askerdir. Sabahki çarpışmada matarasını kaptıran asker, gece düşman hatlarını geçerek matarayı bulup geri getirmişti. Doğrusu tehlikeye atıldığına da değmişti; o gece düşman askerlerine içki dağıtıldığından, matara ağzına kadar enfes Fransız konyağı doluydu.”</p>

    <p>Teğmen Dub, veciz konuştu:</p>

    <p>“Yıkıl karşımdan, Şvayk! Bir daha da gözüm görmesin seni!”</p>

    <p>Şvayk, “Başüstüne, komutanım,” deyip ilerideki vagonlara doğru yürüdü. Ama Teğmen Dub, Şvayk’ın oradan uzaklaşırken mırıldandıklarını işitseydi, herhalde heyheyleri tutar, gözlerinde şimşekler çakardı. Oysa Şvayk’ın mırıldandığı, Kutsal Kitap’tan masum bir sözdü: “Kısa süre sonra beni artık görmeyeceksiniz; yine kısa süre sonra beni göreceksiniz...”<a class="si-noteref epub-type_noteref" href="#f149" id="ref_f149">149</a></p>

    <p>Şvayk gözden kaybolduktan sonra Teğmen Dub aptallığı o kadar ileri götürdü ki, askerlere üstündeki “Wiener Neustadt” yazısı açık seçik okunan düşürülmüş Avusturya uçağını göstererek, “Bu, Lvov’da düşürdüğümüz Rus uçağı,” dedi. Bu sözleri işiten Teğmen Lukaş yanlarına gelip, “Üstelik uçaktaki iki Rus subayı da yanarak öldüler,” dedikten sonra, Teğmen Dub’un salakların şahı olduğunu düşünerek oradan uzaklaştı.</p>

    <p>Az sonra Şvayk’la karşılaşan Teğmen Lukaş, bizimkini görmezden gelmeye çalıştı; yüzündeki anlatımdan, gene saçma sapan bir sürü şey anlatmaya kalkışacağını anlamıştı.</p>

    <p>Ama Şvayk’tan kurtulmak ne mümkün! Aslan Asker Şvayk, doğruca Teğmen’e koşup, “Bölük Posta Eri Şvayk emir ve görüşlerinize hazırdır, Komutanım,” dedi. “Komutanım, ben de sizi subay vagonunda aradım demin.”</p>

    <p>Teğmen Lukaş, buz gibi bir sesle, “Bak, Şvayk,” dedi. “Sana ne dediğimi unuttun galiba.”</p>

    <p>“Yok, Komutanım. Nasıl unuturum? Ben Asteğmen Jelezni miyim? Savaştan çok önce, Karlin Kışlası’ndayken, Fliedler von Bumerang adında bir albay vardı. Belki de Bumerang değildi; her ne haltsa işte...”</p>

    <p>Teğmen Lukaş, “Her ne haltsa işte” lafına elinde olmadan gülünce, Şvayk devam etti:</p>

    <p>“Komutanım, işte o albay sizin yarınız kadardı. Prens Lobkovits gibi uzun bir sakalı vardı. Sizin anlayacağınız, maymun suratlının tekiydi. Sinirlendiği zaman ter ter tepinip hop hop hopladığı için ‘Zıp Zıp’ derdik kendisine. 1 Mayıs yaklaşırken, her zaman olduğu gibi teyakkuza geçirilmiştik. Albay bir önceki akşam bizi kışlanın avlusunda toplayıp müthiş bir nutuk çekti: Ertesi gün kışladan dışarı adımımızı atmamamız gerekiyordu, yukarıdan emir gelir gelmez harekete geçecek, sosyalist iblisleri kevgire çevirecektik. Kışlayı terk edip kafa çekmeye gidenler vatan haini sayılacaktı; çünkü sarhoş bir asker kimseyi vuramaz, karavana atardı. İşte o sözünü ettiğim Asteğmen Jelezni de koğuşa döndüğünde, bizim ‘Zıp Zıp’ın fikrini çok beğendiğini, aynen öyle yapacağını söyledi. Bu durumda yapılacak en iyi şey, o gece tüyüp ertesi gün kışlaya hiç dönmemekti. Jelezni dediğini yaptı da. Ama Albay Fliedler de anasının gözüydü haa! Ertesi gün Prag’ı hallaç pamuğu gibi attı, geceyi kışla dışında geçirenlerin peşine düştü. Talihi yaver gitmiş olacak ki, Barut Kulesi’nin oralarda Jelezni’yle burun buruna gelmiş, öfkeyle üstüne yürümüş fakirin: ‘Gösteririm ben sana! Anandan doğduğuna pişman edeceğim ulan seni! Dünyanı karartacağım!’ Ana avrat dümdüz gitmiş, sonra da kolundan tuttuğu gibi kışlaya götürmeye kalkmış. Yolda korkunç tehditler savuruyor ve ikide bir adını soruyormuş. ‘Demek adın Jelezni. Eveet, Jelezni efendi, canına okuyacağım senin! Seni yakaladım ya, gözüm arkada kalmaz artık! Gösteririm ben sana 1 Mayıs’ı! Neydi adın? Jelezni mi? Jelezni, Jelezni, enseledim seni Jelezni! Gir hapse de gör gününü!’ Jelezni ise albayı şu kadarcık umursamamış. Caddede giderlerken bir konağın araba girişine daldığı gibi ortalıktan kaybolmuş, bizim ‘Zıp Zıp’ı kendisini içeri tıkma zevkinden mahrum etmiş. İşte, komutanım, asteğmeni hapse atma hevesi kursağında kalan albay bu beklenmedik firar karşısında o kadar öfkelenip çileden çıkıyor ki, kaçağın adını unutuveriyor, unutmakla da kalmıyor, hepten şaşırıp bir sürü adı birbirine karıştırıyor, iyi mi! Kışlaya döndüğünde sinirinden zıp zıp zıplıyor, nöbetçi subayı çağırıp bas bas bağırmaya başlıyor: ‘Myedyeni’yi hemen içeri atacaksınız! Yok, yok, Myedyeni’yi değil! Olovyeni’yi! Hayır, Olovyeni’yi değil yahu, Tsinovi’yi!’<a class="si-noteref epub-type_noteref" href="#f150" id="ref_f150">150</a> O günden sonra subayların yakasını bırakmıyor bizim ‘Zıp Zıp’: Yok Myedyeni yakalandı mı, yok Olovyeni’yi yakaladınız mı, yok Tsinovi’yi ne zaman yakalayacaksınız? Subayları canlarından bezdiriyor, tekmil alayı içtimaya çıkarıyor. Ama ne fayda! Sivilde dişçilik yapan Jelezni’nin kapağı çoktan revire attığını bilmeyen yok! Sonracığıma, günlerden bir gün, bizim alaydan bir asker meyhanenin birinde çürüğüne sarkıntılık etti diye süvari erlerinden birini şişlemesin mi! Hepimizi meydana topladılar, revirdeki hastaları bile, ağır hastalar arkadaşlarının kollarında güçbela ayakta duruyor. Eh, artık kurtuluş yok, Jelezni de çaresiz içtimaya çıktı. Asteğmenlerden biri alay emrini Çekçeye çevirerek okumaya başladı: Süvariler de bu ordunun askerleridir, silah arkadaşlarınızı şişlemek büyük suçtur, falan filan. Bizim albay, üstümüze atılmaya hazır bir kaplan gibi aramızda dolanırken, birden Jelezni’yi fark etti. Nasıl fark etmesin, herif çam yarması gibi. Manzaranın komikliğini görecektiniz, komutanım. Albay, Jelezni’yi yakasından tuttuğu gibi meydanın ortasına sürüdü. Asteğmen emri okumayı bıraktı. Albay, Jelezni’nin karşısında köpek gibi zıp zıp zıplıyor, bir yandan da top gibi gürlüyor: ‘Şimdi yaktım çıranı işte! Yakayı ele verdin, ayvayı yedin! Artık elimden kurtulamazsın! Senin adın Jelezni. Şimdi hatırladım, domuz herif!’ Ve dört hafta katıksız hapis verdi Jelezni’ye. Ama on beş gün sonra dişi ağrımaya başlayınca, Jelezni’nin dişçi olduğu geldi aklına. Dişini çektirmek için bizim asteğmeni hemen revire getirtti. Eh, bu sefer de albay bizimkinin eline düşmüştü tabii! Herifin dişini kanırta kanırta tam yarım saatte çekti, anasını ağlattı. Tam üç kere altını temizlediler albayın. Fakat ne tuhaftır ki albay yumuşayıp çiçek gibi oldu; Jelezni’nin kılına dokunmadığı gibi, salıverdi fırlamayı. İşte böyle, komutanım, bir subay astının adını unutmayagörsün, neler oluyor neler. Oysa zavallı albay bize hep derdi ki: ‘Ast üstünün adını iyice bellemeli, asla unutmamalı!’ Hatta bir keresinde, çok iyi hatırlıyorum, tam şöyle demişti: ‘Albay Fliedler adında bir komutanınız olduğunu hayatınız boyunca unutmayacaksınız.’ Komutanım, benim de amma çenem düştü haa...”</p>

    <p>Teğmen Lukaş, “Biliyor musun, Şvayk,” dedi, “şu konuşmana bakıyorum da, üstlerine zerre kadar saygın yok. Bir asker yıllar sonra bile üstlerinden saygıyla söz etmeli.”</p>

    <p>Teğmen Lukaş, bu konuşmadan hoşlanmaya başladığı belliydi.</p>

    <p>Şvayk, özür dilercesine, “Başüstüne, komutanım,” dedi. “Albay Fliedler öleli yıllar oluyor, ama siz öyle emrediyorsanız ben de onu iyilikle anarım. Siz benim anlattıklarıma bakmayın, teğmenim. Albay Fliedler, melek gibi bir adamdı; fukara babasıydı; hayır sahibi insandı. Hüsnüniyetli, insaniyetli, feragatli bir beyefendiydi. Yemeğini askerlerle paylaşan, asker aç kaldığında lokması boğazından geçmeyen yüce bir azizdi. Ama albayın cömertliği en çok tatbikatlarda belli olurdu. Hiç unutmam, Dolni Kralovitse’ye vardığımızda hepimize bira ısmarlamış, doğum gününde tüm alaya tavşan kızartması ikram etmişti. Ne diyeyim, adam gibi adamdı işte...”</p>

    <p>Teğmen Lukaş, hafifçe Şvayk’ın kulağını çektikten sonra dostça bir sesle, “Tamam, tamam, bu kadar yeter, mikrop herif,” dedi. “Hadi, yıkıl karşımdan.”</p>

    <p>“Başüstüne Komutanım!” Şvayk dönüp vagonuna doğru yürüdü.</p>

    <p>Bu arada, telefon gereçleri ve tellerinin yüklü olduğu tabur vagonunun önünde bir nöbetçi duruyordu. Yüzbaşı Sagner trenin iki tarafına nöbetçiler dikilmesini emretmiş, parola herkese dağıtılmıştı.</p>

    <p>O günkü parola “kahpe”, cevabı ise “Hatvan”dı. Telefonların bulunduğu vagonun önündeki nöbetçi, 91. Alay’a kazara düşmüş Kolomiye’li bir Polonyalıydı. O yüzden de “kahpe”nin ne anlama geldiğinden haberi yoktu. Ama o akşam nöbetçi subay olan Teğmen Dub yanına yaklaşıp da parolayı sorunca, sözcüğü hayal meyal hatırlayarak gururla “kahve” dedi. Bundan doğal bir şey de olamazdı, çünkü Bruck’taki ordugâhta içtikleri sabah ve akşam kahvelerini hâlâ unutabilmiş değildi.</p>

    <p>Bir kere daha “kahve” diye bağırdıktan sonra, Teğmen Dub’un hâlâ üstüne gelmekte olduğunu görünce ettiği yemini hatırladı ve “Dur!” diye haykırdı. Sonra, baktı ki, Teğmen Dub durmuyor ve parolayı sormakta diretiyor, bu kez tüfeğini teğmene doğrulttu ve doğru dürüst Almanca bilmediğinden, Lehçeyle Almancanın birbirine karıştığı bir laf çıktı ağzından: “Dur, atış yaparım! Dur, atış yaparım!”</p>

    <p>İşin şakaya gelir yanı olmadığını anlayan Teğmen Dub, kıçın kıçın geri çekilirken feryadı bastı: “Nöbetçi amiri! Nöbetçi amiri!”</p>

    <p>Tam o sırada, Polonyalıyı nöbet yerine bırakmış olan Çavuş Yelinek, sesleri duymuş olacak ki, orada bitti ve parolayı sordu. Çavuştan cesaret alan Teğmen Dub da soruyu yineleyince, sabrı taşan Polonyalı bağrını yırttı, tüm istasyonda yer gök çınladı: “Kahvee! Kahvee!”</p>

    <p>“Kahve!” diye bağırıldığını duyan tüm askerler, ellerinde maşrapaları, vagonlardan dışarı uğradılar ve ortalık birbirine girdi. Sonunda, zavallı nöbetçi kendini tutuklu vagonunda buldu.</p>

    <p>Ne var ki, Teğmen Dub gene Şvayk’tan kuşkulandı. Vagonlardan ilk fırlayanın Şvayk olduğunu görünce, “Ulan, bu rezillikte de Şvayk’ın parmağı var,” diye düşündü. Şvayk’ın, “Maşrapasını alan dışarı! Maşrapasını alan dışarı!” diye bağırdığını duyduğundan emindi.</p>

    <p>Tren gece yarısından sonra Ladovtse ve Trebişov’a doğru yola çıktı ve sabaha karşı istasyonda Macar savaş gazileri tarafından karşılandı. Gaziler, bizimkileri, geceleyin istasyondan geçip gitmiş olan 14. Macar Süvari Alayı’yla karıştırmışlardı. Kendi askerlerini karşılamanın heyecanıyla cezbeye gelerek, <em>“Isten áldmeg a király!”</em><a class="si-noteref epub-type_noteref" href="#f151" id="ref_f151">151</a> haykırışlarıyla tüm treni ayağa kaldırdılar. Trendeki bazı fırlamalar da camlardan dışarı sarkıp, “Gelin de götümüzü yiyin, hurra!” diye dalgalarını geçince, hiçbir şey anlamayan gaziler daha bir coşup, <em>“Eljén! Eljén a tizenégyedek regiment!”</em><a class="si-noteref epub-type_noteref" href="#f152" id="ref_f152">152</a> diye yeri göğü birbirine kattılar.</p>

    <p>Beş dakika sonra tren Humenné’ye doğru yola çıktı. Rusların Tissa Vadisi’ne girdikleri sırada meydana gelen çarpışmaların izleri açık seçik görülebiliyordu. Yamaçlarda alelacele kazılmış siperler, orada burada yakılıp yıkılmış çiftlikler göze çarpıyor, çabucak yapılmış derme çatma bir kulübe sahiplerinin geri döndüğünü gösteriyordu.</p>

    <p>Öğle vakti Humenné’ye vardıklarında, çarpışmaların izleriyle istasyonda da karşılaştılar. Yemek için hazırlıklar yapılırken, trendeki askerler, Ruslar çekip gittikten sonra yetkililerin dil ve din bakımından Ruslara çok yakın olan yöre halkına nasıl eziyet ettiklerini gözleriyle gördüler.</p>

    <p>Peronda, Macar jandarmaların arasında Macaristan’ da yaşayan bazı Rutenler<a class="si-noteref epub-type_noteref" href="#f153" id="ref_f153">153</a> duruyordu. Aralarında rahipler, öğretmenler ve köylülerin de bulunduğu bu Rutenler, bölgenin en uzak köşelerinden getirilip tutuklanmışlardı. Elleri iple arkadan bağlandıkları yetmiyormuş gibi ikişer ikişer de birbirlerine bağlanmışlardı. Tutuklanır tutuklanmaz jandarmalar tarafından sıra dayağından geçirildikleri için çoğunun ağzı burnu çarşamba pazarına dönmüş, ifadesi tamam olmuştu.</p>

    <p>Biraz ötede, bir Macar jandarma eri, bir rahibin maskarasını çıkarmakla meşguldü. Sol ayağına bir ip bağladığı zavallı adamı tüfeğinin dipçiğiyle dürtükleyerek çardaş dansı ettiriyordu. Sonra birden ipi çekince rahip yüzüstü yere düşüyor, kolları arkadan bağlı olduğu için bir türlü yerden kalkamıyor, sırtüstü dönebilmek için boş yere debelenip duruyordu. Jandarma gülmekten kırılırken gözlerinden yaşlar boşanıyor, rahip ayağa kalkmaya çabaladıkça ayağındaki ipi çekip adamcağızı yeniden yere deviriyordu.</p>

    <p>Sonunda, bir jandarma subayı eğlenceye son verdi ve tren oradan gidinceye kadar tutukluların istasyonun arkasındaki boş bir ambara kapatılmalarını emretti. Sıra dayağının gözlerden uzakta sürmesini uygun görmüştü.</p>

    <p>Olay subay vagonunda hararetle tartışılıyor, subayların çoğu Macarların bu davranışını kınıyordu.</p>

    <p>Asteğmen Kraus, “Bunlar vatan hainiyse,” diyordu, “bu kadar hırpalamaya gerek yok, hemen şuracıkta sallandıracaksın.” Gözlerinin önünde yapılanları haklı bulduğunu belirten ise, sözü Saraybosna’daki suikasta getirdi ve istasyondaki Macar jandarmalarının Arşidük Franz Ferdinand ve karısının intikamını aldıklarını ileri sürdü. Bu görüşünü güçlendirmek için de, abonesi olduğu bir derginin (Şimaçek’in “Dört Yapraklı Yonca”sı<em>)</em> savaştan hemen önceki temmuz sayısında, Saraybosna’daki korkunç cinayetin halkın yüreğinde uzun yıllar kapanmayacak bir yara açtığını söyleyen bir makale okuduğunu anlattı. Suikast sonucunda, yalnızca devletin saygın bir temsilcisinin değil, aynı zamanda onun sadık ve sevgili eşinin de canına kıyılmıştı. Bu iki insanın öldürülmesiyle, mutluluk timsali bir aile ortadan kaldırılmış ve milletçe sevilen çocukları öksüz bırakılmıştı.</p>

    <p>Teğmen Lukaş, kendi kendine, “Bu dokunaklı makalenin yayınlandığı dergiye herhalde Humenné İstasyonu’ndaki jandarmalar da aboneydiler,” diye mırıldandı. Bütün bu konuşulanlar birden midesini bulandırmıştı. En iyisi, kafayı çekip zilzurna sarhoş olmak ve her şeyi unutmaktı. Vagondan inip Şvayk’ı buldu.</p>

    <p>“Şvayk, evladım,” dedi, “bir şişe konyak alıp gelsene. Hiç iyi değilim.”</p>

    <p>“Komutanım, kendinizi kötü hissediyorsanız kesin hava değişikliğindendir. Savaş meydanına vardığımızda daha da kötüleyebilirsiniz. İnsan kendi karargâhından ne kadar uzaklaşırsa, kendini o kadar kötü hisseder. Straşnitse’de oturan Yozef Kalenda adında bir bahçıvan vardı. Bir gün evinden çıkmış, Straşnitse’den Vinoradi’ye<a class="si-noteref epub-type_noteref" href="#f154" id="ref_f154">154</a> gitmiş, orada Uğrak Meyhanesi’ne uğrayayım demiş. Henüz iyiymiş ama, kendini çakı gibi hissediyormuş. Ne ki, Korunni Bulvarı’ndaki su kulesinin oraya geldiğinde, başlamış bulvardaki her meyhaneye uğramaya. O meyhane senin bu meyhane benim derken bir halsizlik hissetmişse de pek aldırmamış. Kendi kendine, ‘Boş versene,’ demiş, ‘geçen akşam Son Durak Barı’nda o vatmanla dünyayı üç haftada yayan dolaşırım diye iddiaya giren ben değil miyim?’ Tabii, evinden gittikçe uzaklaştığının farkında değilmiş. Yürümüş, yürümüş, Karel Meydanı’ndaki Siyah Bira’da bir tek atıp çıkmış, Mala Strana’daki Aziz Tomas Birahanesi’nde mola verdikten sonra Pazartesi Lokantası’na eğleşmiş, oradan az ilerdeki Kral Meyhanesi’ne uzanmış, o da yetmemiş, Belvü’de soluklandıktan sonra Strahov Manastırı’nın oradaki birahaneye dalmış. İşte tam orada, hava değişikliği artık pek iyi gelmez olmuş bizimkine. Loretta Meydanı’na geldiğinde öyle bir sıla hasretine kapılmış ki, kendini yerlere atıp kaldırımda yuvarlanmaya başlamış. Bir yandan sızlanıyormuş: ‘Yok, hayır, daha fazla gidemem artık. Dünyayı dolaşmak mı,’ (komutanım, affınıza sığınıyorum) ‘anasını eşekler kovalasın bu dünyanın.’ Gene de komutanım, eğer canınız çok çektiyse bir konyak kapıp geleyim. Yalnız ben dönmeden tren kalkar diye korkuyorum.”</p>

    <p>Teğmen Lukaş, trenin iki saatten önce kalkmayacağını, istasyonun arka tarafında el altından konyak satıldığını söyledi:</p>

    <p>“Yüzbaşı Sagner, Matuşiç’i yollamış, seninki on beş krona bayağı iyi bir konyak bulmuş. Al şu on beş kronu, fırla. Haa, bana bak, sakın bana aldığını söyleme kimseye. Biliyorsun, içki yasak.”</p>

    <p>Şvayk, “Hiç merak etmeyin Teğmenim,” dedi. “Bana sonuna kadar güvenebilirsiniz. Yasak işlere bayılırım. Farkında olmadan hep yasak işlerin içinde bulmuşumdur kendimi. Bir seferinde Karlin Kışlası’nda şeyi yasaklamışlardı...”</p>

    <p>Teğmen Lukaş daha fazla dayanamadı:</p>

    <p>“Uzatma, yürü de sırtını görelim! Marş marş!”</p>

    <p>Şvayk, istasyonun arkasına giderken tembihlenenleri tekrarlayıp duruyordu:</p>

    <p>“Konyak iyisinden olacak, onun için önce bir tadına bakmalıyım; içki yasak, onun için gözümü dört açmalıyım.”</p>

    <p>Gelgelelim, tam peronun köşesini dönerken bir kez daha Dub’la karşılaştı. Dub, “Ne işin var ulan senin burada?” diye sordu. “Sen benim kim olduğumu biliyor musun?”</p>

    <p>Şvayk, selam çakarak, “Nasıl bilmem Komutanım,” dedi. “Ama doğrusunu isterseniz, zalim yanınızı bilmek bile istemiyorum.”</p>

    <p>Dub, böylesi bir yanıt karşısında beyninden vurulmuşa döndü, apışıp kaldı. Şvayk ise, oralı değildi, selamda durarak devam etti:</p>

    <p>“Komutanım, ben sizin sadece iyi tarafınızı tanımak isterim. Geçen sefer ocağıma darı ekmiştiniz.”</p>

    <p>Dub’un eli ayağı buz kesildi, gözleri karardı ve ancak, “Defol! Bunun hesabını vereceksin!” diye bağırabildi.</p>

    <p>Şvayk yoluna devam etti. Dub da, kendini toparladıktan sonra Şvayk’ın peşine takıldı. İstasyon binasının arkasında, yol kenarında ters çevrilmiş hasır sepetler dizilmişti. Sepetlerin üstündeki tepsilerde, çocukların hemen koşup alacakları cinsten şekerlemeler vardı: karamelalar, naneşekerleri, çiftekavrulmuşlar, leblebi şekerleri, akideler, elmaşekerleri. Tepsilerden birkaçında da, dilimlenmiş siyah ekmeklerin üstüne büyük olasılıkla at etinden yapılmış salam parçaları yerleştirilmişti. Sepetlerin altına ise türlü çeşitli içki şişeleri gizlenmişti; konyak, rom, votka, likör, ne ararsan vardı.</p>

    <p>Aslında bütün iş, yol kenarındaki hendeğin öbür yanındaki kulübede dönüyordu. Askerler önce sepetlerin başında pazarlık ediyorlar, sonra uzun bukleli bir Yahudi sepetin altından çıkardığı masum görünüşlü bir şişeyi cüppesinin altına sokup ahşap kulübeye götürüyor, hemen oraya seyirten asker de şişeyi tektipinin içine saklayıp gözden kayboluyordu.</p>

    <p>Şvayk oraya vardığında, hafiyesi Dub da bir köşede sotaya yattı.</p>

    <p>Daha ilk sepetin başında duran Şvayk biraz naneşekeriyle biraz karamela alıp cebine atmıştı ki, uzun bukleli Yahudi fısıldadı: “Mazot da bulunur, beyim.”</p>

    <p>Pazarlık çabucak tamamlandı. Şvayk kulübeye kadar gitti, ama parayı vermeden şişeyi açıp tadına baktı. Konyağın gerçekten kıyak olduğuna karar verdikten sonra parayı ödedi, şişeyi ceketinin içine gizleyip istasyon binasının oraya döndü.</p>

    <p>Tam perondan geçiyordu ki, birden Dub’la burun buruna geldi: “Sen nereden geliyorsun, bakayım, aşağılık herif?”</p>

    <p>Şvayk, “Biraz şeker aldım komutanım,” dedikten sonra elini ceketinin cebine atıp bir avuç tozlu karamela çıkardı:</p>

    <p>“İğrenmezseniz buyurun, komutanım. Az önce tattım, hiç fena değil. Biraz tuhaf, ama hoş bir tadı var.”</p>

    <p>Ceketinin altından şişenin kabarıklığı iyice belli oluyordu.</p>

    <p>Teğmen Dub, Şvayk’ın ceketine dokundu:</p>

    <p>“Ulan fırlama, ne var ceketinin altında? Çabuk çıkar!”</p>

    <p>Şvayk, içinde sarımtırak bir sıvı olan ve etiketinde açık seçik “Konyak” yazan şişeyi çıkardı. “Komutanım,” dedi hiç çekinmeden, “boş bir konyak şişesi buldum, içine tulumbadan su doldurdum. Dün yediğimiz gulaştan sonra dilim damağıma yapıştı, hâlâ bağrım yanıyor. Ama gördüğünüz gibi, komutanım, tulumbanın suyu biraz sarıya çalıyor işte. Bu suda mutlaka demir vardır. Demir içeren su sağlığa son derece yararlıdır, size de iyi gelebilir.”</p>

    <p>Şvayk’ın sonunda okkanın altına gideceğinden emin olduğu için bu sahnenin tadını çıkarmak isteyen Dub, şeytanca gülümseyerek, “O kadar susadıysan neden içmiyorsun Şvayk?” dedi. “Bence hemen içmelisin. Ama bir dikişte bitireceksin, yoksa karışmam!”</p>

    <p>Teğmen Dub, Şvayk’ın konyaktan birkaç yudum aldıktan sonra pes edeceğini hesaplamıştı. İşte o zafer ânında Şvayk’a şöyle diyecekti: “Ver şu şişeyi, ben de içeyim, ben de çok susadım.” Şvayk’ın suratının korkudan sapsarı kesileceğini düşündükçe keyfe geliyordu. Sonra da fırlamanın yaptığını üstlerine bildirecek, dünyayı dar edecekti rezile.</p>

    <p>Şişenin mantarını bir çekişte çıkaran Şvayk, şişeyi dudaklarına götürüp kafaya dikti; sarımtırak sıvı, yavaş yavaş Aslan Asker Şvayk’ın gırtlağından aşağı indi. Teğmen Dub bakakaldı. Şvayk, asteğmenin gözlerinin önünde gözünü kırpmadan koca şişenin dibini bulduktan sonra boş şişeyi yol kenarındaki hendeğe fırlattı. Sonra yere bir tükürük atıp sanki bir şişe maden suyu içmiş gibi, “Komutanım, bu suda gerçekten de demir tadı var,” dedi. “Vltava kıyısında Kamýk diye bir kasaba vardır, bilmem bilir misiniz? İşte o kasabada bir hancı tanımıştım; kuyuya paslı at nalları atar, yazları tedaviye gelen müşterilerine demirli su hazırlardı.”</p>

    <p>“Başlatma at nalından şimdi! Düş önüme de, suyu aldığın kuyuyu göster bakalım!”</p>

    <p>“Az ilerde, komutanım, şu ahşap kulübenin arkasında.”</p>

    <p>Dub, “Adi herif, önden yürü ki yalpalamadan gidebiliyor musun görelim!” dedi ama, bir yandan da, “Üstüme iyilik sağlık,” diye geçiriyordu içinden, “herifçioğlu bana mısın demedi.”</p>

    <p>Şvayk, “Tanrı alnımıza hayırlar yazsın,” diye mırıldanarak öne düştü. Ama kulübenin arkasındaki kuyunun kokusunu almış olacak ki, tulumba göründüğünde en küçük bir şaşkınlık göstermedi. Hemen tulumbanın başına geçip kolu indirip kaldırmaya başladı. Az sonra musluktan sarımtırak bir su geldiğini görünce, olanca ciddiyetiyle açıkladı: “İşte, alın size demirli su, Teğmenim!”</p>

    <p>Şvayk, o sırada korku içinde yanlarına yaklaşan lüle saçlı bir adama, Teğmen’e bir bardak getirmesini söyledi.</p>

    <p>Pusulayı iyice şaşıran Teğmen Dub suyu bir dikişte içtikten sonra ağzında at sidiği ve gübre tadı hissetti. Artık tümden aklı karıştığından, lüle saçlı Yahudi’ye su için beş kron verdi, sonra da Şvayk’a dönüp, “Salak salak ne dikilip duruyorsun burada hâlâ? Kaybol, gözüm görmesin!” dedi.</p>

    <p>Beş dakika geçmiş geçmemişti ki, Şvayk subay vagonunda Teğmen Lukaş’ın karşısındaydı. Teğmen’i kaş göz ederek dışarı çağırıp, “Komutanım,” dedi, “sakın kızmayın, bana güvenin. Beş dakikaya, hadi bilemediniz on dakikaya kadar ayakta duramaz hale geleceğim. Komutanım, yalvarırım, beni üç saatliğine serbest bırakın; ne çağırın, ne de emir verin. Şöyle rahatça uyuyup kendime geleyim. Teğmen Dub’a yakalandım, ama hiç merak etmeyin, her şey yolunda. Şişedekinin su olduğunu söyleyip paçayı sıyırdım ama, gerçekten su olduğunu ispat etmek için de bir şişe konyağı bir dikişte içmek zorunda kaldım. Sakın telaş etmeyin, kötü bir durum yok, teğmene hiçbir şey söylemiş değilim. Kahramanca direndim. Yalnız, affınıza sığınıyorum, Komutanım, artık ayakta duramıyorum, başım dönüyor, bacaklarım uyuşuyor. Tüh be, çok çok özür diliyorum, Komutanım, oysa ben Papaz Katz’la kafa çekmiş adamım...”</p>

    <p>Teğmen Lukaş, o kadar da öfkeli olmayan bir sesle, “Yıkıl karşımdan, soytarı herif!” dedi. Şimdi Dub’dan bir kat daha nefret ediyordu.</p>

    <p>Şvayk, güçlükle yürüyerek vagonuna geldi, sırt çantasını yastık yapıp kaputunun üstüne uzanırken, başçavuşla ötekilere dönüp, “Evvel zaman içinde kalbur saman içinde bir adamcağız varmış,” dedi, “günlerden bir gün körkütük sarhoş olmuş, evini yolunu zor bulmuş, yatağına uzanmış, aman beni kimse uyandırmasın demiş...”</p>

    <p>Yan döndü, horlamaya başladı.</p>

    <p>Horlarken hem geğirdiği, hem de yellendiği için çok geçmeden tüm kompartmanı dayanılmaz bir koku kapladı. Ama işinin erbabı olan ruhlar âleminin aşçıbaşısı Yurayda, havayı şöyle bir kokladıktan sonra, “Hey Yüce Tanrım!” dedi. “Burası mis gibi konyak kokuyor.”</p>

    <p>Uzun uğraşlardan sonra tabur tarihçisi mertebesine erişmiş olan Asteğmen Marek, portatif bir masanın başına geçmiş, taburun kahramanlıklarını daha şimdiden yazmaya başlamıştı. Yazdıklarının bir bir gerçekleşeceğinden çok emin bir hali vardı.</p>

    <p>Vanyek, bir süre, büyük bir mutluluk içinde harıl harıl yazmakta olan Asteğmen’i seyretti, sonra gidip başına dikildi. Bunun üzerine Marek açıklamaya koyuldu:</p>

    <p>“Biliyor musun, taburun tarihini önceden yazmak çok eğlenceli. Önemli olan, sistemli bir biçimde yazmak. Her işin başı sistemdir.”</p>

    <p>Vanyek, biraz da alaycı bir gülümseyişle, “Sistematik bir sistem,” dedi.</p>

    <p>Asteğmen, soğukkanlılığını bozmadan, “Tabur tarihi yazmanın sistemleştirilmiş sistematik sistemi,” dedi. “Muhteşem zaferler öyle rastgele kazanılmaz. Her şey belirli bir plana göre yürümeli. Taburumuz bu dünya savaşını şıppadak kazanacak değil ya. <em>Nihil nisi bene.</em> Benim gibi titiz, kılı kırk yaran bir tarihçinin ilk işi, zaferlerimizin bir planını çıkarmak olmalı. Bak bir örnek vereyim: Şimdi oturdum, taburumuzun Rusya sınırından nasıl gireceğini anlatıyorum. Bu anlattığım, belki iki ay sonra olacak. Düşmanın Don alaylarının sınır boylarını ne kadar iyi savunduğunu, düşman tümenlerinin mevzilerimizi kuşattığını da bilmez değilim, ama şimdiden anlatıyorum olacakları. İlk bakışta, bizim tabur hapı yutacak, düşman canımıza okuyacak gibi görünüyor. Ama işte tam o anda Yüzbaşı Sagner tabura şu emri veriyor: ‘Tanrı burada heba olup gitmemizi istemiyor. Geri çekilelim.’ Böylece taburumuz geri çekilmeye başlıyor, ama bizi kuşatmış olan düşman tümeni aslında peşlerinden koştuğumuzu görünce paniğe kapılarak çil yavrusu gibi dağılınca ihtiyat kuvvetlerimizin eline düşüyor, hem de tek kurşun atmadan. Taburumuzun gerçek tarihi de burada başlıyor işte. Bilgece söylemek gerekirse, Bay Vanyek, olmaz olmaz deme, olmaz olmaz. Taburumuz zaferden zafere koşacak. Düşmanı uykusunda nasıl bastırdığını ballandıra ballandıra anlatacağım. Düşünsenize: Rus ordugâhını uykusunda basıyoruz; her bir askerimiz bir düşman askeri seçiyor kendine ve daldırıyor süngüyü göğsüne. Bileyli, sipsivri süngü, tereyağı gibi yarıyor eti, kaburga kemiklerini çatır çatır kırıyor. Düşman askerleri uykularında sıçrayıp sarsılıyor, bedenleri gerilip kasılıyor. Yuvalarından fırlayan gözleri artık hiçbir şey görmüyor. Bir süre hırıltılar çıkararak debeleniyorlar, sonra kaskatı kesiliyorlar. Dudaklarının kenarında kanlı salyalar beliriyor ve her şey bitiyor. Zafer bizim taburun. Ya da belki de şöyle demeliyim: Üç aya kalmıyor, taburumuz Rus çarını tutsak alıyor. Neyse bu daha sonraki bir konu, Bay Vanyek. Bu arada, taburun akıl almaz kahramanlıklarını dile getirecek küçük öyküleri şimdiden kaleme almalıyım. Yepyeni bir savaş sözlüğü yaratmam gerekecek. Daha şimdiden yeni bir söz buldum bile. Şarapnel parçalarıyla delik deşik olan askerlerimizin özverili korkusuzluğunu yazmayı düşünüyorum. Örneğin, düşmanın döşediği mayınlardan biri patlıyor ve diyelim 12. ya da 13. Bölük’ten bir çavuşumuzun kafası havaya uçuyor.”</p>

    <p>Birden elini alnına götürerek, “Aklıma turp sıkayım,” dedi. “Az kalsın unutuyordum, Başçavuşum. Sizden tüm subay ve assubayların bir listesini isteyecektim. 12. Bölük’ten bir başçavuş adı söylesenize bana. – Huska mı? Tamam. Mayın patlıyor ve Huska’nın kellesi havaya uçuyor. Kafası kopuyor, ama vücudu yürümeye devam ediyor. Huska, nişan alıyor ve ateş edip bir düşman uçağını düşürüyor. Nasıl ama, müthiş değil mi? Sonracığıma, taburumuzun bu yiğitlikleri ve zaferleri Schönbrunn’da coşkuyla anılıyor. Avusturya ordusunun onca taburu var, ama bizim tabur gibisi yok. İmparator Hazretleri, taburumuzun onuruna, sarayda tüm aileyi bir araya topluyor. Gözümün önüne getirebiliyorum, notlarını aldım bile: Arşidüşes Marie Valerie’nin ailesi bu kutlama için Wallsee’den Schönbrunn’a geliyor. Ama çok özel bir davet bu; onun için de imparatorun yatak odasının yanındaki, bembeyaz mumlarla aydınlatılmış salonda veriliyor. Mutlaka kulağınıza çalınmıştır, sarayda lamba kullanmıyorlar; yaşlı imparator, kısa devre yapar diye istemiyormuş. Taburumuzun onuruna düzenlenen tören akşam saat altıda başlıyor. Tam o anda, İmparator Hazretlerinin torunları, bir zamanlar rahmetli imparatoriçenin süiti olan salona getiriliyorlar. Ama ondan önce, törende imparatorluk ailesinin yanı sıra kimler bulunacak, onları belirlemeliyiz. İmparatorumuzun Baş Danışmanı Kont Paar davete katılması gerekenlerin başında gelir herhalde; sonra, unutmamalı, aile arasındaki böyle toplantılarda rahatsızlananlar olabilir (sakın yanlış anlaşılmasın, Kont Paar kusabilir falan demek istemiyorum), Hekimbaşı Dr. Kerzl de orada bulunmalı. Saray Teşrifatçısı Baron Lederer, Mabeyinci Kont Bellegarde ve Baş Nedime Kontes Bombelles de bulunmalı orada; neme lazım, saray görevlileri, davete katılan nedimelere saygısızlık edebilirler. Herkes bilir, Prag’ın namlı kerhanesi U Şuhu’daki mamanın işi neyse, Baş Nedime Kontes Bombelles’in işi de odur. Her neyse, biz kendi işimize bakalım. Saray önde gelenlerinin eksiksiz toplandığı bildirildiğinde, İmparator Hazretleri torunlarıyla birlikte salona giriyor. Masanın başına geçip taburumuzun şerefine kadeh kaldırıyor. İmparatorumuzun ardından Arşidüşes Marie Valerie bir konuşma yapıyor ve sayın başçavuşum, sizden övgüyle söz ediyor. Notlarımda, taburumuzun çok ağır kayıplar vereceğini belirtmeyi de unutmadım tabii. Şehit vermeyen tabura tabur denmez. Er meydanında canlarını verenler üstüne esaslı bir yazı da yazmalıyım. Tabur tarihi, yalnızca zaferlerin kuru bir anlatımından oluşmamalı. Örneğin, siz Bay Vanyek, küçük bir dere kenarında vurulacaksınız; şuradan tuhaf tuhaf bize bakmakta olan Balon’a gelince; bir kurşunla, şarapnelle ya da bombayla değil, akla hayale gelmedik bir biçimde ölecek. Teğmeninin yemeğini mideye indirirken, bir düşman uçağından atılan bir kementle boğulacak.”</p>

    <p>Balon bir adım gerileyip umarsızca, “Ne yapayım, ben böyleyim işte!” dedi. “İlk askerliğimi yaparken de tam üç sefer mutfakta atıştırırken yakalanmış, sonunda kodesi boylamıştım. Bir keresinde de sığır pirzolalarını gövdeye indirdim diye bir ay hapis yatmıştım. Tanrı günahlarımı affetsin.”</p>

    <p>Asteğmen, “Korkma, Balon,” diye onu yatıştırdı. “Tabur tarihine, ‘Subay mutfağından siperlere giderken bir yandan da elindeki butu kemiriyordu, işte tam o sırada ruhunu teslim etti,’ diye geçmeyeceksin. İmparatorumuz uğruna can veren tüm askerlerimizle birlikte anılacaksın, tıpkı Levazım Başçavuşu Vanyek gibi.”</p>

    <p>“Benim için nasıl bir ölüm düşünüyorsun, Marek?”</p>

    <p>Asteğmen, “Lütfen iki ayağımı bir pabuca sokmayın, başçavuşum. Böyle işler aceleye gelmez,” diye yanıt verdikten sonra biraz düşünüp, “Siz Kralupi’lisiniz, değil mi?” dedi. “Memlekettekilere, hiçbir iz bırakmadan ortadan kaybolacağınızı yazın isterseniz. Yoksa, dikenli telleri aşmaya çalışırken vurulup kalmayı mı tercih edersiniz? Mesela, bacağınızdan vurulmuşsunuz, akşama kadar yatıyorsunuz orada, hiç kımıldamadan. Harika olur. Düşman, geceleyin ışıldaklarla mevzilerimizi tararken sizi görüyor, keşif kolu çıkardık sanıyor ve ne kadar mermisi, güllesi varsa tepenize yağdırıyor. Muazzam. Ve böylece ordumuza çok büyük yararınız dokunuyor, düşman koskoca bir tabura harcayacağı top ve mermiyi size yağdırıyor ve cephanesini tüketiyor. Nasıl ama? Paramparça oluyorsunuz, parçalarınız havada uçuşuyor ve bir zafer şarkısı olup göğe yükseliyor. Sözün kısası, tarihimizde herkese bir altın sayfa açacağım, kahramanlarımızın her biri taburumuzun şanlı öyküsünün parlak sayfalarında yer bulacak. Tarih sayfaları şehitlerle dolup taşacak. Ama tüm olup biten belleklere kazınacak biçimde yazılmalı, çünkü eylül ayı gelip çattığında taburumuzdan geriye şu şanlı sayfalardan başka bir şey kalmayacak. Ve kaleme aldığım şu tarihi okuyan tüm Avusturyalılar, taburumuzun her neferinin son nefesine kadar kahramanca çarpıştığını anlayacaklar. Size şu kadarını söyleyeyim ki, Bay Vanyek, daha şimdiden taburumuzun tarihinin son sayfalarını bile yazdım. Vatanları uğruna can veren yiğitlerin anısını ölümsüz kıldım! Ne dedim biliyor musunuz? Askerlerimizin imparatorluğa duydukları sevgi, sevgilerin en kutsalıdır, çünkü bu sevgi ölümle doruğuna varmıştır, dedim. Tümünün adlarını, Vanyek adını gururla analım. Babalarını, kocalarını yitirmenin acısını yüreklerinde duyanlar, gururla silsinler gözyaşlarını. Savaş meydanlarında al kanlara boyananlar, taburumuzun aslan yürekli koç yiğitleriydiler.”</p>

    <p>Kodunski ve Yurayda can kulağıyla dinliyorlardı.</p>

    <p>Asteğmen, sayfaları hızla çevirerek, “Yaklaşın, beyler,” dedi. “15. sayfayı okuyorum: ‘Telsizci Kodunski, 3 Eylül günü tabur aşçısı Yurayda’yla birlikte ecel şerbetini içti.’ Şimdi de aldığım notlara bir göz atalım: ‘Kahramanlık örneği. Biri, bulunduğu yerde telsizin başında üç gün yardım bekliyor ve sonunda canından oluyor. Öbürü, bizi kuşatan düşmanın kanat taarruzuna geçtiğini fark edip kaynar çorba dolu karavana kazanını kaptığı gibi ileri atılıyor, kazanı başlarından aşağı geçirip taburumuza vakit kazandırıyor ve şehit mertebesine yükseliyor.’ İkisi için de harikulade bir ölüm, ne dersiniz? Biri, mayına basıp paramparça oluyor; öbürü, zehirli gazla boğuluyor. İkisi de ölürken, ‘Yaşasın tabur komutanımız!’ diye haykırıyorlar. Başkomutanlık, taburumuzun kahramanlıklarının, ordunun tüm birliklerine örnek olması gerektiğini bildiren bir emir yayınlıyor. 1805’te ordusuyla Padova önlerine gelen ve ertesi gün feci bir kötek yiyen Arşidük Karl’ın emrine çok benzeyen bu emirden bir bölüm okuyabilirim: ‘... Tüm ordunun, yukarıda adı geçen taburun güçlükler ve tehlikeler karşısındaki sarsılmaz kararlılığını, düşman karşısında gösterdiği benzersiz kahramanlıkları, subaylarına duyduğu saygı ve güveni örnek almasını dilerim. İmparatorluğumuzu zaferden zafere koşturacak olan, işte böyle taburlardır. Tüm askerlerimiz bu taburun izinden yürüyecektir!’”</p>

    <p>Şvayk’ın yattığı yerden bir esneme geldi ve uykusunda konuştuğu duyuldu:</p>

    <p>“Evet, haklısınız Bayan Müller, insanlar birbirine benziyor. Kralupi’li tulumbacı Bay Yaroş ile Pardubitse’li saatçi Leyhanz’ı görseniz, ikiz kardeş derdiniz. Leyhanz ise Yiçin’li Piskora’nın modeliydi, hık demiş burnundan düşmüş. Sonra kendini ağaca asmış bir adam bulmuşlardı; Jaroš da, Leyhanz da, Piskora da o kadar benziyorlardı ki o adama, yan yana koyun, dördüz dersiniz.”</p>

    <p>Şvayk, bir kez daha uzun uzun esnedikten sonra, “Sonracığıma, hepsini ağır bir para cezasına çarptırdılar. Sevgili Bayan Müller, rica etsem, yarın bana bir şehriye çorbası yapar mısınız?” diye mırıldandı ve arkasını dönüp horlamaya başladı.</p>

    <p>Bu arada, Yurayda ile Asteğmen gelecekte olacaklar üstüne bir tartışmaya girmişlerdi.</p>

    <p>Yurayda, “Bir insanın gelecekte olacakları yazmaya kalkışması ilk bakışta şaka gibi görünebilir,” diyordu. “Ama şakadan da olsa gelecekle ilgili gerçekleri içerebilir. Kimi zaman kâhince şeyler söyleyebilir insan; gizemli güçlerin etkisiyle, bilinmeyenin peçesini kaldırabilir.”</p>

    <p>Geleceğin peçesini kaldırmak üstüne uzun uzadıya gevezelik ettikten sonra, lafı döndürdü dolaştırdı, insan bedeninin yeniden doğması ya da yenilenmesi konusuna getirdi. Oradan, sürüngenlerin gövdelerini kendi kendilerine yenileme yeteneğine geldi: Biri kertenkelenin kuyruğunu koparacak olsa, kuyruk yeniden büyüyordu.</p>

    <p>Bunun üzerine, Kodunski, “Ulan,” dedi, “biz de kertenkeleler gibi yapabilsek ne müthiş olurdu! Savaşta, mesela, insanların kelleleri, yalnız kelleleri mi, kolları, bacakları kopuyor. Oysa hiç sakat asker kalmasa, komutanlarımız bayram ederlerdi. Bir Avusturyalı asker düşünün mesela, kolları, bacakları, kafası kopuyor kopuyor, ama her seferinde yeniden çıkıyor. Bizim genelkurmaydakiler böyle bir askeri baş tacı ederler, koca bir tugaya değişmezlerdi.”</p>

    <p>Bu sohbet, Asteğmen’in de hoşuna gitmişti. “Düşünebiliyor musunuz,” dedi, “Avusturya ordusu her çarpışmadan sonra üç katına, on katına çıkıyor, her kopan bacaktan yepyeni bir piyade eri doğuyor. Vay be! Önümüzde hiçbir ordu duramazdı arkadaşlar!”</p>

    <p>Vanyek, “Bu dediklerinizi Şvayk duysaydı, mutlaka bir hikâye bulur, anlatırdı,” dedi.</p>

    <p>Adı anıldı ya, Şvayk, uykusunun arasında, “Emret Komutanım!” diye mırıldandı ve horlamaya devam etti.</p>

    <p>Az sonra, kompartımanın aralık duran kapısından Teğmen Dub’un kafası uzandı:</p>

    <p>“Şvayk burada mı?”</p>

    <p>Asteğmen, “Uyuyor Komutanım,” diye karşılık verdi.</p>

    <p>“Ben istedim mi, hemen fırlayıp çağıracaksın! Anlaşıldı mı, Asteğmen!”</p>

    <p>“Ama nasıl çağırayım, Teğmenim, uyuyor dedim ya.”</p>

    <p>“Uyandır o zaman! Verilen emri hemen anlamamanız çok şaşırtıcı, Asteğmen. Üstleriniz karşısında daha saygılı olmalısınız. Daha beni tanımıyorsunuz. Ama yakında tanırsınız.”</p>

    <p>Asteğmen, fırlayıp Şvayk’ın başına dikildi:</p>

    <p>“Şvayk, yangın çıktı! Yangın! Çabuk kalk!”</p>

    <p>Şvayk, “Odkolek’teki odun deposunda yangın çıktığında, itfaiyeciler ta Visoçani’den gelmişlerdi...” diye mırıldanarak öbür tarafa döndü.</p>

    <p>Asteğmen, Teğmen Dub’a dönerek, “Görüyorsunuz işte Komutanım,” dedi. “Uyandırmaya çalışıyorum, ama para etmiyor.”</p>

    <p>Teğmen Dub sinirlenmişti. “Sizin adınız ne Asteğmen? Marek mi? Yaa, iki de bir hapsi boylayan Asteğmen Marek sizsiniz demek!”</p>

    <p>“Evet, Komutanım. Handiyse bir yıl hapislerde süründükten sonra tümen mahkemesince suçsuz bulundum ve tabur tarihçiliğine atandım.”</p>

    <p>Öfkeden kıpkırmızı kesilen Teğmen Dub, “Bu gidişle yakında yeniden hapsi boylarsınız,” dedi. “Bu konuda elimden geleni yapacağımdan emin olabilirsiniz!”</p>

    <p>Asteğmen Marek, tüm ciddiyetini takınarak, “Tabur komutanına rapor edilmemi arz ederim, Teğmenim,” dedi.</p>

    <p>Teğmen Dub, “Ben bu numaraları yutmam!” diye bağırdı. “Yakında görürsünüz raporu! Gene görüşeceğiz, o zaman anlayacaksınız dünyanın kaç bucak olduğunu! Siz daha beni tanımadınız, ama hiç merak etmeyin, yakında çok iyi tanıyacaksınız!”</p>

    <p>Teğmen Dub vagondan uzaklaşırken o kadar öfkeliydi ki, Şvayk’ı unutmuştu bile; oysa biraz önce erat vagonuna gelirken tek bir amacı vardı, o da Şvayk’a, “Hoh de bakayım!” deyip bizimkinin gizli bir alkolik olduğunu ortaya çıkarmaktı. Ama iş işten geçmişti artık. Yarım saat kadar sonra vagona geri döndüğünde, askerlere çoktan kahve ve rom dağıtılmıştı. Şvayk da uyanıp kendine gelmişti; Teğmen Dub’un kendisini çağırdığını duyar duymaz dağ keçisi gibi vagondan aşağı atladı.</p>

    <p>Teğmen Dub, “Hoh de bakayım!” diye kükredi.</p>

    <p>Şvayk, ciğerlerindeki olanca havayı Teğmen’in suratına doğru öyle bir boşalttı ki, koca bir içki imalâthanesinin tekmil kokusu sıcak bir rüzgârla oraya taşındı sanki.</p>

    <p>“Ulan nesepsiz, ne kokuyorsun sen bakayım?”</p>

    <p>“Rom kokuyorum, komutanım.”</p>

    <p>Teğmen Dub, zafer kazanmışçasına, “Gördün mü, köpek soyu,” diye bağırdı. “Sonunda yakaladım seni işte!”</p>

    <p>Şvayk, korkusuzca, “Yerden göğe haklısınız, teğmenim,” dedi. “Az önce kahveyle rom dağıttılar da, ben romu önce içtim. Ama önce kahve, sonra rom içilecek diye yeni bir emir çıktıysa affınızı dilerim. Bir daha yapmam.”</p>

    <p>“Peki, yarım saat önce vagona uğradığımda neden horluyordun? Kimse uyandıramadı seni!”</p>

    <p>“Komutanım, dün gece hiç uyuyamadım; sabaha kadar Veszprem’deki tatbikatı düşündüm. Birinci ve ikinci kolordularımız, Styria ve Batı Macaristan’dan geçip Viyana ve dolaylarında konuşlanmış bulunan dördüncü kolorduyu kuşatmışlardı. Arkamıza dolandılar ve istihkâmcıların Tuna üstünde kurmakta oldukları köprünün oraya kadar ulaştılar. Bizim taarruza geçmemiz gerekiyordu, daha sonra kuzeydeki ve güneyde Osiyek’teki ordular yardımımıza gelecekti. Tatbikat planına göre, ikinci kolordunun üstüne yürüdüğümüzde perişan olmayalım diye üçüncü kolordudan destek alacaktık. Ama hepsi boşa çıktı; tam kazanmak üzereydik ki, tatbikatın sona erdiğini ve beyazların galip geldiğini bildirdiler.”</p>

    <p>Teğmen Dub hiçbir şey diyemedi, başını çaresizce iki yana sallayarak oradan uzaklaştı. Ama çok geçmeden subay vagonundan çıkıp geri döndü ve “Herkese söyle,” dedi Şvayk’a, “böyle giderse hepinizi sürüm sürüm süründüreceğim!” Başka söz bulamadığından dönüp gitti, yeniden subay vagonuna girdi. Yüzbaşı Sagner, Başçavuş Strnad’ın yakalayıp getirdiği 12. Bölük’ten talihsiz bir eri sorguya çekmekteydi. Siperlerde başına geleceklerden daha şimdiden korkuya kapılan askercik, kendini güvene almak için istasyonda bulduğu çinko kaplama bir domuz ağılı kapısını kaptığı gibi trene taşımıştı. Yüzbaşıya korkulu gözlerle derdini anlatmaya çalışıyor, siperlere girdiklerinde bu kapıyla şarapnel parçalarından korunmayı düşündüğünü söylüyordu.</p>

    <p>Teğmen Dub fırsatı kaçırmadı. Bir askerin nasıl davranması gerektiği, vatanına ve ordunun başkomutanı olan imparatora karşı görevlerinin ne olduğu konusunda uzun bir nutuk çekti: Tabur bu asker gibilerinden hemen temizlenmeli, böyle davranışlar asla bağışlanmamalı, böyleleri hiç vakit geçirmeden hapse atılmalıydı. Teğmenin bu iğrenç palavralarından tiksinen Yüzbaşı Sagner, askerin sırtını sıvazlayarak, “Tamam, tamam,” dedi. “Kötü bir niyetin olmadığı belli, ama sakın bir daha böyle bir şey yapma. Bir cahilliktir etmişsin. Kapıyı götür, aldığın yere bırak ve bir daha da gözüme görünme!”</p>

    <p>Sinirinden dudağını ısıran Teğmen Dub, taburun çökmekte olan disiplinini artık kendisinden başka kimsenin koruyamayacağını düşündü ve istasyona kadar gidip ortalığa bir göz atmaya karar verdi. Kapısında Macarca ve Almanca “Sigara içmek yasaktır” yazan bir deponun yanında, oturmuş gazete okuyan bir asker gördü. Gazeteyi iki yana açmış olduğundan, omzundaki pırpırlar görünmüyordu. Teğmen Dub, “Dikkaat!” diye bağırdıysa da, yakınlardaki Macar alayından olan asker oralı olmadı. Teğmen yaklaşıp dürtükleyince de, yerinden kalktı, selam vermeye bile gerek görmeden gazeteyi cebine tıkıştırdı, yola doğru yürüdü. Biraz uzaklaştıktan sonra döndü, hiçbir Çek subayını ciddiye almayacağını göstermek istercesine ellerini başının üstünde oynatarak Teğmen Dub’la dalgasını geçti. Sonra da, yolun öte yanındaki kulübelerin arasında gözden kayboldu.</p>

    <p>Teğmen Dub, bu aşağılanmadan hiç etkilenmediğini göstermek istercesine kasıla kasıla yol kenarındaki küçük bir dükkâna girdi; öylesine, tezgâhtaki iri siyah iplik makarasını istedi, parasını verip makarayı cebine attı. Subay vagonuna döndüğünde, tabur postasından emir eri Kunert’i göndermesini istedi. Kunert gelince, iplik makarasını uzatıp, “Her şeyle ben ilgilenmek zorundayım,” dedi. “İplik almayı unutmuşsundur sen.”</p>

    <p>“Komutanım, tam on iki makara ipliğimiz var.”</p>

    <p>“Hemen göster öyleyse, çabuk git getir. Sen beni makaraya mı alıyorsun?”</p>

    <p>Çok geçmeden, Kunert, siyahlı beyazlı iplik makaralarıyla dolu bir kutuyla geri döndü. Teğmen Dub, hiç bozuntuya vermeden, “Ulan, fırlamanın evladı,” dedi. “Bir şu getirdiğin ipliklere bak, bir de benim aldığım şu koca makaraya. Senin ipliklerinin ne kadar ince olduğunu görüyor musun, şöyle bir çekince kopuyorlar. Bir de benimkine bak, ne kadar asılırsan asıl kopmuyor. Askerimiz yırtık pırtık giysilerle dolaşmamalı, yırtığını söküğünü sağlamca dikebilmeli. Al götür şimdi şu ipliklerini, emirlerimi bekle. Bir daha da kendi başına iş yapma, bir şey alacağın zaman önce gel bana sor. Sen beni tanımadın daha. Adamı fena yaparım, ona göre!”</p>

    <p>Kunert gidince, Teğmen Dub Teğmen Lukaş’a dönüp, “Emir erim çok akıllı bir herif,” dedi. “Ara sıra hata yapsa da, ondan çok memnunum. En iyi yanı da son derece dürüst olması. Bruck’tayken, memleketteki kayınbiraderimden bir paket kaz kızartması gelmişti, herif elini sürmedi, getirdi olduğu gibi önüme koydu. Tabii hepsini yiyemedim, ama benimki çürüyüp kokmasına razı oldu, lokmasına dokunmadı. Disiplin meselesi efendim. Her subay askerlerini böyle eğitse, ordu içinde hiçbir sorun kalmaz.”</p>

    <p>Bu saçmalıkları dinlemek istemediğini göstermek için pencereden dışarı bakmakta olan Teğmen Lukaş, “Evet, bugün çarşamba,” dedi.</p>

    <p>Bir şey söylemeden duramayan Teğmen Dub, Yüzbaşı Sagner’e dönüp dostça, “Bakın, yüzbaşı,” diyecek oldu. “Ne düşünüyorsunuz bilmiyorum ama...”</p>

    <p>Yüzbaşı Sagner, “Kusura bakmayın, işim var,” deyip kendini vagondan dışarı attı.</p>

    <p class="lvl2">Bu arada, Şvayk’la Kunert çene yarıştırıyorlardı. Laf dönüp dolaşmış, Teğmen Dub’a gelmişti.</p>

    <p>Şvayk, “Bunca zamandır nerelerdeydin?” diye sordu. “Bir kayboluyorsun, kodunsa bul.”</p>

    <p>Kunert, “Sanki bilmezmişsin gibi konuşuyorsun,” diye yanıtladı. “Benim manyak göz açtırmıyor ki. Herifçioğlu beni ha bire sorguya çekiyor. En çok seni soruyor haa! Yok senin arkadaşın mıymışım, yok bilmem ne. Ben de, seni pek az görebildiğimi söyledim.”</p>

    <p>Şvayk, ciddiliğini bozmadan, “Ne kadar hatırşinas bir adam,” dedi. “Senin teğmen tam benlik. Çok efendi, çok iyi bir insan, askerlere baba gibi davranıyor.”</p>

    <p>Kunert, “Sen öyle san arkadaşım,” diye karşı çıktı. “Benim Teğmen hem domuzun teki, hem de salakların şahıdır. Bıktım artık, burama geldi. Canıma okuyor, kaçık.”</p>

    <p>Şvayk, şaşkınlık içinde, “Başkası söylese hayatta inanmazdım,” dedi. “Ben de görünüşüne bakıp aklı başında biri sanıyordum. Sen de lafını esirgemiyorsun haa! Bütün emir erleri birbirine benziyor galiba. Binbaşı Wenzl’ in emir eri var ya, subayından söz açılmayagörsün, başlar sayıp dökmeye; ne mankafası kalır, ne dallaması. Albay Schröder’in emir eri de öyle, verir veriştirir arkasından: Dümbük, götten fırlama! Bana sorarsan, emir erleri bu küfürleri subaylarından öğreniyorlar. Subaylar küfretmese, emirleri de küfretmez. Budyeyovitse’de askerliğimi yaparken, Prohaska adında bir teğmen vardı. Öyle ağır küfürler salladığını bir kere olsun duymamışımdır. Emir erine sadece, ‘A benim marsıvan eşeğim!’ derdi, o kadar. Emir eri, adı Hibman’dı, başka hiçbir küfür işitmemiştir ondan. Tabii Hibman bu lafa o kadar alışmış ki, memleketine dönünce anasına, babasına, kardeşlerine, ‘A benim marsıvan eşeğim!’ demeye başlamış. Hadi onlar neyse, ama aynı lafı nişanlısına da edince ayvayı yemiş bizimki. Kız, ‘Herkesin içinde aile şerefimizi iki paralık ettin,’ deyip nişan yüzüğünü fırlatmış atmış. Hızını alamamış, bir de hakaretten mahkemeye vermiş Hibman’ı. Hâkimin karşısına çıktıklarında ne dese beğenirsin? ‘Hâkim bey,’ demiş, ‘nişanlım ikimiz baş başayken bana eşek deseydi, yemin ederim sesimi çıkarmazdım. Ama köyün orta yerinde rezil oldum el âleme.’ Ya işte böyle, Kunert kardeş. Ama, inan bana, senin teğmenin keleğin teki olduğu aklımın ucundan geçmezdi laf aramızda. İlk karşılaşmamızda bende çok iyi bir izlenim bırakmıştı. İkinci karşılaşmamızda da mürekkep yalamış, anlayışlı biri olduğunu düşünmüştüm. Haa, bu arada, sen nerelisin? Demek Budyeyovitse’lisin. İçinden mi? İnsan bir yerliyim diyorsa, içinden olmalı oranın. Çarşı mahallesinden mi? Güzel. Yazın serin olur oralar. Ev bark? Evlisin demek. Çoluk çocuk? Üç çocuk haa? Şanslısın dostum. Papaz Katz’ın vaazlarında hep söylediği gibi, hiç değilse arkandan üzülecek, yasını tutacak birileri var. Bruck’tan Sırbistan’a gidecek takviye kuvvetlerine nutuk çeken bir albayın söylediklerini hatırlıyorum da. ‘Evli bir asker,’ demişti, ‘savaş meydanında öldü mü, arkasında yaslı bir aile bırakır; karısının kızının eli böğründe kalır. Ama komutanlarının gözünde, daha büyük bir aile uğruna, vatanı uğruna can verdiği için kahramandır o!’ Her neyse, sen dördüncü katta mı oturuyorsun? Zemin katında mı? Doğru, unutmuşum, Budyeyovitse Meydanı’nın oralarda dört katlı ev yoktur ki. Ne o, gidiyor musun? Evet, gördüm, senin teğmen subay vagonunun önünde dikilmiş, bu tarafa bakıyor. Onun hakkında konuşup konuşmadığımı soracak olursa, ondan övgüyle söz ettiğimi söylemeyi unutma, tamam mı. ‘Teğmen Dub kadar dost canlısı, babacan bir subay görmedim,’ dedi de. Kendisini çok bilgili, çok zeki bulduğumu söyle, e mi. Subayının emirlerini harfiyen yerine getirmeni tembihlediğimi söylemeyi de sakın unutma.”</p>

    <p>Şvayk vagonuna girdi, Kunert de subayının emirlerini beklemek üzere yerine döndü.</p>

    <p>On beş dakika sonra Nova Çabina’ya doğru yola çıkıldı. Yolda yakılıp yıkılmış köyler gördüler. Belli ki, buralarda şiddetli çarpışmalar meydana gelmişti. Karpatlar’ın yamaçlarına, iki yanında güllelerin açtığı derin çukurlar görülen demiryolu boyunca vadiden vadiye uzanan siperler kazılmıştı. Demiryolu, yukarılara doğru uzanan Laborets Irmağı’nı izliyor; ırmağa katılan kimi derelerin üstünde havaya uçurulmuş köprülerin kalıntılarıyla yeni yapılmış köprüler göze çarpıyordu.</p>

    <p>Sanki dev bir köstebek ordusu, Medzilabortse’ye kadar tekmil vadiyi hallaç pamuğu gibi atmış, toprakta derin karıklar açılmıştı. Irmağın ardındaki yol nerdeyse tümden havaya uçurulmuş, yolun iki yanı boyunca uzanan geniş tarlalar orduların ayakları altında yamyassı olmuştu.</p>

    <p>Fırtına ve yağmur, paramparça Avusturya üniformalarını bombaların açtığı çukurların çevrelerine yığmıştı.</p>

    <p>Nova Çabina’nın ilerisinde, yanmış bir yaşlı çamın dalında, Avusturyalı bir piyade erinin postalıyla ayak kemiği sallanıyordu.</p>

    <p>Topçu ateşine tutulan ormanlar yanıp kül olmuş, tek bir dal, tek bir yaprak, tek bir kozalak bile kalmamış, çiftlikler yerle bir edilmişti.</p>

    <p>Tren ağır ağır ilerlerken, taburun erleri, savaş şöleninin önlerine serdiği tüm eğlentilerden paylarını alıyorlar; ovalar ve yamaçlardaki mezarlıkların pırıl pırıl parlayan beyaz haçlarını gördükçe, savaş meydanında elde edilecek şanlı zaferden geriye beyaz bir haçın tepesinde sallanıp duran çamurlu kasketten başka bir şey kalmayacağını kavramaya başlıyorlar, savaşın korkunçluğunu yüreklerinde duyuyorlardı.</p>

    <p>Kısa bir süre önce, Milovitse İstasyonu’na girerlerken, “Bekle, ciğerparem, bekle beni; döner dönmez aguşuna al beni” diye türküler çağıran Alman askerleri şimdi derin bir sessizliğe gömülmüşlerdi.</p>

    <p>Hepsinin kafasından benzer düşünceler geçiyordu: Şu mezar taşlarında kasketleri sallanan askerler de kim bilir ne hayaller kurmuşlar, evlerine dönecekleri, sevdiklerine kavuşacakları günün özlemiyle kim bilir ne türküler söylemişlerdi.</p>

    <p>Tren, Medzilabortse’de, yerle bir edilmiş istasyon binasının arkasında durdu. Binanın yanık duvarları arasından eğri büğrü kirişler fırlamıştı. Yıkılan istasyon binasının yerine çarçabuk yapıldığı anlaşılan uzun ahşap kulübenin duvarları, çeşitli dillerde “Avusturya’nın savaş giderlerine katkıda bulun!” yazılı afişlerle kaplıydı.</p>

    <p>Bir başka uzun kulübe de Kızıl Haç’a ayrılmıştı. Kapıdan iki hemşireyle şişman bir askerî hekim çıktı. Askerî hekim onları eğlendirmek için acemice hayvan sesleri çıkarıyor, hemşireler de kıkır kıkır gülüyorlardı.</p>

    <p>Vadinin dibinde darmadağın olmuş bir sahra mutfağı göze çarpıyordu. Şvayk fırsatı kaçırmadı, Balon’a dönerek, “Bak kardeşlik,” dedi, “yakında başımıza neler geleceğini kendi gözlerinle gör. Karavana hazır, erat ellerinde tabakları sıraya girmiş, ansızın bir bomba geliyor, ortalık mahşer yerine dönüyor.”</p>

    <p>“Korkunç,” diye göğüs geçirdi Balon. “Böyle durumlarla karşılaşacağım kırk yıl düşünsem aklıma gelmezdi. Hep şu lanet olası kibirim yüzünden, hıyarın tekiyim işte. Geçen yıl Budyeyovitse’de bir çift çocuk eldiveni aldım kendime. Bir zamanlar rahmetli babamın kullandığı eski eldivenleri pençelerime geçirmeyi kendime yedirememiştim. Hep şehirde satılan çocuk eldivenlerindeydi gözüm. Babacığım haşlanmış bezelyeye bile sesini çıkarmaz, oturur afiyetle yerdi; bense ağzıma koymazdım bezelyeyi, ille tavuk, kaz falan gelecek önüme. Domuz kızartmasına bile burun kıvırdığım olurdu; oysa canım anacığım domuzu bir güzel kızartır, koca bir bardak soğuk birayla önüme koyardı. Tanrı günahlarımı bağışlasın!”</p>

    <p>Kendinden geçen Balon, yemeği memeği de unutup günah çıkartmaya koyuldu:</p>

    <p>“Azizlere ve din şehitlerine etmediğim küfür kalmadı. Malşe’deki bir meyhanede ve Dolni Zahayi’de papazı dövdüm. Tanrı’ya inancım tamdır, kendime haksızlık etmeyeyim, ama Aziz İosif’ten<a class="si-noteref epub-type_noteref" href="#f155" id="ref_f155">155</a> hep kuşku duymuşumdur. Memleketteyken hiçbir azize ses çıkarmam, bir tek Aziz İosif’in ikonasını kaldırtırdım. Al işte, bütün bu günahlarımdan, ahlaksızlığımdan ötürü Tanrı sonunda cezamı verdi. Babamın değirmeninde ne rezillikler yapardım. Babama ana avrat küfreder, adamcağızın dünyasını karartırdım. Karımı kim bilir kaç kere pataklamışımdır.”</p>

    <p>Şvayk, bir an düşündükten sonra, “Sen değirmenciydin, değil mi?” dedi. “Bilmez misin ki, Tanrı’nın değirmenleri kutsaldır! Ey gafil! Değirmende ağzını bozmuşsun ya, bu dünya savaşı senin yüzünden çıkmıştır mutlaka!”</p>

    <p>Asteğmen de Şvayk’a destek verdi, yüklendi Balon’a:</p>

    <p>“Anana babana sövüp sayarsan, azizleri ve din ulularını inkârdan gelirsen, sonun budur. Avusturya ordusunun su katılmadık bir Katolik ordusu olduğundan haberin yok mu senin? Savaş Bakanlığımız cepheye giden subaylar için Cizvit vaazları verdirirken, yüreğinde azizlere karşı nefret zehriyle nasıl savaşa gidersin, behey cahil! Durumun vahametini bilmem anlayabiliyor musun, Balon? Tıpkı evine ikonasını astırmadığın Aziz İosif’e karşı işlediğin günah gibi, şanlı ordumuzun yüce ruhuna karşı suç işlediğinin farkında mısın acaba? Sen bitmişsin, arkadaş, duman olmuşsun! Bilmem, durumunun ne kadar umutsuz olduğunu kavrayabiliyor musun?”</p>

    <p>Balon, içini çekerek, “Hayır, kavrayamıyorum,” dedi. “Kafam biraz kalındır. Her şeyi on kere söylemeniz gerekir.”</p>

    <p>Şvayk, “Öyleyse bir kere daha açıklayayım,” dedi. “Burada, ordu ruhuna uygun hareket etmen, Aziz İosif’e inanman ve düşman tarafından sarıldığında, İmparator Hazretlerine daha çok hizmet edebilmek ve daha sonraki savaşlarda da savaşabilmek için paçayı kurtarmanın bir yolunu bulman gerektiği söyleniyor sana. Umarım artık anlamışsındır. İlle de günah çıkartmak istiyorsan, değirmende ne haltlar karıştırdığını daha ayrıntılı anlat bakalım. Ama rahibe günah çıkartmaya giden o kız gibi de yapmaya kalkışma sakın. Kız her gece işlediği günahları anlatırken, ‘Bakın rahip efendi, kulaklarıma kadar kızarıyorum,’ diyormuş ikide bir. O böyle dedikçe, umarım, rahibin ağzının suyunun aktığını tahmin edebiliyorsundur. ‘Bunda utanacak ne var, benim güzel kızım,’ demiş. ‘Ben burada Tanrı’yı temsil ediyorum, işlediğin bütün günahları bana en ince ayrıntısına kadar anlatabilirsin.’ Bunun üzerine kızcağız gözyaşlarına boğulmuş ve ‘Öyle büyük bir ahlaksızlık ettim ki, utancımdan yerin dibine geçiyorum,’ diyecek olmuş. Rahip efendi de, ‘Kızım, benin manevi baban sayılırım, bana gönül rahatlığıyla her şeyi anlatabilirsin,’ diye diretmiş. O zaman kız gönülsüzce de olsa anlatmaya başlamış, ama, ‘Önce üstümdekileri bir bir çıkardım, sonra da usulca yatağa girdim,’ deyip susmuş ve başlamış hüngür hüngür ağlamaya. Rahip de sabır taşıymış doğrusu. ‘Bunda utanacak hiçbir şey yok evladım,’ demiş. ‘Erkek dediğin yaradılışı gereği günaha yatkındır, Tanrı’nın bağışlayıcılığı ise sonsuzdur.’ İşte o anda kız her şeyi anlatmaya karar vermiş ve gözyaşları arasında, ‘Soyunup yatağa girdikten sonra,’ demiş, ‘ayak parmaklarımın arasındaki kirleri alıp kokladım.’ Meğer ahlaksızlık dediği bundan ibaretmiş. Şimdi bak, Baloncuğum, umarım senin değirmende yaptığın rezillik de böyle bir şey değildir. Umarım, daha dişe dokunur bir ahlaksızlık hikâyesi anlatırsın bize.”</p>

    <p>Sonunda, Balon’un anlattıklarından, değirmende köylü kadınlara ahlaksızca davranışlarda bulunmasının, onların unlarına başka maddeler katmaktan başka bir şey olmadığı anlaşıldı. Balon bunu öyle bir anlatmıştı ki herkes başka şeyler yaptığını sanmıştı. Kodunski o kadar büyük bir düş kırıklığına uğramıştı ki, kendini tutamayarak, “Peki, kardeşim,” dedi, “un çuvallarının üstünde hiç mi iş tutmadın köylü kadınlarla?” Balon, kollarını iki yana açarak yanıt verdi: “Hiç aklıma gelmedi ki!”</p>

    <p>Askerlere, Lupkovski Geçidi’nde, Palota’yı geçince öğle yemeği verileceği bildirildi. Taburun levazım başçavuşu trenden inip tüm bölüklerin aşçıları ve taburun iaşe işlerinden sorumlu Teğmen Kaytaml ile birlikte, Medzilabortse köyünün yolunu tuttu. Yanlarına dört de muhafız almışlardı.</p>

    <p>Yarım saat olmamıştı ki, arka ayakları bağlanmış üç domuzla geri döndüler. Peşlerinde de domuzları ellerinden alındığı için ağlayıp yakınan Rutenler. Kızıl Haç kulübesinde görevli şişman askerî hekim, Teğmen Kaytaml’a heyecanlı heyecanlı bir şeyler anlatıyor, teğmen ise omuz silkip duruyordu.</p>

    <p>Subay vagonunun önüne geldiklerinde ortalık iyice karıştı. Askerî hekim, Yüzbaşı Sagner’e domuzların aslında Kızıl Haç hastanesine ayrılmış olduğunu bağıra çağıra anlatmaya çalışıyor; köylü ise bunu kesinlikle kabul etmediği gibi domuzların kendisine hemen geri verilmesini istiyordu. Bunların elinde kalan son domuzlar olduğunu, onları bu paraya kafasını kesseler vermeyeceğini söylüyordu.</p>

    <p>Köylü, lafını tamamladıktan sonra, domuzlar için kendisine verilen parayı Yüzbaşı Sagner’in eline tutuşturmaya kalkıştı. Karısı ise, o yörede hep rastlanan bir yaltaklıkla Yüzbaşı Sagner’in öbür elini yakalayıp öptü.</p>

    <p>Olup bitenlerden ürküp şaşıran Yüzbaşı Sagner yaşlı kadını itip kendini kurtarmaya çalışırken ailenin gençleri ileri atılıp elini yalamaya başladılar.</p>

    <p>Teğmen Kaytaml, olanca soğukkanlılığıyla konuya açıklık getirdi:</p>

    <p>“Bu rezilin on iki domuzu daha var. Kaldı ki, tümen komutanlığının 12420 no’lu son emri uyarınca parası hakkıyla ödendi. Söz konusu emrin 16. paragrafı, savaş bölgesi dışında kalan yörelerde domuzların en fazla kilosu 2 kron 16 hellerden satın alınmasını öngörür. Savaş bölgesine giren yörelerde ise kilo başına 36 heller eklenir ki, bu da 2 kron 52 heller eder. Bir de ek madde var: Savaştan etkilenen bölgelerdeki çiftliklerde yenmek için yetiştirilmiş domuzlar, koyunlar ve sığırlar varsa, bunlar oradan geçmekte olan birliklerin yiyecek ihtiyacını karşılamak üzere satın alınabilir, ancak savaş bölgesi dışında kalan yörelerde ödenen fiyata kilo başına fazladan 12 heller eklenir. Yeterince açıklığa kavuşmayan durumlarda, hemen orada askerî birliğin komutanı, bir subay ya da levazım başçavuştan oluşan bir komisyon kurulur.”</p>

    <p>Teğmen Kaytaml, bütün bunları, hep yanında taşıdığı tümen emrinin çoğaltılmış bir nüshasından okumuştu. Bu işte o kadar uzmanlaşmıştı ki, cephe bölgesinde bir kilo havucun fiyatının 15,30 heller, subay yemeği için alınan karnabaharın fiyatının da 1 kron 75 heller artırıldığını bile ezbere biliyordu.</p>

    <p>Anlaşılan, bu emirleri Viyana’da kaleme alanlar, cephe bölgesinde havuç ve karnabahardan geçilmiyor sanıyorlardı.</p>

    <p>Teğmen Kaytaml, satın almayla ilgili emri öfkeli köylüye Almanca okuduktan sonra anlayıp anlamadığını sordu. Köylü başını hayır anlamında sallayınca da, “Demek bir komisyon kurulmasını istiyorsun,” diye bağırdı.</p>

    <p>Köylü komisyon sözcüğünü duyunca bu kez başını evet anlamında salladı. Domuzları az önce sürüklene sürüklene sahra mutfağına götürülmüş olmasına karşın, süngü takmış askerler adamın çevresini aldı. Hemen oracıkta oluşturulan komisyon, 2 kron 52 heller mi, yoksa yalnızca 2 kron 28 heller mi verileceğini kararlaştırmak üzere köylünün çiftliğinin yolunu tuttu.</p>

    <p>Daha köy yoluna varmamışlardı ki, sahra mutfaklarının oradan boğazlanmakta olan domuzların bağırtıları geldi.</p>

    <p>Hiçbir şansı kalmadığını anlayan köylü, umarsızca bağırdı: “Domuz başına iki Ren guldeni verin, bitsin bu ıstırap!”</p>

    <p>Dört asker köylünün çevresindeki halkayı daha da daraltınca, tüm aile diz çöküp Yüzbaşı Sagner’le Teğmen Kaytaml’ın yolunu kesti. Anneyle iki kızı Yüzbaşı’yla Teğmen’in dizlerine sarılıp yalvarmaya başlayınca, köylü hepten zıvanadan çıktı, Ruten dilinde,<a class="si-noteref epub-type_noteref" href="#f156" id="ref_f156">156</a> “Kalkın ayağa!” diye bağırdı. “Bırakın domuzları mideye indirsinler, Tanrı’nın huzurunda hesabını verecekleri gün yakındır!”</p>

    <p>Böylece komisyonun görevi de bir anda son bulmuş oldu. Ama tepesi atan köylü askerlere ben size gösteririm dercesine yumruğunu sallayınca, askerlerden biri dipçiğini indiriverdi, adamcağızın sırtındaki koyun postu cepkenden ses geldi. Köylüler hep birlikte istavroz çıkardılar, adamı kolundan sürükleyerek arkalarına bakmadan uzaklaştılar oradan.</p>

    <p>Aradan on dakika geçmemişti ki, taburun levazım başçavuşuyla posta eriyle vagonda oturmuş domuz beyni yiyorlardı. Başçavuş bir yandan tıkınıyor, bir yandan da yazıcılarla dalgasını geçiyordu:</p>

    <p>“Ne o, kedinin ciğere baktığı gibi bakıyorsunuz öyle? Malın iyisi suyun başındakilere düşer yavrucuklarım. Böbreklerle ciğer aşçılara, beyin, kelle ve gerdan levazım başçavuşlara verilir, yazıcılar ise asker tayınının iki mislini alırlar, o kadar.”</p>

    <p>Bu arada, Yüzbaşı Sagner subay yemeği için emir çıkarmıştı:</p>

    <p>“Domuz eti kekik ve kimyonla pişirilecek. Etin en yağsız yerleri seçilecek.”</p>

    <p>İşte böylesine adil bir paylaşımdan sonra Lupkovski Geçidi’nde karavana dağıtıldığında, kısmeti açık askerler önlerine konan çorbanın dibinde iki parça domuz eti bulabildiler. Yıldızı düşük olanlarsa onu da bulamadılar, ufacık bir deri parçasıyla yetinmek zorunda kaldılar.</p>

    <p>Mutfakta ise askerde her zaman rastlanan kayırmacılık hüküm sürüyor, aslan payını egemen çetenin adamları topluyordu. Ağzı burnu yağ içinde emir erleri bıngıl bıngıl dolanıyor, yağ tulumuna dönmüş posta erleri geğirdikçe yeri göğü inletiyor, bir rezilliktir gidiyordu.</p>

    <p>Ama mutfakta asıl rezaleti Marek çıkardı. “İşte bu da bizim tarihçinin payı,” deyip tabağına kocaman bir parça et koyan aşçıya karşı çıkarak, orduda tüm askerlere eşit davranılması gerektiğini söyledi. Asteğmen’in bu sözleri kısa zamanda erat arasında yayıldı ve aşçıların kulakları uzun süre çınladı.</p>

    <p>Asteğmen Marek, iltimas istemediğini söyleyerek çorbasındaki okkalı et parçasını karavananın içine attığında, mutfaktakiler ilk ağızda ne olduğunu anlayamadılar ve Marek’in kendisine verilen parçadan memnun kalmadığını sandılar. Aşçı, Marek’i kenara çekip karavana dağıtıldıktan sonra gelirse kendisine esaslı bir but verebileceğini fısıldadı.</p>

    <p>Yazıcıların da ağzı burnu yağdan parlıyor, sedyeciler ve sıhhiyelerin geğirtilerinden geçilmiyordu. Bu bolluk şöleninin ortasında, kısa bir süre meydana gelmiş çarpışmalardan artakalanları, hartuç sandıklarını, boş mermi kovanlarını, Rus, Avusturyalı ve Alman askerlerden geriye kalan lime lime üniformaları, yerlerde sürünen kanlı sargı bezleri ve pamukları kimsenin gözü görmüyordu.</p>

    <p>Daha önce istasyon binasının bulunduğu yerde bir moloz yığını göze çarpmaktaydı. Yaşlı bir çam ağacının gövdesine patlamamış bir bomba yerleşmişti. Her yer şarapnel parçalarıyla kaplıydı. Çevreden yükselen çürümüş ceset kokusundan, ölen askerlerin yeterince derine gömülememiş oldukları anlaşılıyordu.</p>

    <p>Oradan geçen ya da çevrede konaklayan birliklerden geriye, küçük küçük dışkı öbekleri kalmıştı. Avusturyalı, Alman ve Rus askerler arkalarında uluslararası bir bok tarlası bırakmışlardı. Çeşitli uluslar ve inançlardan askerlerin yan yana, üst üste duran dışkıları barış içinde birbirine karışıyor, kuruyup gübre oluyordu.</p>

    <p>Yarı yıkık bir su deposu, demiryolu bekçisinin ahşap kulübesi, duvarı olan her şey kurşunlarla kalbura dönmüştü.</p>

    <p>Bu doyumsuz savaş görünümünü tamamlamak istercesine, yakınlardaki bir tepenin ardından kara dumanlar yükseliyordu. İlk bakışta, dumanların çarpışmaların ortasında kalmış bir köyden yükseldiği sanılabilirdi. Oysa yanmakta olan, Arşidüşes Marie’nin himayesinde yapılmış olan hastanenin görevlilerce talan edilmiş kolera ve dizanteri barakalarıydı. Tepenin ardından yükselen dumanlar, imparatorluğu koruyup kolladıklarını söyleyen haydutların suç kanıtlarını da göğe savuruyordu.</p>

    <p>Reich’a<a class="si-noteref epub-type_noteref" href="#f157" id="ref_f157">157</a> bağlı Almanlar, hiç vakit kaybetmemişler, istasyonun arkasındaki bir kayanın üstüne çarpışmalarda can veren askerlerinin anısına bir anıt dikmişler, anıtın altına “Lupkovski Geçidi Kahramanları” yazmışlar, tepesine de bronz döküm bir kartal heykeli dikmişlerdi. Heykelin kaidesinde, bronz kartalın, Alman alaylarının Karpatlar’ı kurtarırken Ruslardan ele geçirdikleri toplardan yapıldığı yazıyordu.</p>

    <p>Bu tuhaf ortama henüz alışamamış olan askerler öğle yemeğinin ardından vagonlarında dinlenirken, Yüzbaşı Sagner’le tabur irtibat subayı tugay karargâhtan gelen şifreli mesajları çözmeye çalışıyorlar, ama işin içinden çıkamıyorlar, taburun ne yöne gitmesi gerektiğini bir türlü anlayamıyorlardı. On dakika kadar sonra, tugay karargâhtaki manyetonun başında oturan subayın tam bir geri zekâlı olduğu ve 91. Alay’a bağlı 7. Hücum Taburu’nu 75. Alay’a bağlı 8. Hücum Taburu’yla karıştırdığı ortaya çıktı.</p>

    <p>Yüzbaşı Sagner subay vagonuna döndükten sonra, bazılarının iyice kafayı yemiş olduklarından söz açıldı. Dahası, Almanlar olmasa Doğu Orduları Grubu tümden sapıtmış olurdu demeye getirildi.</p>

    <p>Teğmen Dub ise, Avusturya kurmayının kafasızlığını savunmaya çalışarak, “Buraları son çarpışmalar yüzünden tanınmaz hale gelmiş, demiryolu hattını ha deyince düzene sokmak sanıldığı kadar kolay değil,” gibisinden bir şeyler zırvaladı.</p>

    <p>Bütün subaylar, “Adamın elinde değil, gerzeklik etmeden duramıyor,” dercesine ona bakıyorlardı. Çevresindeki bakışlardan hiçbir şey anlamayan Teğmen Dub, kimsenin karşı çıkmamasına güvenerek saçmalamayı sürdürdü: Ortalığın harabeye dönmüş olması, Avusturya ordusunun vurucu gücünü gösteriyordu. Gene karşılık gelmeyince, “Evet, Ruslar besbelli arkalarına bakmadan kaçmışlar buradan,” deyiverdi.</p>

    <p>Yüzbaşı Sagner, ilk fırsatta Teğmen Dub’un canına okumaya karar verdi: Zorlu siper çarpışmaları başlar başlamaz herifi keşif kolunun başında düşman mevzilerine sürecekti. Kompartımanın camından dışarıyı seyrederlerken, Teğmen Lukaş’a fısıldadı:</p>

    <p>“Nedir bu kahrolası başıbozuklardan çektiğimiz. Hele okumuşları hiç çekilmiyor.”</p>

    <p>Teğmen Dub’un susacağı yoktu. Subaylara dönmüş, gazetelerde Karpatlar’daki çarpışmalarla ilgili yazılanları, Avusturya-Alman taarruzu sırasında Karpatlar’daki geçitleri ele geçirmek için verilen savaşları anlatıp duruyordu. Anlatışına bakılırsa, bu çarpışmalara katılmakla kalmamış, tüm harekâtı baştan sona kendisi yönetmişti.</p>

    <p>Zaman zaman, herkesin kanını başına sıçratan laflar ediyordu:</p>

    <p>“Sonra Bukovsko-Dinov hattını savunmak için Bukovsko’ya doğru ilerledik. Bir yandan da, düşmanın Samara Tümeni’ni perişan ettiğimiz Velka Polanka’daki Bardyeyov birlikleriyle irtibattaydık.”</p>

    <p>Teğmen Lukaş artık dayanamadı, alaycı bir sesle, “Sen bütün bunları savaştan önce bölge valisine de anlatmışsındır,” dedi.</p>

    <p>Teğmen Dub, Teğmen Lukaş’a kötü kötü bakıp dışarı çıktı.</p>

    <p>Askerî trenin yanı başındaki yamacın dibindeki hendekte, Rus askerlerinin geri çekilirken attıkları bir sürü nesne duruyordu. Paslanmış çaydanlıklar, tencereler, tavalar, maşrapalar, fişekliklikler ve bütün bunların arasında bobinlere sarılı dikenli teller, kanlı sargı bezleri ve pansumanda kullanılan pamuklar. Bir grup asker, hendeğin başında dikilmiş, Ruslardan artakalanlara bakıyorlardı. Teğmen Dub, askerlerin yanına yaklaştığında, birden Şvayk’ın da orada olduğunu ve çevresindekilere bir şeyler anlattığını gördü. Hemen Şvayk’ın karşısına dikilip, sert bir sesle, “Ne oluyor burada?” dedi.</p>

    <p>Şvayk, herkes adına, “Bakıyoruz, komutanım,” diye yanıtladı.</p>

    <p>“Neye bakıyorsunuz?” diye bağırdı Teğmen Dub.</p>

    <p>“Hendeğe bakıyoruz, komutanım.”</p>

    <p>“Kimden izin aldınız?”</p>

    <p>“Bruck’tayken, Albay Schröder böyle yapmamızı istemişti. Cepheye hareket edeceğimiz zaman bizi karşısına alıp bir konuşma yapmış, terk edilmiş savaş meydanlarında dolaşırken çevreyi büyük bir dikkatle incelememizi, işimize yarayacak bir şeyler olup olmadığına bakmamızı söylemişti. Şu çukura baktığımızda, bir askerin kaçarken atması gereken her şeyi görebiliyoruz mesela. Böylece, Teğmenim, askerlerin bunca yararsız şeyi taşımak zorunda bırakılmalarının ne kadar büyük bir aptallık olduğunu görüyoruz. Bir yığın gereksiz yük. Boş yere yoruluyor askerler; hem onca ağırlığın altında rahat savaşamazlar ki.”</p>

    <p>O anda Teğmen Dub’un yüreğine bir umut ışığı düştü: Bu sözlerinden ötürü Şvayk’ı vatana ihanet ve savaş aleyhtarlığından tutuklayıp divanıharbe çıkarabilirdi. Hiç vakit kaybetmeden sordu: “Yani bir asker fişekliklerini ya da süngüsünü böyle çıkarıp atabilir mi sence?”</p>

    <p>Şvayk, dostça gülümseyerek, “Yok, Komutanım,” dedi, “nereden çıkarıyorsunuz? Ama şuraya atılmış oturağa bir bakın lütfen.”</p>

    <p>Trenin az ilerisindeki bir çukurun içinde, kırık dökük bir sürü kap arasında, emayesi yer yer dökülmüş, paslı bir oturak hemen göze çarpıyordu. İstasyon şefi, artık hiçbir işe yaramayan onca kapkacağı, sanki yüzyıllar sonra buraya gelecek arkeologları birbirine düşürmek için doldurmuştu çukura; arkeologlar bu umulmadık buluntuları inceleyecekler, okullarda çocuklara emaye oturak çağı üstüne dersler verilecekti.</p>

    <p>Oturağa bakakalan Teğmen Dub, “Amma iş ha! Adam evindeki oturağı almış, cepheye getirmiş!” diye düşünmeden edemedi.</p>

    <p>Teğmenden ses çıkmadığını gören Şvayk lafı kaptı:</p>

    <p>“Komutanım, vakti zamanında Podyebradi Kaplıcaları’nda bunun gibi bir oturak yüzünden ortalık birbirine girmiş. Vinoradi’deki bir meyhanede anlatmışlardı. Efendim, o sıralar Podyebradi’de ‘Bağımsızlık’ diye bir gazete çıkıyormuş. Podyebradi’li bir eczacının arka çıktığı bu gazetenin yazıişleri müdürü de Domajlitse’li Ladislav Hayek adında biriymiş. Eczacı, doğrusu, biraz tuhaf bir adammış, eski kapları falan toplarmış, bir müzeyi dolduracak kadar büyük bir koleksiyonu varmış. Yazıişleri Müdürü Hayek, bir gün gazeteci arkadaşlarından birini Podyebradi Kaplıcaları’na davet etmiş. Tam bir haftadır birbirlerini görmediklerinden, oturup bir güzel kafayı çekmişler, çiçek gibi olmuşlar. Gazeteci, kaplıcadan ayrılırken, bu içki âleminin altında kalmak istemediğini, kendini bağımlı hissettiği ‘Bağımsızlık’ gazetesine bir makale yazacağını söylemiş. Ve tutmuş, Elbe Nehri kıyısındaki kumlar arasında bulduğu eski bir oturağı Aziz Venseslas’ın miğferi sanan bir koleksiyoncudan söz eden bir makale yazmış. Yazdığına göre, o salak koleksiyoncunun ortalığı birbirine katması üzerine, Hradets piskoposu tüm maiyeti ve sancaklarını arkasına katıp oturağı görmeye gelmiş. Makaleyi okuyan eczacı da kendisiyle dalga geçildiğini sanıp Bay Hayek’i fırçalamış.”</p>

    <p>Teğmen Dub, Şvayk’ın suratına tokadı patlattı patlatacaktı, ama kendini tuttu ve tüm askerleri hedef aldı:</p>

    <p>“Ulan, miskin herifler, aval aval ne bakınıyorsunuz! Dağılın bakalım! Siz daha beni tanımadınız, ama merak etmeyin, yakında dünyanın kaç bucak olduğunu anlarsınız...”</p>

    <p>Askerlerin vagonlarına yöneldiklerini görünce de höykürdü: “Şvayk, sen kal!”</p>

    <p>İkisi karşı karşıya kaldılar. Teğmen Dub, şimdi ben ne diyeyim de bu herifin canına okuyayım, diye düşünürken Şvayk erken davrandı:</p>

    <p>“Havalar bozmasa ne kadar iyi olacak, değil mi Komutanım? Gündüzleri cehennem sıcağında yanmıyorsun, geceleri de acı soğuk yapmıyor. Tam savaş havası, bundan iyisi can sağlığı.”</p>

    <p>Teğmen Dub tabancasını çıkarıp sordu: “Bunun ne olduğunu biliyor musun?”</p>

    <p>“Biliyorum Komutanım. Teğmen Lukaş’ta da var ondan bir tane.”</p>

    <p>Teğmen Dub, tabancasını kılıfına sokarken kendinden emin bir sesle, “Öyleyse aklını başına devşir; beni ketenpereye getirmeye kalkma, beynini dağıtırım!” dedikten sonra, “Lafı gediğine amma da oturttum haa; ben mantara basacak adam mıyım, ulan,” diye mırıldanarak uzaklaştı.</p>

    <p>Şvayk, vagonuna dönmeden bir süre ortalıkta dolandı. Voltalayıp dururken, “Şimdi bu herife hangi sıfat yakışır ki?” diye homurdanıyordu. Sonunda, Teğmen Dub’a en çok yakışacak sıfatın “götümün kenarı” olduğuna karar verdi.</p>

    <p>Ordu lügatında “göt” sözcüğü eskiden beri pek revaçtaydı. Daha çok albaylar, kıdemli yüzbaşılar ve binbaşıların layık görüldüğü bu şerefli unvan, daha yaygın olarak kullanılan “gaddar moruk”tan bir üst rütbeyi ifade ederdi. Sertlik yapmakla birlikte kendi askerini koruyup kollayan, özellikle de meyhaneleri ve birahaneleri basan inzibatlardan kurtaran yaşlı albay ya da binbaşılara ise sadece “moruk” unvanı uygun görülürdü. “Moruk” dedikleri, askerlerinin çıkarlarını korur, karavananın düzgün çıkmasını sağlardı; ne ki, osuruğu cinli, limoni tabiatlı tiplerdi bunlar, leblebiden nem kaparlardı.</p>

    <p>Ama “moruk”, subaylar ve erlere dünyayı zindan etmeye, gece tatbikatları yaptırmaya kalkmasın, adı hemen “gaddar moruk”a çıkardı.</p>

    <p>“Gaddar moruk” gaddarlık, zorbalık ve dangalaklıkta iyice ileri gidecek olursa, “göt”lüğe terfi ettirilirdi. Bu sıfat son derece anlamlıydı ve sivil hayattaki “göt” ile ordudaki “göt” arasında dağlar kadar fark vardı.</p>

    <p>Sivilde, devlet dairelerindeki odacılar ve küçük memurlar, müdürlere ve yüksek memurlara “göt” derlerdi. Böyleleri su katılmadık birer bürokrat ve hamhalattılar; önlerine getirilen müsveddelerin kurutma kâğıdıyla yeterince kurutulmadığından yakınarak ukalalık etmeye bayılırlardı. Ahmaklık ve cinslikte üstlerine yoktu, cahilliklerine bakmadan bilgiçlik taslarlar, hangi taşı kaldırsan altından çıkarlardı.</p>

    <p>Askerlik yapmış herkes, sivildeki “götler”le üniformalı “götler” arasındaki farkı çok iyi bilirdi. Ordudaki “götler”, taş yürekli, düşkünezen heriflerdi, ama zorla karşılaşmayagörsünler yelkenleri suya indirirlerdi. Erlerden zerre kadar hoşlanmazlar, hiçbir sonuç alamasalar da uğraşır dururlardı onlarla. Böylelerinde, “moruklar”ın ve “gaddar moruklar”ın otoritesinden eser yoktu.</p>

    <p>Bazı garnizonlarda ise, örneğin Trento’da, askerler “göt” yerine “gebeş” sözcüğünü yeğlerlerdi. Aslında, “göt” de, “gebeş” de yaşlıca subaylar için kullanılırdı. Şvayk, Teğmen Dub’u “götümün kenarı” diye nitelerken gerek yaş, gerek rütbe açısından son derece mantıklı bir tanı koymuş, derin bir sezgiyle teğmenin “göt” bile olamayacağını saptamıştı.</p>

    <p>Şvayk, bunları düşünerek vagonuna dönmekteydi ki, Teğmen Dub’un emir eri Kunert’e rastladı. Suratı şişmiş, yusyumru olmuştu fukaranın. Güçbela anlattıklarından anlaşıldığı kadarıyla, az önce komutanı Teğmen Dub’la karşılaşmış, teğmen Şvayk’la arkadaşlık ettiğini ileri sürerek sille tokat girişmişti zavallıya.</p>

    <p>Şvayk, olanca soğukkanlılığıyla, “Bu durumda,” dedi, “hakkında şikâyette bulunmalıyız. Avusturya askeri sopa yemeye ancak bazı durumlarda razı olabilir. Oysa senin komutanın haddini bilememiş, haddini bilmeyene bildirirler. Savoie Prensi Eugène ne demişti: ‘Madem öyle, işte böyle!’ Şimdi hemen git şikâyette bulun, yoksa iki tokat da benden yersin. Karlin’deki kışlada Hausner adında bir teğmen vardı, emir erini yumruklar, tekmelerdi. Emir eri bir keresinde o kadar çok yumruk yemiş ki iyice sersemlemiş; şikâyette bulunurken kafası karışmış, yumruk değil, tekme yediğini söylemiş. Tabii komutanı da, o gün hiç tekme atmadığı, sadece yumruk vurduğu için, emir erinin doğru söylemediğini ispatlayıvermiş. Senin anlayacağın, zavallı emir erini yalan ifadeden üç hafta içeri tıkmışlar.</p>

    <p>Ama bir şey fark etmez. Doktor Hubiçka’nın dediği gibi, ister kendini asmış olsun, ister zehir içmiş olsun, hiç fark etmez, morga geleni kesip biçerler. Ben de seninle geliyorum. Askerde kimse öyle önüne geleni dövemez.”</p>

    <p>İyice aptallaşmış olan Kunert, kuzu kuzu Şvayk’ı izledi.</p>

    <p>Onları görür görmez subay vagonunun penceresinden kafasını uzatan Teğmen Dub gürledi: “Ulan piç kuruları, ne işiniz var burada?”</p>

    <p>Şvayk, “Bana bak, sakın boyun eğme,” diyerek Kunert’i vagondan içeri iteledi.</p>

    <p>Koridorda ilerlerlerken, karşılarına Teğmen Lukaş çıktı, arkasında da Yüzbaşı Sagner vardı.</p>

    <p>Eski emir erini çok iyi tanıyan Teğmen Lukaş, bizimkinin yüzünde o her zamanki saflığı göremeyince fena halde şaşırdı; belli ki, beklenmedik bir şeyler olmak üzereydi.</p>

    <p>“Komutanım,” dedi Şvayk, “bir şikâyette bulunacağız.”</p>

    <p>“Şvayk, Allah aşkına sapıtma gene. Yetti artık.”</p>

    <p>Şvayk, “Komutanım, lütfen izin verir misiniz,” dedi. “Ben bölüğünüzün posta eriyim. Siz de, affınıza sığınıyorum, 11. Bölük’ün komutanısınız. Bu söylediklerimi tuhaf bulacağınızın farkındayım ama, bildiğim kadarıyla Teğmen Dub sizin komutanız altında.”</p>

    <p>Teğmen Lukaş, “Sen aklını kaçırmışsın,” diye Şvayk’ ın sözünü kesti. “Ateşin başına vurmuş. Benim de cinlerim tepeme çıkmadan çek git bakayım buradan! Anladın mı sersem herif, yaylan bakalım!”</p>

    <p>Şvayk, Kunert’i öne iteleyerek, “Bu durum neye benziyor, biliyor musunuz; Prag’da insanların tramvay altında kalmalarını önlemek için koruyucu bir parmaklık yapmaya kalkmışlardı. Sonunda, bu işin mucidi parmaklığın altında kalıp öbür dünyayı boyladı, belediye meclisi de adamın dul karısına yüklüce bir tazminat ödemek zorunda kaldı.”</p>

    <p>Ne diyeceğini bilemeyen Yüzbaşı Sagner, Şvayk’ı doğrularcasına başını sallayadursun, Teğmen Lukaş umarsızlık içinde kalakalmıştı.</p>

    <p>Şvayk, oralı değildi. “Komutanım, her şey rapor edilmeli,” diye sürdürdü sözünü. “Hatırlayacaksınız, komutanım; daha Bruck’tayken, hani ben bölük postasıydım, yalnızca emirleri uygulamakla yetinmememi, başka görevlerim de olduğunu söylemiştiniz bana. Bölükte olup biten her şeyden sizi haberdar etmemi istemiştiniz. İşte bu yüzden, Komutanım, Teğmen Dub’un emir erini durup dururken yumrukladığını size bildirmek zorundayım. Teğmen Dub’un sizin emriniz altında olduğunu bilmeseydim, buraya gelip bunları hiç anlatmayabilirdim. Ama bildiğim için şikâyette bulunmam gerektiğini düşündüm.”</p>

    <p>Yüzbaşı Sagner, “Bu işte bir tuhaflık var,” dedi. “Neden Kunert’i öne itip duruyorsun Şvayk?”</p>

    <p>“Komutanım, her şey rapor edilmeli. Bu adam o kadar fena dayak yemiş ki, aptal olmuş. Teğmen Dub’dan defalarca yumruk yediği için, kendi başına gelip şikâyette bulunacak halde değil. Komutanım, bağışlayın ama, adamcağıza şöyle bir bakarsanız bacaklarının nasıl titrediğini görürsünüz. Sizin karşınıza çıkacak diye akı bokuna karıştı. Ben olmasaydım asla şikâyette bulunmaya cesaret edemezdi. Kudela diye bir adam tanımıştım, Bitukov’luydu; askerliğini yaparken ikide bir üstlerinin karşısına çıkar, subayları şikâyet eder, bahriyeli olmak istediğini söyler dururdu. Sonunda istediği oldu, başlarından atmak için bahriyeye naklettiler herifi. Sonradan, bahriyede bandoya alındığını duydum, tromboncu olmuş bizim Kudela. Gel gör ki, bir gün Büyük Okyanus’ta gemiyle giderlerken güverteden denize atlamış, yüzmüş yüzmüş, bir adaya çıkmış. O adada evlenmiş, çoluk çocuğa karışmış; bir zaman sonra o adaya giden kâşif Havlasa bile yerli sanmış bizimkini... Biliyorum, insanın birkaç salak yumruk yüzünden şikâyette bulunması hiç de hoş bir şey değil. Zaten bu Kunert kardeşimiz de buraya gelmemek için ne kadar direndi, bilemezsiniz, sayın komutanım. Hayatta gitmem diye tutturdu. Bana sorarsanız, yediği dayaktan feleği şaşmış salozun, öyle sersemlemiş ki çenesine inen yumrukları bile unutmuş. İnanın, buraya gelip şikâyette bulunmak istemedi. Ona kalsa, buraya gelmeyip ömrünün sonuna kadar yumruk yemeyi tercih ederdi. Komutanım, görmüyor musunuz, nerdeyse donuna dolduracak. Aslında o yumrukları yer yemez carlaması gerekirken, çekinmiş çocukcağız, şairin dediği gibi ‘mahcup bir menekşe’ olmayı seçmiş. Kendisi Teğmen Dub’un emir eri olur.”</p>

    <p>Sonra, Kunert’i öne itip, “Ispazmoza tutulmuş gibi titremesene ulan!” dedi.</p>

    <p>Yüzbaşı Sagner, Kunert’ten olup biteni anlatmasını istedi.</p>

    <p>Ama korkudan zangır zangır titremekte olan Kunert, Teğmen Dub’un kendisine bir fiske bile vurmadığını, bunu teğmene de sorabileceklerini söyleyiverdi. Dizlerinin bağı çözülen hain, işi daha da ileri götürüp, “Bütün bunlar Şvayk’ın uydurması,” deyiverdi.</p>

    <p>Neyse ki, tam o sırada yanlarında biten Teğmen Dub, Kunert’in üstüne yürüyüp, “Yediğin dayak yetmedi, hâlâ kaşınıyorsun galiba!” diye gürledi de, her şey açıklığa kavuştu. Bunun üzerine, Yüzbaşı Sagner, Teğmen Dub’a dönerek buz gibi bir bakışla, “Kunert bundan böyle tabur mutfağında görev yapacak,” dedi. “Kendinize yeni bir emir eri istiyorsanız, Başçavuş Vanyek’e başvurmanız gerekiyor.”</p>

    <p>Teğmen Dub, selam çakıp dışarı çıkarken Şvayk’a yanaştı, “Kalıbımı basarım, bir gün darağacında sallanacaksın,” dedi.</p>

    <p>Teğmen Dub çıkıp gidince, Şvayk, Teğmen Lukaş’a dönüp usulca, “Mnihovo Hradişte’de de böyle bir bey vardı,” dedi. “Birine aynen böyle söylemişti de, ‘İdam sehpasında görüşürüz!’ cevabını almıştı.”</p>

    <p>Teğmen Lukaş, “Ulan Şvayk!” dedi. “Sen gerçekten kuş beyinlinin tekisin, ama sakın her zamanki gibi, ‘Haklısınız Komutanım, kuş beyinlinin tekiyim ben,’ demeye kalkma sakın.”</p>

    <p>Pencereden dışarı bakan Yüzbaşı Sagner, “Yandık aman!” deyip geri çekilmeye çalıştıysa da geç kaldı: Bela, Teğmen Dub’un kılığına girmiş, pencerenin dibinde belirmişti.</p>

    <p>Teğmen Dub, Doğu Cephesi’ndeki taarruzun nedenlerini anlattığı sırada Yüzbaşı Sagner’in gitmiş olmasına ne kadar üzüldüğünü anlatmakla başladı işe.</p>

    <p>“Bu muazzam taarruzu anlayabilmemiz için, taarruzun nisan sonlarında nasıl geliştiğini kavramamız gerekiyor,” diye dile geldi pencerenin altından. “Rus cephesini yarıp geçmemiz gerekiyordu, bu yarma harekâtı için en uygun yer de Karpatlar’la Vistül Nehri arasındaki hattı.”</p>

    <p>Yüzbaşı Sagner, soğuk bir sesle, “Sizinle tartışacak değilim,” dedi ve pencereden çekildi.</p>

    <p>Tren yarım saat sonra Sanok’a doğru yola çıktığında, Yüzbaşı Sagner vagondaki sıraya uzandı, Teğmen Dub’un taarruzla ilgili saçma sapan laflarından kurtulmak için uyur taklidi yapmaya başladı.</p>

    <p>Şvayk’ın vagonunda ise Balon ortalıkta görünmüyordu. Uzun uzun yalvarıp yakardıktan sonra bir parça ekmekle gulaş kazanının dibini temizleme iznini koparmış olan Balon, şimdi sahra mutfaklarının bulunduğu vagonda hiç de hoş olmayan bir durumdaydı. Tren hareket edince tepe üstü kazanın içine düşmüş, ayakları dışarıda kalmıştı. Ama Balon bu kazadan son derece hoşnuttu; o durumda kazanın dibinde kalanları şapur şupur yalıyordu. Çok geçmeden yalvarmaya başladı: “Arkadaşlar, n’olursunuz, bir parça ekmek atın içeri, yalamakla bitecek gibi değil!” Bu mutluluk bir sonraki istasyona kadar sürdü; istasyona vardıklarında, 11. Bölük kazanının dibi ayna gibi parlıyordu.</p>

    <p>Balon, “Tuttuğunuz altın olsun kardeşler,” diye yürekten teşekkür ediyordu. “Askere geldiğimden beri talih yüzüme ilk kez gülüyor.”</p>

    <p>Yerden göğe kadar hakkı vardı. Lupkovski Geçidi’nde Balon’a çift porsiyon gulaş verdiler. Teğmen Lukaş, subay mutfağından getirdiği yemeğini ellemeden teslim ettiği için tabağının yarısından fazlasını Balon’a bıraktı. Balon mutluluktan uçuyordu, savaş gözüne güzel görünmeye başlamıştı artık.</p>

    <p>Bölük aşçısı, Balon’la dalgasını geçiyordu: Yol boyunca aç kaldıkları günlerin erzağı da sağlandığından, Sanok’a varıldığında aradaki açığı kapamak için fazladan birer öğle ve akşam yemeği verilecekti. Balon, başıyla onaylarken, “Göreceksiniz, arkadaşlar,” diye fısıldadı, “Tanrı bize sırt çevirmeyecek.”</p>

    <p>Balon’un sözlerine herkes yürekten gülerken, sahra mutfağının üstüne tünemiş olan aşçı bir türkü tutturdu:</p>

    <div class="poem html5_section">
      <span>Tanrı asla sırt çevirmez kullarına!</span> <span>Belimizi büküp canımıza da okusa,</span> <span>Cennet’in kapısını açar sonunda.</span> <span>Kan kusturup kasıp kavursa da,</span> <span>Elini uzatır, kucak açar sonunda.</span> <span>Tanrı asla sırt çevirmez kullarına!</span>
    </div>

    <p>Sçavne İstasyonu’nu geçtikten sonra, vadilerde yeni asker mezarları görülmeye başladı. İstasyonun hemen aşağısında taştan bir çarmıh göze çarpıyordu, ne ki çarmıhtaki İsa’nın başı yoktu. Demiryolu havaya uçurulduğunda İsa’nın başı da alıp başını gitmişti anlaşılan.</p>

    <p>Tren, vadiden Sanok’a inerken hızlandı. Ortalık açılıp genişledikçe, yolun iki yanındaki yakılıp yıkılmış köyleri de daha sık görür oldular.</p>

    <p>Kulasne yakınlarında, dereye yuvarlanmış bir Kızıl Haç treni gördüler. Demiryolundan aşağı uçmuş, paramparça olmuştu.</p>

    <p>Balon, şaşkınlık içinde, lokomotifin çevreye saçılmış parçalarına bakıyordu.</p>

    <p>Karşılaştıkları görünüm, Şvayk’ın bulunduğu vagonu da ayağa kaldırmıştı. Yurayda heyecan içindeydi: “Bu da nesi, Kızıl Haç vagonlarına ateş açmaya hakları var mı?”</p>

    <p>“Hakları yok, ama oluyor işte,” dedi Şvayk. “Kusursuz bir atış, on ikiden vurmuşlar. Hiç kuşkusuz, bir süre sonra özür dileyeceklerdir. Geceydi, Kızıl Haç olduğunu görmedik falan gibi bir şeyler derler herhalde. Bu dünyada yapılmaması gerektiği halde yapılan o kadar çok şey var ki. Asıl mesele nerede, biliyor musunuz? Herkesin yapılmaması gereken bir şeyin yapılabilip yapılamayacağını denemeye kalkışmasında. Pisek’teki imparatorluk manevraları sırasında, yürüyüş halindeki askerlerin ellerinin ayaklarının bağlanmaması gerektiğini bildiren bir emir gelmişti. Bizim yüzbaşı ise bunun bal gibi mümkün olduğu kanısındaydı, çünkü böyle bir emir korkunç saçmaydı. Elleri ayakları bağlı bir askerin yürüyemeyeceğini herkes bilirdi. Yüzbaşımız ne yaptı dersiniz, çok basit, elleri ayakları bağlı askerleri yük treninin vagonlarına attırdı, böylece onlarla birlikte yürümek mümkün oldu. Ya da beş-altı yıl önce bizim sokakta meydana gelen bir olayı anlatabilirim size. Benim apartmanın birinci katında Bay Karlik oturuyordu. Onun üstünde de, konservatuvarda okuyan, Mikeş adında efendiden bir delikanlı. Gel gör ki, bu Mikeş kadınlara pek düşkündü, gece gündüz karı kız peşinde koşardı. Bu arada, Bay Karlik’in kızına da asılmaya başlamıştı. Bay Karlik hem nakliyecilik yapıyordu, hem de bir şekerci dükkânı vardı; Moravya’da bir yerde de başka bir adla bir mücellithane açmıştı. Kızına asıldığını duyar duymaz konservatuvar öğrencisinin kapısına dayandı ve ona aynen şöyle dedi: ‘Kızımla asla evlenemezsin, pis serseri. Kızımı asla vermem sana!’ Bay Mikeş de, ‘Pekâlâ,’ dedi, ‘evlenemezsem evlenemeyeyim, ne olmuş yani? Ne yapmamı bekliyorsunuz, kahrımdan öleyim mi?’ İki ay geçmiş geçmemişti ki, Bay Karlik, Mikeş’in kapısına dayandı gene, bu sefer karısı da yanındaydı. Karıkoca bir ağızdan, ‘Alçak herif!’ diye çıkıştılar. ‘Gül gibi kızımızın şerefini iki paralık ettin.’ Mikeş ne dese beğenirsiniz: ‘Hiç kuşkunuz olmasın, hanımefendi, bir güzel ifadesini alıp düdükledim kızınızı, canıma değsin.’ İşte o zaman Bay Karlik küplere bindi, ‘Ben sana kızımla asla evlenemezsin, kızımı sana vermem, dememiş miydim?’ diye bağırıp çağırmaya başladı. Mikeş, ‘Durun bir dakika,’ diye susturdu Bay Karlik’i. ‘Ben de evleneceğim dememiştim ki zaten. Ama ne yapamayacağımda anlaşmıştık, ne yapabileceğimi hiç konuşmamıştık bile. Bu konuda hiçbir pazarlık geçmemişti aramızda. Neyse, sözümde duracağımdan kuşkunuz olmasın, merak etmeyin, kızınızla evlenmek gibi bir niyetim yok. Ben sözünün eriyimdir, hile hurda bilmem. Kellemi kesseler sözümden dönmem. Rahmetli anacığım ölüm döşeğinde yatarken, elimi eline almış, ömrüm boyunca yalan söylemeyeceğime yemin ettirmişti bana. Böyle kutsal bir yemini bozabileceğimi nasıl düşünebilirsiniz? Bizim aileden yalan söyleyen tek bir kişi çıkmamıştır zaten. Okulda bile hal ve gidişten hep pekiyi almışımdır.’ Evet arkadaşlar, bu olaydan da anlaşılıyor ki, yapılmaması gereken bazı şeyler gene de yapılabiliyor işte. Ne demişler, her yiğidin bir yoğurt yiyişi vardır.”</p>

    <p>Hızlı hızlı not tutmakta olan Asteğmen, “Sevgili arkadaşlar,” dedi, “her yiğidin bir yoğurt yiyişi vardır ama, her işte de bir hayır vardır. Havaya uçurulup paramparça olan bu Kızıl Haç treni, taburumuzun şanlı tarihine şerefli bir sayfa daha ekleyecektir. Bakıyorum da, not almışım, 16 Eylül günü taburumuzun her bölüğünden birkaç asker bir onbaşı komutasında bir araya gelecek, düşmanın üstümüze ateş açarak nehri geçmemizi önleyen zırhlı trenini havaya uçurma görevini üstlenecek. Bu yiğit gönüllüler, köylü kılığına girerek görevlerini korkusuzca yerine getirecekler.”</p>

    <p>Bir süre notlarına baktıktan sonra, “O da ne?” diye bağırdı birden. “Bay Vanyek de bu işin içinde!”</p>

    <p>Ardından, Vanyek’e dönüp, “Haberiniz ola Başçavuşum,” dedi. “Taburumuzun tarihinde sizin için de altın bir sayfa açılıyor. Adınızın daha önce de geçtiğinden eminim, ama şu kısacık makale mutlaka daha etkili olacaktır.”</p>

    <p>Son derece ciddi bir sesle okudu:</p>

    <blockquote>
      <p>BAŞÇAVUŞ VANYEK’İN KAHRAMANCA ÖLÜMÜ</p>

      <p>Düşmanın zırhlı trenini havaya uçurma planının uygulanması büyük cesaret istiyordu. Köylü kılığına girmiş gönüllüler arasında Başçavuş Vanyek de bulunuyordu. Patlamayla birlikte sersemleyip yere yığılan Başçavuş Vanyek, gözlerini açtığında kendini düşman askerleriyle çevrili buldu. Hemen tümen karargâha götürüp sorguya çektiyseler de, Başçavuş ölümü göze aldı ve birliklerimizin konumu ve sayısı hakkında en küçük bir bilgi vermedi. Köylü kılığına girmiş olduğu için casus sayılarak asılmasına karar verildiyse de, rütbesi göz önüne alınarak karar değiştirildi, kurşuna dizilmesi kararlaştırıldı. Hüküm kısa bir süre sonra mezarlık duvarının önünde yerine getirilirken, yiğit Başçavuş Vanyek gözlerinin bağlanmasını reddetti. Son bir arzusu olup olmadığı sorulduğunda ise şunları söyledi: “Sözcülerinizden biri, taburuma veda mesajımı iletsin. Gözlerim açık gitmediğimi, taburumun zafer yolunda ilerleyeceğine olan inancımı hiçbir zaman yitirmediğimi söylesin. Yüzbaşı Sagner’e de, tugaydan gelen son emre göre askerin konserve istihkakının günde iki buçuk kutuya çıkartılmış olduğunu hatırlatsın.” İşte Başçavuş Vanyek böyle öldü. Ama onun son sözleri, bizim nehri geçmemizi önleyerek cephe gerisiyle bağlantımızı kesmeyi, bizi açlığa mahkûm ederek maneviyatımızı kırmayı planlayan düşmanın yüreğine korku saldı. Ayrıca, belirtmek gerekir ki, Başçavuş Vanyek’in idam mangasının karşısına geçmeden hemen önce düşman subaylarıyla papazkaçtı oynamış olması, onun ölümü ne kadar büyük bir metanetle karşıladığını gösterir. Kendisine doğrultulmuş tüfeklere korkusuzca bakarak, “Kazandığım parayı Rus Kızıl Haçı’na bağışlıyorum,” demek soyluluğunu göstermesi ise orada bulunan düşman subaylarının bile gözlerini yaşartmıştır.</p>
    </blockquote>

    <p>Asteğmen, “Papazkaçtıda kazandığınız parayı size sormadan Rus Kızıl Haçı’na bağışladığım için özür dilerim, Bay Vanyek,” diye sürdürdü sözünü. “Gerçi, neden Avusturya Kızıl Haçı’na verilmesin diye de düşünmedim değil, ama sonunda insaniyet açısından hepsinin aynı kapıya çıktığına karar verdim; önemli olan, paranın insanlığa hizmet eden bir kuruluşa bağışlanmasıydı.”</p>

    <p>Şvayk durur mu, hemen lafa karıştı:</p>

    <p>“Rahmetli Başçavuşumuz kumarda üttüğü parayı Prag Belediyesi’nin Yoksullar Evi’ne de hibe edebilirdi. Ama boş verin, böylesi daha hayırlı olmuş, belediye başkanı o parayla sosis alıp öğleye doğru mideye indirebilirdi, neme lazım.”</p>

    <p>Kodunski, “Doğru, çok haklısın,” dedi. “Hepsi hırsız bunların.”</p>

    <p>Aşçı Yurayda, öfkeyle, “En büyük soygunculuk da Kızıl Haç’ta dönüyor,” dedi. “Bruck’taki Kızıl Haç hemşirelerine yemek pişiren bir aşçı anlatmıştı. Müdiranım da, başhemşireler de Kızıl Haç’a bağışlanan Malaga şaraplarıyla çikolataları hamuduyla götürüyorlarmış. İnsanoğlu çiğ süt emmiştir, eline fırsat geçmeyegörsün. Her insan sonsuz hayat yolculuğunda sayısız değişimden geçer ve bu yolculuğun bir döneminde mutlaka bir hırsızlık yapar. Kardeşler, sözün kısası, ben de böyle bir dönemden geçiyorum.”</p>

    <p>Yurayda, sırt çantasından bir şişe konyak çıkardı. Şişeyi açarken, “İşte söylediklerimin tartışılmaz kanıtı,” dedi. “Bu şişeyi tren hareket etmeden önce subay mutfağından aldım. Bu fevkalade konyak aslında pasta kremasında kullanılacaktı, ama neylersin, kaderde hırsız olmak varmış, subayların konyağını yürütmek alnıma yazılmış.”</p>

    <p>Şvayk, “Bizim alnımızda da senin suç ortakların olacağımız yazıyorsa yaşadık arkadaş,” diye atıldı. “Ben mukadderata inanırım; açıkçası, öyle bir his var içimde.”</p>

    <p>Ve alınlarda ne yazıyorsa o oldu. Başçavuş Vanyek’in itirazlarına karşın, şişe elden ele dolaşmaya başladı. Vanyek, konyağın maşrapalardan içilmesi ve hakça paylaşılması gerektiği kanısındaydı; bir şişeyi beş kişi içeceklerdi ve beş tek sayı olduğundan içlerinden birinin ötekilerden bir yudum daha fazla içmesi işten bile değildi. Şvayk, lafı gediğine oturtmakta gecikmedi: “Çok doğru, ama madem Bay Vanyek çift sayı olmasını istiyor, aramızdan çekilebilir, o zaman haksızlık da olmaz, tatsızlık da çıkmaz.”</p>

    <p>Bunun üzerine Vanyek önerisini geri aldı, ama hemen ardından başka bir öneride bulundu. Bu kez cömertliği tutmuştu, herkes bir yudum alırken şişeyi getiren Yurayda’nın iki yudum almasını öneriyordu. Ne ki, o saat lafı ağzına tıkadılar, çünkü şişe açıldığında Vanyek tadına bakmak bahanesiyle bir yudum almıştı.</p>

    <p>Sonunda asteğmenin önerisi kabul edildi: Konyak alfabetik sıraya göre içilecekti; insanların adları da alınlarına yazılmış, önceden belirlenmiş değil miydi?</p>

    <p>Alfabetik olarak ilk sırada bulunan Kodunski şişedeki son yudumu yuvarlarken, Vanyek’e alaycı bir bakış fırlattı. Son sıranın kendisinde olduğunu düşünen Vanyek, herkesten bir yudum fazla içeceğini hesaplamıştı. Oysa büyük bir hesap hatası yapmıştı, çünkü şişede yirmi bir yudum vardı.</p>

    <p>Konyağı hallettikten sonra piştiye oturdular. O gün Marek’in kısmeti açıktı, pişti üstüne pişti yapıyor, paraları topluyordu. Kodunski’ye gelince; altın tutsa bakır kesilecekti, bahtı bağlanmıştı sanki. Baktılar ki Kodunski altı aylık maaşını kaybetmiş, oyunu bırakmaya karar verdiler. Ama asteğmen hiç acımadı, Kodunski’den bir borç senedi istedi.</p>

    <p>Şvayk, “Dert etme, Kodunski,” diye teselli etmeye kalkıştı zavallı telefoncuyu. “Talihin yaver giderse ilk çarpışmada vurulup ölürsün, Marek de şapa oturur. Hadi, imzala senedi.”</p>

    <p>İlk çarpışmada vurulabileceğini düşününce perişan olan Kodunski, kararlı bir sesle, “Benim vurulmam mümkün değil,” dedi, “çünkü ben bir telefoncuyum, bizler hep korunaklı yerlerdeyizdir.”</p>

    <p>Asteğmen ise, telefoncuların tam tersine büyük tehlikeler altında görev yaptıklarını, düşmanın topçu ateşini özellikle onlara yönelttiğini ileri sürdü. Telefoncular, korunaklı mevzilerinde bile güvenlikte değildiler. Yerin on metre altında bile olsalar düşman topçusu onları bulabilirdi.</p>

    <p>Kodunski’nin şaşkın ve korkulu bakışları karşısında içi burkulan Şvayk, olanca sevecenliğiyle, “Aldırma kardeşim,” dedi. “Takma kafanı. Savaş pis iş, elimizden bir şey gelmez.” Kodunski, tatlılıkla karşılık verdi: “Fazla konuşma, teyzem kılıklı.”</p>

    <p>Marek, hâlâ işin dalgasındaydı:</p>

    <p>“Tabur tarihi için aldığım notlarda ‘k’ harfini bulmalıyım... Kodunski, Kodunski, hah, tamam işte: ‘Telefoncu Kodunski korkunç bir patlama sonucunda toprak altında kalır. Mezarından karargâha telefon açar: Benden hayır yok, ölüyorum Komutanım. Ama umurumda değil, yeter ki zafer taburumuzun olsun.’”</p>

    <p>Şvayk, “Bence bu kadar yeter,” dedi. “Ama <em>Titanic</em>’ teki telefoncuyu kim unutabilir ki? Düşünebiliyor musunuz, gemi batıyor, her yeri su basmış, herifçioğlu mutfağa telefon açıp öğle yemeği ne zaman çıkar diye soruyor.”</p>

    <p>“Benim için hiç fark etmez,” dedi Asteğmen. “İsterseniz, Kodunski karargâha son bir telefon açsın, şöyle desin: ‘Benden selam olsun Demir Tugayıma!’”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f148">
      <a class="si-backref" href="#ref_f148">148.</a> <span class="si-footnote-text">Bazı palmiye türlerinin gövdelerinden çıkarılan bir çeşit nişastadır. Kaynak olarak en çok, Endonezya takımadalarına özgü palmiyelerden yararlanılır.</span>
    </div>

    <div class="si-footnote html5_aside epub-type_footnote" id="f149">
      <a class="si-backref" href="#ref_f149">149.</a> <span class="si-footnote-text">Yuhanna, 16:16.</span>
    </div>

    <div class="si-footnote html5_aside epub-type_footnote" id="f150">
      <a class="si-backref" href="#ref_f150">150.</a> <span class="si-footnote-text">Çekçede <em>jelezni</em>, “demir”; <em>myedyeni</em>, “bakır”; <em>olovyeni</em> “kurşun”; <em>tsinovi</em>, “teneke” anlamına gelir. Çekçesi çok kötü olan albay her şeyi birbirine karıştırıyor.</span>
    </div>

    <div class="si-footnote html5_aside epub-type_footnote" id="f151">
      <a class="si-backref" href="#ref_f151">151.</a> <span class="si-footnote-text">(Mac.) “Tanrı kralı korusun!”</span>
    </div>

    <div class="si-footnote html5_aside epub-type_footnote" id="f152">
      <a class="si-backref" href="#ref_f152">152.</a> <span class="si-footnote-text">(Mac.) “Hurra! Yaşasın 14. Alay!”</span>
    </div>

    <div class="si-footnote html5_aside epub-type_footnote" id="f153">
      <a class="si-backref" href="#ref_f153">153.</a> <span class="si-footnote-text">Rutenler, eskiden Polonya ya da Avusturya ve Avusturya-Macaristan İmparatorluğu yurttaşı olan Ukraynalılardır. Bu ad “Ruslar” sözcüğünün Latinceye geçmiş biçimi olmakla birlikte Rutenler, Ortaçağ sonlarındaki gelişmeler sonucunda Litvanya topraklarında kalan ve Litvanya’nın Polonya’yla birleşmesi üzerine Polonya sınırları içinde kalan Ukraynalılardır ve Küçük Ruslar adıyla da bilinirler.</span>
    </div>

    <div class="si-footnote html5_aside epub-type_footnote" id="f154">
      <a class="si-backref" href="#ref_f154">154.</a> <span class="si-footnote-text">Prag kentinin iki mahallesi.</span>
    </div>

    <div class="si-footnote html5_aside epub-type_footnote" id="f155">
      <a class="si-backref" href="#ref_f155">155.</a> <span class="si-footnote-text">Rus Ortodoks ilahiyatçı ve Başkeşiş İosif (1439-1515), Volokolamskili Aziz diye de bilinir. Manastır üyelerinin katı bir dinsel yaşam sürmesi ve toplumsal çalışmalar yapması gerektiğini vurgulayan reformlarıyla tanınmıştır. 1578’de azizler listesine kabul edilmiştir.</span>
    </div>

    <div class="si-footnote html5_aside epub-type_footnote" id="f156">
      <a class="si-backref" href="#ref_f156">156.</a> <span class="si-footnote-text">Ruten dili ya da Ukrayna dili, Ukrayna’da konuşulan bir Doğu Slav dilidir. Ama Ukrayna’ya komşu Beyaz Rusya (Belarus), Rusya, Polonya ve Slovakya’daki Ukraynalı topluluklar tarafından da konuşulur. Kökeni, Kiev Prensliği’nde (X.-XIII. yüzyıllar) konuşulan gündelik Rusçaya dayanır.</span>
    </div>

    <div class="si-footnote html5_aside epub-type_footnote" id="f157">
      <a class="si-backref" href="#ref_f157">157.</a> <span class="si-footnote-text">Alman İmparatorluğu.</span>
    </div>
  </div>
</body>
</html>