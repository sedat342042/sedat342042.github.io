<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">5</span>Şvayk, Salmova Sokağı’ndaki<br/>
    karakolda</h1>

    <div class="und-head html5_figure"><img alt="aslan5" src="../Images/aslan5.jpg"/></div>

    <p>Akıl hastanesinde geçirdiği o güzel, eğlenceli günlerden sonra Şvayk’ı hiç de hoş şeyler beklemiyordu. Komiser Braun, sevimli İmparator Neron’un zamanındaki Romalı komutanların acımasızlığıyla karşıladı Şvayk’ı. Tıpkı onların, “Atın şu alçak Hıristiyan’ı aslanlara!” dedikleri gibi, Komiser Braun da aynı gaddarlıkla, “Tıkın şu herifi içeri!” dedi.</p>

    <p>Evet, Komiser Braun’un ettiği tek söz bu oldu, ama gözlerinde sapık bir şehvetin tuhaf parıltıları yanıp söndü.</p>

    <p>Şvayk yerlere kadar eğilerek selam verdi, sonra da kıvançla, “Ben hazırım, beyler,” dedi. “İçeri derken hapisten söz ediyorsanız, ben çok daha kötülerini gördüm.”</p>

    <p>Polis, “Amma da kaygısız adamsın, ha!” diye karşılık verince Şvayk atıldı:</p>

    <p>“Kaygısız değil, alçakgönüllü bir adamım ben. Yaptıklarınız için size minnettarım.”</p>

    <p>Hücrede, adamcağızın biri tahta ranzaya oturmuş, kara kara düşünüyordu. Öylesine bezgin, öylesine bıkkındı ki, besbelli, hücrenin kapısı aralandığında, “Yoksa çıkıyor muyum?” diye bir düşünce aklının ucundan bile geçmemişti.</p>

    <p>“Merhaba beyim,” dedi Şvayk, adamın yanına otururken. “Saatiniz var mı acaba?”</p>

    <p>Adam, ciddi bir sesle, “Saatlerle işim yok benim,” diye yanıtladı.</p>

    <p>“Hiç de fena değilmiş burası,” dedi Şvayk. “En azından ranzanın tahtaları rendelenmiş.”</p>

    <p>Adam yanıt vermedi. Ayağa kalktı, ranzayla kapı arasındaki daracık yerde, bir yere yetişecekmişçesine, hızlı hızlı volta atmaya başladı.</p>

    <p>Bu arada, Şvayk’ın gözü duvarlara çiziktirilmiş yazılara takıldı. Tutuklunun biri, polise meydan okumuştu: “Nah konuşturursunuz beni!” Başka biri basmıştı kalayı: “Tüm aynasızların canı cehenneme!” Bir başkası tarih düşmekle yetinmişti: “Buraya 5 Haziran 1913 günü getirildim. Çok kötü davranmadılar. Vrsovitse’li tüccar Yozef Marecek.” Adamın biri, akıllara durgunluk veren bir yakarışla, “Acı bana, Yüce Tanrım...” diye yazmıştı. Onun altında da şöyle bir yazı okunuyordu: “Popomu ye...” Ama sonradan “popomu” sözcüğünün üstü çizilmiş, yanına büyük harflerle “KIÇIMI” yazılmıştı. Onun yanında da, şair ruhlu bir tutuklunun döktürdüğü dizeler göze çarpıyordu: “Oturmuşum nehrin kıyısına / tarifsiz kederler içindeyim / güneş batar dağların ardında / ışıltılı dorukları seyrederim / uzaklarda, çok uzaklarda sevdiceğim.”</p>

    <p>Kapı ile ranza arasında, maratona çıkmışçasına gidip gelmekte olan adam ansızın durdu, soluk soluğa gelip oturdu. Başını ellerinin arasına aldı ve birden bağırdı:</p>

    <p>“Çıkarın beni buradan!”</p>

    <p>Sonra, kendi kendine, “Hayır, çıkarmayacaklar,” diye söylenmeye başladı. “Çıkarmayacaklar, biliyorum. Sabahın altısından beri buradayım.”</p>

    <p>Derin bir nefes alarak ayağa kalktı, Şvayk’ın başına dikildi:</p>

    <p>“Kemeriniz var mı acaba? Şu acıya bir son vereyim!”</p>

    <p>Şvayk, belindeki kemeri çıkararak, “Size yardımcı olmaktan şeref duyarım,” dedi. “Hem, bir insanın hapishane hücresinde kemerle kendini nasıl astığını hep görmek istemişimdir.”</p>

    <p>Sonra etrafa bakındı, “Ne yazık ki, ortalıkta kancaya benzer bir şey görünmüyor,” dedi. “Pencerenin mandalı sizi taşımaz. Ama ranzanın kenarına diz çöküp kendinizi geri çekerek yapabilirsiniz bu işi. Emmaus Manastırı’nda bir keşiş vardı, bir Yahudi kızına vurulmuştu. Sonunda çarmıha gerilmiş İsa heykeline astı kendini. İntiharlara bayılırım. Buyurun, başlamışken yarım bırakmayın. Başlamak, bir işin yarısı demektir.”</p>

    <p>Adamcağız, Şvayk’ın, eline tutuşturduğu kemere şöyle bir bakıp köşeye fırlattı ve hıçkıra hıçkıra ağlamaya başladı. Kapkara elleriyle gözyaşlarını silerken haykırıyordu:</p>

    <p>“Küçücük çocuklarım var benim! Ayyaşlıktan, serkeşlikten düştüm buraya. Hey Yüce Tanrım! Zavallı karıcığım şimdi bana ne diyecek? Dairedekiler ne diyecekler? Küçücük çocuklarım var benim! Ayyaşlıktan, serkeşlikten düştüm buralara...”</p>

    <p>Sonunda biraz yatışır gibi oldu, ama az sonra gidip kapıyı tekmelemeye, yumruklamaya başladı. Dışarıdan ayak sesleri duyuldu, ardından bir ses, “Ne var, ne istiyorsun?” diye sordu.</p>

    <p>Adam, hayattan hiçbir umudu kalmamışçasına, “Bırakın gideyim,” dedi. Bu kez dışarıdan, “Nereye?” diye bir soru geldi.</p>

    <p>“Bırakın, çalıştığım daireme gideyim,” diye karşılık verdi talihsiz baba, memur, ayyaş, serseri.</p>

    <p>Koridorun sessizliğinden kahkahalar, korkunç kahkahalar yükseldi; ayak sesleri yavaş yavaş uzaklaştı.</p>

    <p>Adam çaresizlik içinde yanına oturduğunda, Şvayk, “Böyle güldüğüne bakılırsa,” dedi, “o bey sizden nefret ediyor olmalı. Böyle bir polis öfkelendiği zaman çok kötü şeyler yapabilir; bana sorarsanız daha fazla tepesini attırmayın. Kendinizi asmaya niyetiniz yoksa sessiz sakin oturun şurada, işi oluruna bırakın. Memursanız, evliyseniz, bir de küçük çocuklarınız varsa haklısınız, durumunuz hiç de parlak sayılmaz. Yanılmıyorsam, işten atarlar diye kaygılanıyorsunuz.”</p>

    <p>“Bilemiyorum,” diye iç geçirdi adam. “Doğrusunu isterseniz, tam olarak ne yaptığımı da hatırlamıyorum. Yalnızca beni bir yerden dışarı attıklarını, sonra yeniden içeri girip bir puro yakmaya kalkıştığımı biliyorum. Oysa her şey ne kadar güzel başlamıştı. Kısım şefinin doğum günüydü. Hepimizi bir şaraphaneye davet etti. Başladık içmeye... Bir kadeh, iki kadeh, üç kadeh, dört kadeh, beş kadeh, altı kadeh, yedi kadeh, sekiz kadeh, dokuz kadeh...”</p>

    <p>“Hesaplamanıza yardımcı olabilirim,” diye araya girdi Şvayk. “Ben işin uzmanı sayılırım. Bir gece tam yirmi sekiz meyhane dolaşmıştım. Ama, yemin ederim, hiçbirinde üç biradan fazla içmedim.”</p>

    <p>Kısım şefinin bu görkemli doğum günü kutlamasına katılmak zorunda kalmış olan bahtsız memur, “Uzun lafın kısası,” diye sürdürdü öyküsünü, “bir düzine kadar şaraphaneye uğradıktan sonra, bir de baktık, bizim şef yok. Oysa herifin boynuna bir ip takmış, küçük bir köpek gibi sürüyorduk arkamızdan. Geri dönüp her yerde aramaya koyulduk, ama bir süre sonra hepimiz birbirimizi kaybettik. Sonunda, Vinoradi’deki barlardan birinde buldum kendimi. Çok nezih bir yerdi. En son bir likör şişesini başıma diktiğimi hatırlıyorum, ondan sonra film kopmuş. İki polis tarafından karakola getirildiğimde aklım başıma geldi. Ama hakkımda tutulan raporu görünce aklım başımdan gitti gene: Meğer öyle uçmuşum ki yapmadığım edepsizlik kalmamış. Kadının birini tokatlamışım, askılıktan birinin şapkasını alıp çakımla dilim dilim kesmişim. Kadın çalgıcıları kovalayıp şef garsonu herkesin içinde yirmi kronumu çalmakla suçlamışım. Bütün bunlar yetmiyormuş gibi, oturduğum masanın mermerini kırıp yan masada oturan bir beyin kahvesine tükürmüşüm. Başka ne haltlar karıştırdım, bilmiyorum. Bir cahillik ettim, ama emin olun, kendini ailesine adamış, dürüst, şerefli bir insanım ben. İster inanın ister inanmayın, serserinin teki değilim!”</p>

    <p>Şvayk, adamın sorusunu yanıtlayacağı yerde, merakla sordu: “Masanın mermerini kırarken çok zorlandınız mı, yoksa bir vuruşta mı kırdınız?”</p>

    <p>“Bir vuruşta kırdım,” dedi dürüst adam.</p>

    <p>Şvayk üzülmüş görünüyordu:</p>

    <p>“İşte şimdi hapı yuttunuz. Bu işin ustası olduğunuzu ve bile bile yaptığınızı düşüneceklerdir. Peki, yan masada oturan beyin kahvesinin içine tükürdüm, dediniz. Kahvenin içinde rom var mıydı?”</p>

    <p>Adamın yanıtını beklemeden açıkladı:</p>

    <p>“Kahvede rom vardıysa, hepten yandınız demektir. Çünkü romlu kahve romsuz kahveden pahalıdır. Mahkemede ince eleyip sık dokurlar, bir açığını yakalayıp mutlaka bir suç bulurlar.”</p>

    <p>“Mahkemede...” diye mırıldandı düşünceli aile babası. Vicdan azabı içinde, perişanları oynuyordu.</p>

    <p>Şvayk, “Evdekiler hapiste olduğunuzu biliyorlar mı?” diye sordu. “Yoksa haberi gazeteden mi okuyacaklar?”</p>

    <p>Kısım şefinin doğum günü kutlamasının kurbanından, “Gazetede çıkar mı sahiden?” diye safça bir soru geldi.</p>

    <p>Asla dilini tutamayan Şvayk, “Kesin çıkar,” dedi olanca içtenliğiyle. “Hem de ıcığını cıcığını çıkarırlar artık. Okumayan kalmaz herhalde. Ben bile, sarhoşlarla ilgili haberleri satır satır okurum. Geçen gün, Kupa Meyhanesi’nde adamın biri koca bir bardakla kafasını kırdı. Evet, tek yaptığı buydu. Bardağı havaya atıp altında durdu. Adamcağızı hastaneye taşıdılar. Ertesi sabah bir de baktık, hiçbir gazete haberi kaçırmamış. Bir keresinde de, Bendlovka’da bir cenaze levazımatçısını tokatlamıştım; herifçioğlunun da eli armut toplamıyor ya, o da bana bir tokat aşketti. Huzuru sağlamak için ikimizi de içeri tıktılar. Gazeteler ertesi sabahı bile beklemediler, meyhane baskısına yetiştirdiler haberi. Ya, Ceset Birahanesi’nde iki bardak kıran encümen üyesine ne oldu dersiniz? Onu bile kayırmadılar; ertesi gün manşet oldu zavallı. Bana sorarsanız, gazetelere buradan bir tekzip gönderin derim. Haberdeki kişiyle uzak yakın bir ilişkiniz olmadığını, aranızdaki bir akrabalık bulunmadığını bildirin. Sonra da, evdekilere bir mektup yazın, çıkan tekzipleri kesip saklamalarını tembihleyin. Cezanızı çekip çıktığınız zaman okursunuz.”</p>

    <p>Şvayk, baktı şerefli memur tir tir titriyor, “Üşüyor musunuz?” diye sordu sevecenlikle. “Bu sene sonbahar çok soğuk geçecek galiba.”</p>

    <p>“İşim bitik,” diye hıçkırdı memurcuk. “Terfi de ettirmezler beni artık.”</p>

    <p>Şvayk, “Çok haklısınız,” diye atıldı. “Cezanızı tamamladıktan sonra işe geri almazlarsa hiç şaşmam. O zaman hemen bir iş bulabilir misiniz, bilemem valla! Bir düzenbazın yanına girmeye kalksanız bile, sizden mutlaka bir iyi hal kâğıdı isteyecektir. Bakın, bir anlık sapkınlık ne işler açtı başınıza! Diyelim, siz hapiste yan gelip keyif çattınız; karınız ve çocuklarınız neyle geçinecekler? Ya karınız sokak köşelerinde dilenmek zorunda kalırsa, çocuklarınız kötü yola düşerse?”</p>

    <p>Adam sızlandı:</p>

    <p>“Zavallı yavrularım! Zavallı karıcığım!”</p>

    <p>Ayağa kalktı, pişmanlık içinde çocuklarını anlatmaya başladı. On iki yaşındaki büyük oğlan izciydi. Sudan başka bir şey içmiyordu. Hayatında ilk kez yoldan çıkan babasına örnek olmalıydı.</p>

    <p>“İzci mi dediniz?” diye haykırdı Şvayk. “İzci hikâyelerine bayılırım. Hiç unutmam, bir gün bizim 91. Piyade Alayı, Zliv yakınlarındaki Midlovari’de tatbikattaydı. Bir de ne görelim, köylüler ormanda kamp kurmuş olan izcilerin peşine düşmemişler mi? Üçünü yakaladılar. En küçüklerini ağaca bağladılar. Çocukcağızın haykırışları öyle yürek parçalayıcıydı ki, biz katı yürekli askerlerin bile yüreğimiz ağzımıza geldi, alarga duralım dedik. O üç izci, kendilerini bağlamaya çalışan sekiz köylüyü ısırdılar. Ama az sonra, kızılcık sopasını yiyince, belediye başkanının önünde, güneşlenmek için uzandıkları tüm otlakları ezdiklerini bir güzel itiraf ettiler. Bu kadarla kalsa iyi. Hasat öncesinde, ormanda yakalayıp çakılarıyla öldürdükleri bir geyiği Rajitse yakınlarındaki bir tarlada şişe geçirip kızartırlarken kazara ekinleri yaktıklarını söylediler. Ormanda gizlendikleri delikte elli kilodan fazla kümes ve av hayvanı kemiği, yığınla kiraz çekirdeği, tonla elma koçanı bulundu.”</p>

    <p>Ne var ki, izcinin zavallı babasını avutmak mümkün olmadı.</p>

    <p>“Ne halt ettim ben!” diye gözyaşı döküyordu. “Şerefim iki paralık oldu!”</p>

    <p>Şvayk, bildik içtenliğiyle, “Yerden göğe kadar hakkınız var efendim,” dedi. “Bütün bu yaptıklarınızdan sonra, adınız hepten kötüye çıkar artık. Dostlarınız gazetelerde okumayagörsünler, her gittikleri yerde bire bin katarak anlatırlar, el âleme maskara ederler adamı. Ama dert etmeye değmez. Ne de olsa, yeryüzünde yüz kızartıcı suç işlemişlerin sayısı, yüz kızartıcı suç işlememişlerin sayısının on katı! Diyeceğim, gözünüzde büyütmeyin.”</p>

    <p>Koridordan koşar adım ayak sesleri duyuldu, anahtar çevrildi, kapı açıldı, bir polis Şvayk’ın adını seslendi.</p>

    <p>“Özür dilerim ama,” dedi Şvayk soylu bir edayla, “ben yalnızca öğlen on ikiden beri bekliyorum; bu bey ise sabahın altısından beri burada. Hem benim acelem yok zaten.”</p>

    <p>Yanıt yerine, bir polisin güçlü kolu uzandı içeri, Şvayk’ı tuttuğu gibi koridora aldı, sessizce yukarı, birinci kata çıkardı. İkinci odaya girdiklerinde, masanın başında oturan şişman, güler yüzlü komiser, “Demek Şvayk dedikleri sensin!” dedi. “Nasıl geldin buraya?”</p>

    <p>“Herkes nasıl geliyorsa ben de öyle geldim,” diye yanıtladı Şvayk. “Polis marifetiyle. Tımarhaneden yemek vermeden atmaya kalktılar. Ben de, yemeğimi yemeden şuradan şuraya adımımı atmam diye tutturdum. İşleri bitince kıçıma tekmeyi vurdular.”</p>

    <p>Komiser, “Bak Şvayk,” dedi tatlılıkla. “Burada, Salmova Sokağı Karakolu’nda seninle uğraşacağımıza, seni emniyet müdürlüğüne göndersek daha iyi değil mi?”</p>

    <p>“Siz bilirsiniz efendim,” dedi Şvayk yumuşak bir sesle. “Akşam vakti müdüriyete kadar küçük bir gezinti çok hoş olur doğrusu.”</p>

    <p>Komiser keyiflenmişti, “Anlaştığımıza sevindim,” dedi. “İnsanların anlaşması ne kadar güzel, iş hemen tatlıya bağlanıyor, öyle değil mi Şvayk?”</p>

    <p>“Ben büyüklerimin öğütlerini tutarım,” diye karşılık verdi Şvayk. “Bu iyiliğinizi hiç unutmayacağım komiserim. İnanın, hiç unutmayacağım.”</p>

    <p>Komiseri yerlere kadar eğilerek selamlayan Şvayk, bir polis eşliğinde nöbet odasına indirildi. Yarım saat kadar sonra, başka bir polisin eşliğinde, Jecna Caddesi’nin Karel Meydanı’na bakan köşesindeydi. Polisin koltuğunun altında, üzerinde <em>Arrestantenbuch</em> yazan, tutuklu kayıtlarıyla dolu koca bir defter vardı.</p>

    <p>Spalena Sokağı’nın köşesinde, bir ilan tahtasının çevresinde toplanmakta olan kalabalığa rastladılar.</p>

    <p>Polis memuru, Şvayk’a, “İmparator Hazretlerinin savaş ilan ettiğini açıklayan bildiri bu,” dedi.</p>

    <p>“Ben söyledim, ama kimseyi inandıramadım,” dedi Şvayk. “Tımarhanedekilerin haberi bile yoktu. Oysa en yetkili ağızlardan çoktan öğrenmiş olmaları gerekirdi.”</p>

    <p>“Ne demek istiyorsun?” diye sordu polis.</p>

    <p>Şvayk, “Tımarhanede o kadar çok subay var ki,” diye açıklamaya çalıştı. Az sonra, ilan tahtasının önünde toplanmış bir başka kalabalığa rastladıklarında, “Tanrı, İmparatorumuz Franz Joseph’i korusun!” diye bağırdı. “Bu savaşı kazanacağız!”</p>

    <p>Coşkulu kalabalıktan biri, Şvayk’ın şapkasına bir şaplak indirdi. Ve böylece, Aslan Asker Şvayk, kalabalığın arasında, bir kez daha emniyet müdürlüğünün kapısından içeri adımını attı.</p>

    <p>Sonra birden dönüp, “Bu savaşı mutlaka kazanacağız! İşte, buraya yazıyorum beyler!” diyerek, peşini bırakmayan kalabalıktan ayrıldı.</p>

    <p>Ve tarihin bulanıklığı arasından bir gerçek belirdi Avrupa’nın üzerinde: Yarın, bugünün planlarını altüst edecekti.</p>
  </div>
</body>
</html>