<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">5</span>Leitha kıyısındaki Bruck’tan Sokol’a doğru</h1>

    <div class="und-head html5_figure"><img alt="aslan20" src="../Images/aslan20.jpg"/></div>

    <p>Teğmen Lukaş, 11. Hücum Bölüğü’nün odasını öfkeli adımlarla voltalıyordu. Bölük barakasında koridordan tahta perdeyle ayrılmış karanlık odada bir masa, iki iskemle, bir gazyağı tenekesi, bir de ranza vardı.</p>

    <p>Teğmen’in karşısında hazır olda bekleyen Levazım Başçavuşu Vanyek, askerlerin maaş bordrolarını hazırlar, mutfak giderlerini denetlerdi. Sözün kısası, bölüğün maliye bakanı sayılırdı. Sabahtan akşama kadar odadan çıkmadığı yetmezmiş gibi geceleri de orada yatardı.</p>

    <p>Kapının ağzında, göbeğine inen sakalıyla Krakonoş’u<a class="si-noteref epub-type_noteref" href="#f127" id="ref_f127">127</a> andıran, şişman bir piyade eri duruyordu. Sivilde Çeski Krumlov’da değirmencilik yapan Balon adındaki bu nefer, teğmenin yeni emir eriydi.</p>

    <p>Teğmen Lukaş, Levazım Başçavuşu’na, “Doğrusu, bana harika bir emir eri bulmuşsun,” dedi. “Sana ne kadar teşekkür etsem azdır. Daha ilk günden ne mal olduğunu gösterdi. Yemeğimi alıp getirsin diye subay mahfiline yollamıştım, yarısını mideye indirmiş.”</p>

    <p>“Özür dilerim, Komutanım,” dedi adam azmanı. “Yolda getirirken döküldü.”</p>

    <p>“Demek döküldü. Ulan, dökülse dökülse çorbayla sos dökülür, kızarmış sosisin döküldüğü görülmüş mü? Bana getirdiğin, varla yok arası; ağza tat, boğaza feryat. Peki, elmalı börek nereye gitti?”</p>

    <p>“Komutanım...”</p>

    <p>“Bana bak, yalan söyleme. Besbelli gövdeye indirmişsin işte.”</p>

    <p>Teğmen bu son cümleyi öyle sert söyledi ki, Balon elinde olmadan iki adım geri gitti.</p>

    <p>“Mutfaktakilere sordum öğlen yemekte ne vardı diye. Ciğerli çorba varmış. Nerede ciğerler? Yolda zıkkımlandın değil mi? Sonra, hıyar turşusuyla biftek varmış. Onları ne yaptın? Tabii ki, onları da iyi ettin. Ya iki parça kızarmış sosis nereye gitti? Getire getire yarım sosis getirdin bana, yalan mı! İki tane de elmalı börek varmış! Böreklere ne oldu? Behey Allahsız tosbağa, börekleri de hakladın anlaşılan! Konuş ulan! Ne ettin elmalı börekleri, pis domuz? Yere düşüp çamurlandı, öyle mi? Masal anlatma bana, dubaracı! Nereye düşürdüysen göster bakalım! Demek, birden köpeğin teki koşup kaptı börekleri ha! Ne tesadüf, değil mi! Ulan, şeytan diyor ki, geçir yumruğu, yamyassı et suratını! Hâlâ inkârdan geliyor pezevenk! Ama yakalanmışsın işte. Başçavuş Vanyek görmüş seni. Ne dedi biliyor musun? ‘Komutanım, sizin alçak Balon var ya, yemeğinizi silip süpürüyor. Pencereden bakarken gördüm; kıtlıktan çıkmış gibi tıkınıyordu.’ Başçavuşum, bula bula bu hayvanı mı buldun bana?”</p>

    <p>“Komutanım, inanın, bölükte bundan namuslusunu bulamadım. O kadar salak ki, daha tüfeğin nasıl tutulacağını bile öğrenemedi. Eline tüfek versek, mutlaka bir kaza çıkar. Son tatbikatta az kalsın talim fişeğiyle yanındaki erin gözünü çıkarıyordu. Baktım herif muhataralı, bari teğmenimin işini görsün dedim.”</p>

    <p>“Ne iş görmesi!” dedi Teğmen. “Her gün yemeğimi mideye indiriyor ayı, ne yese doymuyor. Hâlâ açsın, değil mi?”</p>

    <p>“Haklısınız, Komutanım. Ben hep açımdır; manda gibi yerim. Birinin ekmeği artsa, sigara verir alırım, gene de doymam. Neyleyim, ben böyleyim. Tamam, artık doydum derim, sonra bir bakarım açlıktan zil çalıyor karnım. Sanki ağzıma bir lokma girmemiş gibi içim ezilir, aç kurtlar gibi yemeye başlarım. Bazen çatlayacak gibi olurum, en kıyak yemekleri getirseler yiyemem derim. Ama nafile! Birinin yemek yediğini görmeyeyim ya da yemek kokusu almasın burnum, o saat tertemiz olur midem, hakkını aramaya başlar, bok bulsa geri çevirmez. Komutanım, başınızı ağrıtıyorum, ama o kadar çaresiz kaldım ki geçen gün bana çift tayın çıkarsınlar diye başvuruda bulunmaya karar verdim. Kalktım, Budyeyovitse’deki alay doktoruna gittim. Ne yapsa beğenirsiniz! Üç gün revire yatırıp sade suya çorbaya talim ettirdi. ‘Aç kalmak ne demekmiş gör bakalım, pis solucan!’ diye payladı beni. ‘Bir daha karşıma gelme, samyeli vurmuş mayıs çirozu gibi çıkarsın buradan!’ Öyle ballı börekler falan gerekmiyor, Teğmenim; en yavan yemekler bile ağzımı sulandırıyor. Komutanım, yalvarırım, çift tayın versinler bana. İlle de et olması gerekmez; patates ve lahana da yeter, artıklara bile razıyım. Onca yemek ziyan zebil oluyor zaten...”</p>

    <p>“Kes ulan!” diye bağırdı Teğmen Lukaş. “Amma tantana ettin ha! Başçavuşum, duyuyor musun arsız köpeğin dediklerini? Herifte surat yok ki; yemeğimi gövdeye indirdiği yetmiyormuş gibi bir de çift tayın isterim diye tutturuyor. Gösteririm ben sana, açgözlü domuz!”</p>

    <p>Sonra Vanyek’e dönüp, “Başçavuşum,” dedi, “bu ayıyı Onbaşı Weidenhofer’e götürün, mutfağın bahçesindeki ağaca sımsıkı bağlasın. Akşam gulaş dağıtılırken iki saat bağlı kalsın da görsün gününü. Ama dinle beni, öyle bir bağlasınlar ki parmaklarının ucunda dursun ve gulaşın kazanda nasıl kaynadığını görebilsin. Sakın gulaş dağıtılırken iplerini çözmesinler deyyusun; ciğercinin kapısında bekleyen aç sokak kedileri gibi ağzı sulansın. Aşçıya söyle, bu herifin tayınını da başkasına versin!”</p>

    <p>“Emredersiniz, Komutanım. Yürü, Balon!”</p>

    <p>Tam çıkarlarken, teğmen kapının önüne dikildi, dehşet içindeki Balon’un yüzüne bakıp zafer kazanmışçasına haykırdı:</p>

    <p>“Kendin ettin kendin buldun, Balon efendi. Afiyet şeker olsun! Bana bunu bir daha yaparsan, seni divanıharbe veririm!”</p>

    <p>Vanyek geri gelip Balon’un bağlandığını bildirdiğinde, Lukaş, “Beni tanırsın, Vanyek,” dedi. “Böyle şeyler yapmaktan hoşlanmadığımı bilirsin, ama ne halt edeyim. Önünden kemiğini alırsan köpek hırlamaya başlar. Böyle aşağılık bir herifi yanımda istemiyorum. Üstelik Balon’un başına gelenler, öbür askerlere de ders olur. Hücum bölüklerindekiler yarın öbür gün cepheye gideceklerini bildikleri için serkeşlik edip duruyorlar, ortalığı birbirine katıyorlardı.”</p>

    <p>Son derece kaygılı görünen Teğmen Lukaş, alçak sesle sürdürdü konuşmasını:</p>

    <p>“Önceki gün gece tatbikatında senin de bildiğin gibi şeker fabrikasının arkasındaki gönüllü okuluna bir saldırı düzenlememiz gerekiyordu. İlk birlik, öncü kuvvet, başlarında ben olduğum için, sokakta hiç ses çıkarmadan ilerledi. Ama sola ilerlemesi ve şeker fabrikasının oraya devriye çıkarması gereken ikinci birlik sanırsın piknikteydi. Şarkılar söylüyorlar, ter ter tepiniyorlardı; herhalde ordugâhtan duyulmuştur sesleri. Ardından, sağ kanadı tutan üçüncü birlik ormana yakın alanı keşfe gitti. Bizim bulunduğumuz yerden en az on dakika uzaklıkta olmalarına rağmen, fırlamaların sigara içtiklerini görebiliyorduk; karanlıkta uçuşan ateşböcekleri gibiydiler. Dördüncü birliğe gelince; onlar artçı kuvveti oluşturacaklardı; ama nasıl oldu bilinmez, ansızın bizim öncü kuvvetin önüne çıktılar ve bizi düşman sandılar. Tabii ben de, üstüme üstüme gelen kendi artçı kuvvetim karşısında geri çekilmek zorunda kaldım. Olacak iş mi? İşte bana verdikleri 11. Hücum Bölüğü! N’aparsın böyle heriflerle? Gerçek savaşta ne bok yerler, düşünmek bile istemiyorum!”</p>

    <p>Teğmen Lukaş ellerini kavuşturdu, yüzünde işkencelere katlanmış bir aziz ifadesi belirdi; burnu sivrilip uzamıştı sanki.</p>

    <p>Başçavuş, onu yatıştırmaya çalışarak, “Hiç asabınızı bozmayın, komutanım,” dedi. “Böyle şeyleri dert etmeyin. Ben bugüne kadar tam üç hücum bölüğünde bulundum; üçü de tekmil taburla birlikte darmadağın oldu, her seferinde geri dönüp yeni bir bölük toplamak zorunda kaldık. Al birini vur ötekine. Ama 9. Bölük’ten kötüsü görülmemiştir; bölük komutanı ve tüm astsubaylarla birlikte tekmil bölük esir düşmüştü. Ben şans eseri paçayı kurtarmıştım; şans da değil ya, o sırada bölüğe rom ve şarap almak için alay trenine gitmiştim.”</p>

    <p>Sonra, sır veriyormuşçasına, “Biliyor musunuz, Teğmenim,” dedi, “sizin o gece tatbikatında gönüllüler bizim bölüğü kuşatmaları gerekirken Neusiedler Gölü’ne gitmişler. Bütün gece yürümüşler, öncü kolları bataklığın kıyısından dönmüş. Başlarında da Yüzbaşı Sagner varmış. Gün ışımasa Sopron’a kadar gideceklermiş anlaşılan.”</p>

    <p>Böyle olayları hiç kaçırmaz, önüne gelene anlatmaya bayılırdı.</p>

    <p>“Herhalde duymuşsunuzdur, Komutanım,” dedi bir sır paylaşıyormuşcasına göz kırparak. “Yüzbaşı Sagner bizim hücum taburuna komutan oluyormuş. Başçavuş Hegner’in de dediği gibi, herkes tabur komutanlığına sizin getirileceğinizi sanıyordu. Ne de olsa en kıdemli subay sizsiniz. Ama ne dolap dönmüşse dönmüş, Yüzbaşı Sagner’in atandığına dair bir emir gelmiş tümenden tugaya.”</p>

    <p>Teğmen Lukaş, dudağını ısırıp bir sigara yaktı. Olan biteni tabii ki biliyor ve haksızlığa uğradığını düşünüyordu. Yüzbaşı Sagner’den yediği ilk kazık değildi bu.</p>

    <p>“Evet, elbette, Yüzbaşı Sagner...” diyecek olduysa da, Başçavuş Vanyek lafa girdi:</p>

    <p>“Komutanım, açık söyleyeyim, bu işten hiç hoşlanmadım. Başçavuş Hegner anlatmıştı; yüzbaşı savaşın başlarında Sırbistan’daymış, Karadağ’da bir yerlerde yiğitlik taslamaya kalkıp bölükleri Sırp mevzilerindeki mitralyözlerin üstüne sürmüş. Hem de hiç gerek yokken. Piyadelerin bir işe yaramayacağını, Sırpları yamaçlardan ancak topçuların söküp atabileceğini bile bile. Koca taburdan geriye topu topu seksen asker kalmış; Yüzbaşı Sagner de elinden yaralanmakla kalmamış, hastanede sıçırgan olmuş bir de. Çok geçmeden Budyeyovitse’deki alayda yeniden boy gösterdi. Dün gece subay mahfilinde gene yüksekten atıp durmuş. Demiş ki: ‘Bir an önce cepheye gitmek için can atıyorum. Kim olduğumu görecekler. Tüm taburu orada bırakmak zorunda kalsam da cesaret madalyasını boynuma takacağım. Zaten Sırplarla görülecek hesabım var. Ya taburla birlikte ben de geberirim ya da yarbaylığa yükselirim...’ Komutanım, bana öyle geliyor ki, bizim de başımız belada. Geçen gün Başçavuş Hegner, Yüzbaşı Sagner’le aranızın bozuk olduğunu söylüyordu; herif bizim 11. Bölük’ü en tehlikeli mevzilere yerleştirip topun ağzına bizi sürecekmiş.”</p>

    <p>Derin bir iç geçirdikten sonra, “Bence,” diye devam etti, “bu kadar çok ordunun bu kadar geniş bir cephede çarpıştığı bir savaşta gözü dönük saldırılar bir işe yaramaz, akıllıca manevralarla daha büyük yarar sağlarsın. Dukla’da 10. Hücum Bölüğü’ndeyken kafama dank etmişti. Her şey yolunda gidiyordu; o ara ‘Ateşkes’ emri geldi ve hepimiz Rusların iyice yaklaşmalarını beklemeye başladık. Adamları gafil avlayacak, tek bir kurşun sıkmadan esir alacaktık. Gel gör ki, tam o sırada sol kanadımızdaki o aptal ihtiyatlar, üstümüze gelen Ruslardan korkup karlar arasında düşe kalka bayır aşağı kaçmaya başladılar. Ruslar sol kanadımızda gedik açınca, tugayla birleşme emri aldık. Böyle bir emir geldiğini çok iyi biliyorum, çünkü bölüğün iaşe hesaplarını gözden geçirmek için tugay karargâha gitmiştim. İşte tam o sırada 10. Hücum Bölüğü’nden birkaç asker tugaya vardı. Akşama kadar yüz yirmiyi buldu sayıları. Ötekiler geri çekilirken yolu şaşırmışlar, kızak kayar gibi dosdoğru Rus mevzilerinin ortasına inmişlerdi. Sizin anlayacağınız, tam bir kepazelikti, Komutanım. Ruslar, Karpatlar’ın hem tepelerinde, hem de eteklerinde mevzilenmişlerdi. Ondan sonra, Komutanım, Yüzbaşı Sagner...”</p>

    <p>Teğmen Lukaş, “Kes artık!” diye bağırdı. “Yüzbaşı Sagner kadar taş yağsın başına. Hepsini biliyorum. Bir daha hücuma geçip çarpışmaya girdiğimizde rom ve şarap almak için kapağı karargâha atabileceğini aklının köşesinden bile geçirme. Korkak ayyaşın teki olduğunu bilmeyen yok. Kıpkırmızı kesilmiş burnun her şeyi anlatıyor zaten.”</p>

    <p>“Burnumun kırmızılığı Karpatlar’dan bir hatıradır, Teğmenim. İnanın, mecburiyetten içiyorduk. Sefertasları yukarı gelene kadar yemek buz gibi oluyordu. Siperler kar altındaydı. Ateş yakmak yasaktı. Ancak romla ısıtıyorduk içimizi. Ben olmasaydım halimiz haraptı, öbür bölüklerin başına gelen bizim de başımıza gelirdi; rom bulamadıkları için az adam donmadı. Hepimizin burnunun romdan kızarması bundan işte. Kızardı da ne oldu? Taburdan bir emir geldi, devriyeye sadece kırmızı burunlular çıkacak diye.”</p>

    <p>Teğmen, sırıtarak, “Artık kara kışta değiliz,” dedi.</p>

    <p>“İster kış, ister yaz, romsuz da olmaz, şarapsız da, Komutanım. Kafalar kıyak olur; biraz rom, biraz şarap çektin mi, karşına kim çıksa dövüşürsün... Ulan, hangi katır tepikliyor kapıyı? Okuman yok mu davar? Görmüyor musun, ‘Vurma, gir’ yazıyor!”</p>

    <p>Teğmen Lukaş, iskemlesini kapıya çevirdi. Usul usul açılan kapıdan usul usul Aslan Asker Şvayk girdi içeri ve kapının ağzında selam çaktı. Kim bilir, belki de, daha kapıyı vururken “Vurma, gir” yazısını görür görmez selama durmuştu.</p>

    <p>Selamında da, yüzünden hiç eksik olmayan o gamsız kedersizlik vardı. Antik Yunan’ın hırsızlık tanrısı, Avusturya piyade üniforması giymişti sanki.</p>

    <p>Teğmen Lukaş, kendisini bakışlarıyla sarıp okşayan Aslan Asker Şvayk’ı görür görmez gözlerini kapadı.</p>

    <p>Kutsal kitaplarda anlatılan öyküde, yitirilip yeniden bulunan hayırsız evlat da, gelişini kutlamak için şişte kuzu çeviren babasına herhalde aynı sevecenlikle bakmıştı.</p>

    <p>Şvayk, öylesine içten bir kayıtsızlıkla, “İşte, gene karşınızdayım, Komutanım,” dedi ki, Teğmen Lukaş birden kendine geldi. Albay Schröder, Şvayk’ı geri göndereceğini söyleyeli beri, Teğmen bu buluşmayı geciktirmek için elinden geleni yapmıştı. Her sabah, “Tanrım, büyüklüğünü göster, n’olur bugün de gönderme onu bana,” diye geçirmişti içinden. “Umarım gene bir haltlar karıştırmıştır da, içeri tıkmışlardır.”</p>

    <p>Ama Şvayk olanca sevimliliğiyle kapıdan içeri süzülerek Teğmen’in tüm umutlarını boşa çıkarmıştı işte.</p>

    <p>Gülümseyerek levazım başçavuşa yaklaştı ve kaputunun cebinden çıkardığı belgeleri uzatarak, “Başçavuşum,” dedi, “Alay karargâhtan verdikleri bu kâğıtları size teslim etmem gerekiyormuş. Maaşım ve tayınımın çıkması için.”</p>

    <p>Şvayk’ın rahatlığı Vanyek’i sinirlendirmişti. “Masanın üstüne bırak,” dedi.</p>

    <p>Bunun üzerine, Teğmen Lukaş içini çekerek, “Vanyek, en iyisi sen bizi Şvayk’la biraz yalnız bırak,” dedi.</p>

    <p>Vanyek, hemen dışarı çıktıysa da, ne konuşacaklarını çok merak ettiği için kapının önünde dikildi.</p>

    <p>Başlangıçta hiçbir şey duymadı, çünkü Şvayk da, Teğmen de bir süre hiç konuşmadılar. Uzun uzun birbirlerini süzdüler. Lukaş, Şvayk’a hipnotize edecekmiş gibi bakıyordu; az sonra karşısındaki tavuğun üstüne atlayacak bir horoz gibiydi.</p>

    <p>Şvayk’a gelince; her zamanki sevecen bakışlarıyla, “İşte gene kavuştuk birbirimize, can yoldaşım. Artık bizi hiçbir kuvvet ayıramaz, arkadaş,” demek ister gibiydi.</p>

    <p>Teğmen susmakta diretince, Şvayk’ın bakışlarında hüzünlü bir sevgi belirdi: “Bir şeyler söyle kardeşlik, konuş artık.”</p>

    <p>Sonunda, Teğmen Lukaş bu can sıkıcı sessizliği alaycılığa sığınarak bozdu:</p>

    <p>“Hoş geldiniz safalar getirdiniz, Şvayk efendi. Yüzünüzü gören cennetlik. Hangi dağda kurt öldü, siz buralara gelir miydiniz!”</p>

    <p>Ama geçmişin öfkesini daha fazla dizginleyemedi ve yumruğunu öyle bir indirdi ki masaya, mürekkep hokkası devrildi, maaş bordrosu mürekkebe bulandı.</p>

    <p>Teğmen Lukaş, yerinden fırladığı gibi Şvayk’ın karşısına dikilip, “Hayvan herif!” diye kükredikten sonra daracık odada hızlı hızlı volta atmaya başladı. Şvayk’ın yanından geçerken öfkeyle yere tükürüyor, masanın önünden her geçişinde bir kâğıt alıyor, buruşturup köşeye atıyordu.</p>

    <p>“Komutanım,” dedi Şvayk. “Emrettiğiniz gibi mektubu yerine ulaştırdım. Neyse ki, Bayan Kakonyi evdeydi. Gerçi ben gördüğümde hüngür hüngür ağlıyordu, ama gene de çok güzel bir kadın olduğunu söyleyebilirim...”</p>

    <p>Teğmen Lukaş, başçavuşun yatağına oturdu ve boğuk bir sesle, “Bütün bunlar ne zaman son bulacak Şvayk?” diye sordu.</p>

    <p>Şvayk, soruyu duymamış gibi devam etti:</p>

    <p>“Sonracığıma, işler biraz karışır gibi olduysa da bütün suçu ben üstüme aldım. Ama, baktım, öyle bir hanımla mektuplaşabileceğime inanmıyorlar, mektubu çiğneyip yutuverdim; böylece delil melil kalmamış oldu. Bu arada, ne yazık ki, nasıl çıktığını anlayamadığım ufak çapta bir kavganın içinde buldum kendimi; ama o beladan da yüz akıyla sıyrıldım doğrusu. Hiçbir suçum olmadığını anlayınca beni alay karargâha postaladılar, tümen mahkemesindeki davayı da kaldırdılar. Alay karargâha varalı birkaç dakika olmuştu ki, Albay bir hışım içeri girip ana avrat dümdüz gitti ve posta eriniz olarak gelip size tekmil vermemi emretti. Haa, bir de dedi ki, Teğmen’e söyle, hemen hücum bölüğünün oraya bekliyorum onu.’ Albay bunu söyleyeli yarım saatten fazla oldu aslında, ama beni bir odaya sokup orada on beş dakika bekleteceklerini nereden bilebilirdi ki. Demek istediğim şu ki, tutuklu kaldığım sürece maaşlarımı alamamıştım; meğer alayda tutuklu kaldığım için maaşlarımın bölükten değil, alaydan ödenmesi gerekiyormuş. Karışık işler işte, adam deli çıkar valla...”</p>

    <p>Teğmen Lukaş, Albay’ın yarım saat önce kendisini görmek istediğini duyar duymaz çarçabuk toparlanıp giyindi. Çaresizlik içinde, “Sağ olasın, Şvayk,” dedi, “gene ne kadar büyük bir iyilik ettin bana bilemezsin!” Şvayk ise, kapıdan telaşla fırlayan Teğmen’i yatıştırması gerektiğini düşünerek arkasından seslendi:</p>

    <p>“Dert etmeyin, Teğmenim. Albay’ın bir yere gideceği yok. Herif boş gezenin boş kalfası...”</p>

    <p>Teğmen gittikten bir süre sonra Başçavuş Vanyek içeri girdi.</p>

    <p>Şvayk, iskemleye oturmuş, küçük demir sobaya kömür atıp duruyordu. Soba tütmeye başlamış, odayı berbat bir kömür kokusu kaplamıştı; ama Şvayk’ın aldırdığı yoktu, bu küçük eğlenceye öylesine dalmıştı ki başçavuşun girdiğini fark etmedi bile. Vanyek, bir süre Şvayk’ı seyrettikten sonra bir tekmede sobanın kapağını kapatıp, “Hadi, yaylan bakalım!” dedi bizimkine.</p>

    <p>Şvayk, “Başçavuşum, sizi kırmak istemem ama, yaylanmam mümkün değil,” diye karşılık verdi. “Yer yerinden oynasa emrinizi yerine getiremem, çünkü daha büyük yerden emir almış bulunuyorum.” Sonra gururla ekledi:</p>

    <p>“Bendeniz bugüne bugün bölüğün posta eriyim. Bizzat Albay Schröder tarafından 11. Hücum Bölüğü’ne atandım. Biliyorsunuz, daha önce Teğmen Lukaş’ın emir eriydim; ama üstün başarılarım sayesinde bölüğün posta erliğine terfi ettim. Hem Teğmen’le biz eski dostuz. Sahi, başçavuş, sivilde ne iş yapardınız siz?”</p>

    <p>Aslan Asker Şvayk’ın umursamazlığı karşısında büyük bir şaşkınlığa kapılan başçavuş, erlerin canına okumakla nam salmış olmasına karşın, Şvayk’ın astıymış gibi yanıtladı:</p>

    <p>“Ben Kralupi’li Vanyek. Eczacıydım.”</p>

    <p>“Ben de bir zamanlar bir eczanede kalfalık yapmıştım,” dedi Şvayk. “Prag’da, Na Perştinye’de Bay Kokoşka’ nın yanında. Antika herifin tekiydi. Kilerdeki benzin tenekesi kazara alev aldı, dükkân yandı diye beni kapının önüne koymuştu. Sonra da hiçbir yerde iş vermediler tabii; boktan bir benzin tenekesi yüzünden kalfalıktan olduk. Siz de inekler için şifalı otlar hazırlar mıydınız?”</p>

    <p>Vanyek başını salladı.</p>

    <p>“Biz inekler için kutsal tasvirlerle birlikte şifalı otlar hazırlardık. Bay Kokoşka müthiş dindar bir adamdı. Nerede okuduysa, Aziz Pelegrinus’un mideleri şişkinlik yapan inekleri iyileştirdiğini okumuş, Smiçov’da bir yerde Aziz Pelegrinus’un tasvirlerini bastırtıp iki yüz guldene takdis ettirmişti. Tasvirleri, inekler için hazırladığımız şifalı otların kutularına koyuyorduk. İnekler otların konduğu sıcak suyu yalaktan içerken, biz de yardımcımız Bay Tauchen’in Aziz Pelegrinus için yazdığı bir duayı okuyorduk. Aziz Pelegrinus tasvirlerinin arkasına kısa bir duanın basılması gerekiyordu. Akşam oldu mu, patronumuz Kokoşka, Bay Tauchen’i yanına çağırır, ertesi sabaha bir dua hazırlamasını tembihlerdi. Bay Kokoşka sabah onda eczaneye geldiğinde duanın matbaaya gönderilmesi lazımdı; inekler duayı beklerlerdi. Bay Tauchen’in işi zordu; duayı güzelce hazırlarsa guldeni kapar, hazırlayamazsa zılgıtı yerdi Kokoşka’dan. Bütün gece kan ter içinde kalır, sabaha kadar gözünü kırpmazdı. Bir sabah eczaneye eli boş gelmişti; bizim otçu azizin adını bile hatırlamıyordu. Bereket, Kapıcı Ferdinand imdadına yetişti. Ferdinand çok becerikli bir adamdı, elinden her iş gelirdi. Biz tavan arasında papatya çayı kuruturken yanımıza gelir, pabuçlarını çıkarır, ayaklarımızın şişmesini nasıl önleyeceğimizi gösterirdi. Tavan arasında güvercin yakalar, kasanın çekmecesinin nasıl açılacağını bilir, daha bir sürü numara öğretirdi bize. Bay Tauchen’i kurtardı desem yanlış olmaz. ‘Durun bir de ben deneyeyim, Bay Tauchen,’ dedi. Bay Tauchen beni Ferdinand’a bir bardak bira getirmem için eczanenin karşısındaki meyhaneye yolladı. Döndüğümde, Ferdinand duanın yarısını bitirmiş, okuyordu:</p>

    <div class="poem html5_section">
      <span>Gökyüzü krallığından geldim,</span> <span>Bir sevgi bildirisi getirdim.</span> <span>Danası, buzağısı, öküzü, ineği,</span> <span>Kokoşka’nın otlarını yer hepsi.</span> <span>Hünerli Kokoşka’nın şifalı karışımı,</span> <span>Kapının önüne koyar baytarları.</span>
    </div>

    <p>Birayı içip bir de cıgara sardıktan sonra, çarçabuk tamamlayıverdi duayı:</p>

    <div class="poem html5_section">
      <span>Adaklar ada ki Aziz Pelegrinus’a,</span> <span>Koşup gelsin, şifa versin sığırlarına.</span> <span>Şu kutuyu iki guldenciğe kutsayan</span> <span>O aksakallı evliyayı hayırla an.</span> <span>Tapın ki ona derinden ve gönülden,</span> <span>Eksik etmesin hayırduasını süründen.</span>
    </div>

    <p>Biraz sonra Bay Kokoşka geldi ve Bay Tauchen’i odasına çağırdı. Bay Tauchen dışarı çıktığında, elinde bir değil, tam iki gulden vardı. ‘Yarı yarıya paylaşalım,’ dedi Ferdinand’a. Ne ki, iki guldeni görünce Ferdinand’ın gözünü hırs bürüdü. ‘Olmaz,’ dedi, ‘ya hepsini alırım ya hiç almam.’ Bay Tauchen de, ‘Ne halin varsa gör,’ deyip, iki guldeni cebe attı. Sonra beni bitişikteki depoya çekip kulağıma öyle bir tokat aşketti ki, Allahım şaştı. ‘Bana bak,’ dedi gözlerini devirerek, ‘duayı benim yazmadığımı ağzından kaçıracak olursan, eşek sudan gelene kadar döverim seni. Ferdinand ihtiyara gidip beni şikâyet ederse, yalan söylüyor diyeceksin.’ Oracıkta bir de yemin ettirdi bana. O günden sonra bizim Kapıcı Ferdinand şifalı otlardan intikam almaya karar verdi. Hem de ne intikam! Ortalığı süpürürken topladığı fare pisliklerini tavan arasına getiriyor, büyük kutulara doldurduğumuz şifalı otlara serpiştiriyordu. Sokaklardan topladığı at boklarını evde kuruttuktan sonra havanda bir güzel dövüp Aziz Pelegrinus’un tasviriyle birlikte otlara karıştırıyordu. Bu kadarla yetindiğini sanırsan aldanırsın. Kutuların içine hem işiyor, hem sıçıyor, sonra da uzun uzun karıştırıp bulamaç yapıyordu...”</p>

    <p>Telefon çaldı. Başçavuş fırlayıp ahizeyi kaptı, kulağına götürmesiyle öfkeyle elinden fırlatması bir oldu:</p>

    <p>“Alay karargâhtan çağırıyorlar. Sırası mı ulan şimdi! İki dakika rahat vermiyorlar insana.”</p>

    <p>Şvayk odada gene yalnız kaldı.</p>

    <p>Biraz sonra telefon yeniden çaldı.</p>

    <p>Şvayk ahizeyi aldı:</p>

    <p>“Vanyek mi? Az önce alay karargâha gitti. Sen kimsin? 11. Bölük’ün postası mı? Kimsin kardeşim? 12. Bölük’ün posta eri, öyle mi? Ben kim miyim? Benim adım Şvayk. Senin adın ne? Braun mu? Karlin’de, Pobrjejni Caddesi’ndeki Şapkacı Braun’la bir akrabalığın var mı, kardeşlik? Demek yok. Tanımıyor musun? Aslında ben de tanımıyorum. Epey oluyor, tramvayla oradan geçiyordum, dükkânın adı dikkatimi çekti. Ne söyleyeceksen söyle, birader. Ben hiçbir şey bilmiyorum. Ne? Ne zaman gidiyoruz? Kimse gitmekten falan söz etmedi bana. Peki, nereye gidiliyor?”</p>

    <p>“Hücum bölüğüyle cepheye gidiyorsun, salak herif.”</p>

    <p>“Bana bir şey söyleyen olmadı.”</p>

    <p>“Yesinler senin gibi emir erini. Senin asteğmen var ya...”</p>

    <p>“Bir kere, asteğmen değil, teğmen o.”</p>

    <p>“Ayvaz kasap hep bir hesap. Tamam, senin dediğin olsun. Teğmenin albayın yanında mı?”</p>

    <p>“Evet, albay çağırttı.”</p>

    <p>“Tamam işte, gördün mü! Bizimkini de çağırdılar; 13. Bölük’ün teğmeni de oradaymış. Biraz önce posta eriyle telefonda konuştum. Bana bak, keriz yerine koyma beni. Bando da hazırlanıyormuş, doğru mu?”</p>

    <p>“Ben hiçbir şey bilmiyorum.”</p>

    <p>“Hemşerim, gerzek numarası yapma bana. Sizin başçavuşa vagonlarla ilgili bir emir gelmiş, öyle mi? Kaç adamınız var?”</p>

    <p>“Ne bileyim ben.”</p>

    <p>“Vay hıyar vay. Ulan, oraya gelirsem alırım ayağımın altına.” (Telefondakinin yanındaki birine seslendiği duyuldu: “Franta, öteki ahizeyi al da dinle; 11. Bölük’ün posta eri tam bir çeşit.”) “Alooo! Uyudun mu yoksa? İyi, tamam, madem uyumuyorsun, cevap ver o zaman! Demek, daha hiçbir şeyden haberin yok. Hadi, çıkar baklayı ağzından. Başçavuşun, ‘Git, konserve istihkakımızı getir,’ falan gibisinden bir şey demedi mi sana? Ulan, salakların şahı! Senin üstüne vazife değil mi?” (Kahkahalar duyuldu.) “Senin birkaç tahtan eksik galiba. Kulağına bir şeyler çalınırsa, bizim 12. Bölük’ü ara hemen. Oldu mu, yavrum! Nerelisin sen bakayım?”</p>

    <p>“Praglıyım.”</p>

    <p>“Ben Praglıları daha akıllı bilirdim... Haa, bir sorum daha var: Sizin başçavuşu alay karargâha ne zaman çağırdılar?”</p>

    <p>“Bir-iki dakika önce.”</p>

    <p>“Şimdi yandık işte; bunu daha önce söylesene, marsıvan eşeği! Bizimki de az önce gitti. Kesin bir şeyler dönüyor. Trendekilerle bir şey konuşmadın mı?”</p>

    <p>“Hayır.”</p>

    <p>“Hey Yüce Tanrım! Deli çıkmak işten değil! Ulan, taş arabası, hiçbir şey umurunda değil mi senin? Bunca zamandır neredeydin sen?”</p>

    <p>“Tümen cezaevinden çıkalı bir saat oldu.”</p>

    <p>“Oo, bak bunu beğendim işte! Bir ara gelip bir görmeliyim seni. Hadi, kapat telefonu bakalım.”</p>

    <p>Şvayk tam piposunu yakmak üzereydi ki, telefon bir kere daha çaldı.</p>

    <p>“Nedir ulan bu, zır zır!” dedi Şvayk kendi kendine. “Zaten işim başımdan aşkın, bir de sizinle mi uğraşacağım!”</p>

    <p>Telefon aman vermeden çalıyordu. Sonunda sabrı taşan Şvayk ahizeyi kaptığı gibi haykırdı:</p>

    <p>“Aloo, kim o? Ben 11. Bölük’ün Posta Neferi Şvayk.”</p>

    <p>Teğmen Lukaş’ın sesini hemen tanıdı:</p>

    <p>“Ne haltlar karıştırıyorsun sen orada? Vanyek nerede? Çabuk telefona çağır!”</p>

    <p>“Başüstüne, komutanım! Az önce telefon çaldı da...”</p>

    <p>“Bak, Şvayk, seninle uğraşacak vaktim yok. Savaş zamanı telefonda gevezelik edilmez. Kısa ve öz konuşulur. ‘Başüstüne Komutanım’la, ‘Emret Komutanım’la vakit kaybedemeyiz. Sen şimdi soruma cevap ver. Vanyek yanında mı? Söyle, hemen telefona gelsin!”</p>

    <p>“Emredersiniz Komutanım! Şey, Vanyek burada yok Komutanım. Biraz önce alay karargâha çağırdılar. On beş dakika oldu olmadı.”</p>

    <p>“Ulan, Şvayk! Oraya gelince gösteririm ben sana! Lafı uzatmadan konuşamaz mısın sen? Söyleyeceklerimi çok dikkatli dinle. Sesimi duyabiliyor musun? Sonra parazit vardı, anlamadım falan gibi bahaneler uydurmaya kalkma. Şimdi bak, telefonu kapatır...”</p>

    <p>Şvayk kapatır kapatmaz yeniden çaldı telefon. Teğmen’de küfrün bini bir paraydı:</p>

    <p>“Ulan, adi köpek! Ulan, hıyarağası! Sen ne halt ettiğini sanıyorsun, Allahsız tosbağa! Ne bok yemeye kapattın telefonu?..”</p>

    <p>“Bağışlayın Komutanım; ama kapatmamı siz söylediniz...”</p>

    <p>“Bir saate kadar oradayım Şvayk, ölümlerden ölüm beğen... Şimdi hemen topukla. Doğruca barakaya git, takım çavuşlarından birini bul. Fuks olsa daha iyi. Yanına on adam alsın, derhal depoya gidip bölüğün konservelerini kapsın getirsin. Şimdi emri tekrar et bakalım. Ne yapacakmış?”</p>

    <p>“Yanına on adam alacakmış, depoya gidip bölüğün konservelerini kapıp getirecekmiş.”</p>

    <p>“Tanrıma çok şükür, kedi olalı bir fare tuttun. Ben de hemen Vanyek’i arıyorum, depoya gidip duruma vaziyet etmesini söylüyorum. Bu arada bizim oraya gelirse söyle, her işi bıraksın, doğru depoya koşsun.”</p>

    <p>Şvayk, uzun süre boş yere aradığı Takım Çavuşu Fuks’u da, tekmil onbaşılar ve çavuşları da sonunda mutfakta buldu. Bir yandan afiyetle kemikleri sıyırıyorlar, bir yandan da sımsıkı bağladıkları Balon’un kıvranışlarını seyrediyorlardı. Aşçılardan biri, kalın bir pirzolayı Balon’un ağzına tıkıştırmıştı. Sakallı dev, eli kolu bağlı olduğundan, pirzolayı dişleriyle yakalamış, vahşiler gibi kemirmeye çalışıyordu.</p>

    <p>Şvayk, “Takım Çavuşu Fuks hanginiz?” diye sordu.</p>

    <p>Çavuş Fuchs, sorunun sıradan bir piyade erinden geldiğini görünce cevap vermeyi onuruna yediremedi.</p>

    <p>“Hey Allahım,” dedi Şvayk. “Keyfinizin gelmesini mi bekleyeceğim burada? Nerede ulan bu Takım Çavuşu Fuks?”</p>

    <p>Çavuş Fuks, yerinden fırladığı gibi, Şvayk’ın yedi sülalesinden bando mızıkayla geçti:</p>

    <p>“Bana ‘takım çavuşu’ demek senin ne haddine, dümbük! ‘Komutanım’ diyeceksin, anlaşıldı mı! ‘Nerede ulan bu Takım Çavuşu Fuks?’ diyenin ağzını yırtarım ben!”</p>

    <p>Şvayk, kendinden son derece emin, “Ağır ol, babalık,” dedi. “Fazla konuşma da doğru barakaya vınla. Yanına on adam al, deponun yolunu tut. Bölüğün konservelerini alıp getireceksin.”</p>

    <p>Takım Çavuşu Fuks öylesine afallamıştı ki, “Nasıl yani?” diyebildi, o kadar.</p>

    <p>“Nasıl yani falan anlamam,” diye karşılık verdi Şvayk. “Ben 11. Bölük’ün posta eriyim; iki dakika önce telefonla Teğmen Lukaş aradı: ‘Derhal on adamla depoya gidilecek!’ Gitmem diyorsan, hemen arayacağım Teğmen’i, tamam mı Takım Çavuşu! Teğmen özellikle senin gitmeni istedi. Tartışmanın gereği yok. Teğmen Lukaş diyor ki: ‘Telefonda gevezelik edilmez. Kısa ve öz konuşulur. Takım Çavuşu Fuks gidecek dediysem o gidecek. Başüstüne komutanımla, emret komutanımla vakit kaybedemeyiz. Orduda, hele hele savaşta gecikmek suçtur. Takım Çavuşu Fuks gitmek istemiyorsa, hemen beni ara, ben onu göndermesini bilirim. Oraya gelirsem, alırım ayağımın altına.’ Teğmen delirdi mi, babasını bile tanımaz, bilmiş olasın!”</p>

    <p>Onbaşılar ve çavuşlar, şaşkınlıktan ne yapacaklarını bilemez bir halde, Şvayk’a bakakalmışlardı.</p>

    <p>Takım Çavuşu Fuks anlaşılmaz bir şeyler homurdanarak yola koyulduğunda, Şvayk arkasından seslendi: “Teğmen’i arayıp işler yolunda diyebilir miyim?”</p>

    <p>Fuks, “Hemen on adamla depoya gidiyorum,” diye karşılık verdi. Şvayk da lafı uzatmadan mutfaktan ayrıldı.</p>

    <p>“Ortalık ısınıyor,” dedi Onbaşı Blajek. “Bize yol göründü.”</p>

    <p class="lvl1">Aslan Asker Şvayk, 11. Bölük Amirliği’ne yeni dönmüştü ki, daha piposunu yakmaya fırsat bulamadan telefon çaldı. Arayan, Teğmen Lukaş’tı:</p>

    <p>“Nerelerde tozuyorsun Şvayk? Bu üçüncü arayışım. Telefonu açan yok.”</p>

    <p>“Hallettim Komutanım.”</p>

    <p>“Gittiler mi depoya?”</p>

    <p>“Sıkıysa gitmesinler; ama depoya varmışlar mıdır, bilemem. Bir koşu gidip bakayım mı?”</p>

    <p>“Takım Çavuşu Fuks’u buldun mu?”</p>

    <p>“Bulmaz mıyım Teğmenim! Önce, ‘Nasıl yani?’ falan diyecek oldu, ama ona telefon konuşmalarının kısa ve öz olması lazım geldiğini...”</p>

    <p>“Uzatma, Şvayk... Vanyek daha dönmedi mi?”</p>

    <p>“Dönmedi Komutanım!”</p>

    <p>“Bağırıp durma, sağır değilim. Vanyek şerefsizi nereye gitmiş olabilir, bir fikrin var mı?”</p>

    <p>“Hayır Komutanım. Vanyek şerefsizinin nereye gittiğini bilmiyorum Komutanım.”</p>

    <p>“Alay karargâhtan başka bir yere gitmiş. Bence kantindedir o. Koş bul onu Şvayk; söyle, hemen depoya gitsin. Haa, unutmadan, Onbaşı Blajek’i de bul, Balon’u hemen çözüp bana yollasın. Şimdi telefonu kapatabilirsin.”</p>

    <p>Şvayk arı gibi işe koyuldu. Onbaşı Blajek’i bulup Teğmen’in Balon’un çözülmesiyle ilgili emrini ilettiğinde, Onbaşı homurdandı: “İşler kızıştı mı, ne bok yiyeceklerini bilemiyorlar.”</p>

    <p>Şvayk, ipleri çözülen Balon’la bir süre birlikte yürüdü. Vanyek’i bulmayı umduğu kantin yollarının üzerindeydi.</p>

    <p>Şvayk’ı kurtarıcısı olan gören Balon, evden gönderecekleri bütün yiyecekleri onunla paylaşacağını söyledi. “Evde biraz kesim yapacaklar da,” dedi. “Domuz sosisi sever misin? Bu akşam eve yazacağım. Benim domuz 150 kilo geliyordur. Buldog gibi kafası var; böyle domuzların eti güzel olur. Sekiz parmak yağ çıkar bunlardan. Evdeyken <em>yitrnitse</em>’yi<a class="si-noteref epub-type_noteref" href="#f128" id="ref_f128">128</a> elcağzımla yapar, patlayıncaya kadar tıkınırdım. Geçen yılki domuz tam 160 kilo çekmişti.”</p>

    <p>Ayrılırlarken, Şvayk’ın elini sımsıkı sıkarak, “Ne domuzdu ama,” dedi kendinden geçercesine. “Safi patatesle beslemiştim; öyle bir semirdi ki, ben de şaştım doğrusu. Etini tuza bastıktan sonra bir kızarttım, parmaklarını yersin. Yanına da lahanayla patates. Yeme de yanında yat. Eh, bir de bira olursa, değme gitsin. Ama savaş canımıza okudu işte.”</p>

    <p>Sakallı Balon derin bir iç geçirdikten sonra alay karargâhın yolunu tuttu. Şvayk da, kantine gitmek üzere, iki yanı ıhlamur ağaçlarıyla kaplı yola saptı.</p>

    <p>Vanyek, kantinde oturmuş, karşısındaki başçavuşa savaştan önce ne kadar tatlı paralar kazanıldığını anlatıyordu.</p>

    <p>Başçavuş ise çoktan kafayı bulmuştu. Sabahleyin, Pardubitse’li zengin bir toprak ağası birlikteki oğlunu görmeye geldiğinde kendisine yüklüce bir rüşvet vermiş, sonra da kasabaya davet edip esaslı bir ziyafet çekmişti. Tıka basa yediği, kırba gibi içtiği için lök gibi oturup kalmıştı; Vanyek’in anlattıklarından hiçbir şey anlamıyor, kös dinliyordu.</p>

    <p>Şvayk içeri girdiğinde, Vanyek hâlâ uzun uzadıya anlatmayı sürdürüyor, başçavuş ise ayrı telden bir şeyler mırıldanıp duruyordu. Şvayk’ı görünce, hiç hoşlanmadığı birine benzetmiş olacak ki, ana avrat küfretmeye başladı.</p>

    <p>Şvayk, çakırkeyif görünen Vanyek’e yaklaşıp, “Hemen depoya gideceksin, başçavuşum,” dedi. “Çavuş Fuks on adamla orada bekliyor seni. Konserveler bölüğe taşınacak. Ne duruyorsun, sallanma. Teğmen iki keredir telefon ediyor.”</p>

    <p>Vanyek kahkahayı patlattı:</p>

    <p>“Şuradan şuraya adımımı atarsam, ne olayım, arkadaş. Ardından atlı mı kovalıyor, cancağızım! Hemşerim, iki ayağımı bir pabuca sokma şimdi. Tabakhaneye bok mu yetiştireceksin! Teğmen Lukaş bu işleri benim kadar bilseydi, eli ayağı birbirine karışmazdı böyle. Ona mı kaldı ulan bize ferman vermek? Ben çoktan alay karargâhtan emir aldım bile; yarın toplanıp yola çıkıyormuşuz, depodan erzak alıp bölüğe götürecekmişim. Peki, ben ne yaptım? Buraya geldim, bir şişe şarabı iyi ettim; oturdum, keyfime bakıyorum. Depoyu teğmenden iyi bilirim ben; albayın subaylarla yaptığı gizli oturumlarda neler konuşulduğunu da bilirim. Albay sanıyor ki depoda konserve var. Bizim alay depolarında hiçbir zaman konserve olmadı ki; ya tugaydan ya da öteki alaylardan ödünç aldık hep. Yalnızca Beneşov alayına hâlâ üç yüz kutudan fazla borcumuz var. Hahha! Aralarında ne konuşurlarsa konuşsunlar, ama işi aceleye getirmesinler. Zaten hiç kuşkunuz olmasın, depo görevlisi, ‘Siz kafayı üşütmüşsünüz!’ diyecektir onlara. Bugüne kadar cepheye giden hiçbir bölüğün tek bir kutu konservesi olmadı ki.”</p>

    <p>Sonra, karşısındaki başçavuşa dönerek, “Haksız mıyım, moruk!” dedi. Başçavuş ise uykusunun arasında sayıklıyordu: “Karı uçmuş abi, akıl terelelli, yörüngeye girmiş arkadaş...”</p>

    <p>Vanyek, aldırmadan devam etti:</p>

    <p>“En iyisi, işi oluruna bırakmak. Alay karargâhta yarın yola çıkılacağını söylemişler ya, şaka gibi geliyor insana. Yük vagonu olmadan cepheye gidilebilir mi? Ben oradayken istasyonu aradılar. Bir tek boş vagon yokmuş ellerinde. Geçen sefer de aynen böyle olmuştu, istasyonda iki gün tren beklemiştik. Sonunda birileri bize acımıştı da, tren göndermişti. Ayrıca, nereye gittiğimizi bilen de yoktu. Albayın bile haberi yoktu. Macaristan’ı baştan başa geçtik, ama Sırbistan’a mı gidiyoruz, Rusya’ya mı, hâlâ kimse bilmiyordu. Her istasyonda tümen komutanlığıyla konuşuluyor, ama nereye gittiğimiz bir türlü öğrenilemiyordu. Galiba bizi çatlakları örtecek duvar kâğıdı gibi görüyorlardı. Sonunda kendimizi Dukla yakınlarında bir yerlerde bulduk. Orada bölünüp parçalandık, başka bölüklere geri gönderildik. Sen güven bana, böyle işler aceleye gelmez. Acele işe şeytan karışır; zamanla her şey yoluna girer. Bilmem, anlatabildim mi?”</p>

    <p>Vanyek, masanın başında kendi kendine Almanca bir şeyler homurdanan başçavuşu umursamadan sürdürdü sözünü:</p>

    <p>“Doğrusu şarap da nefis bugün. Tabur cepheye gidecek diye niye rahatımı bozayım ki? Cepheye ilk gittiğim bölük iki saatte hazır olmuştu. Öteki bölüklerse iki günde zor toparlanmışlardı. Ama bölük komutanımız Teğmen Prjenosil’di. Ne yalan söyleyim, çok sıkı herifti. ‘Telaş etmeyin, çocuklar,’ demişti. Onu dinledik ve her şey yolunda gitti. Hazırlanmaya başladığımızda trenin kalkışına topu topu iki saat kalmıştı, ama hiçbir aksaklık yaşanmadı. Biraz oturmaz mısın kardeşlik?”</p>

    <p>“Yok, oturamam,” dedi Aslan Asker Şvayk ürkerek. “Hemen bölüğe gitmem lazım. Ya birileri telefon ederse?”</p>

    <p>“Keyfin bilir koçum; ama bana sorarsan, yanlış yapıyorsun. Posta eri dediğin, arandığı zaman asla bulunmayacak. Sen biraz gayretkeşsin anlaşılan. Senin gibi eyyam efendilerine hep gıcık olurum zaten.”</p>

    <p>Vanyek konuşadursun, Şvayk çoktan kantinden fırlamış, yel yepelek bölüğün yolunu tutmuştu.</p>

    <p>Vanyek bir başına kalmıştı. Başçavuş’un kimseye yarenlik edecek hali yoktu; bir yandan şarabını yudumluyor, bir yandan da Çekçeyle Almancanın birbirine karıştığı birbiriyle en küçük bir bağlantısı olmayan laflar ediyordu:</p>

    <p>“O köyün içinden o kadar geçtim, ama bir köy olduğunu hiç fark etmedim. Altı ayda hem sınavlarımı verdim, hem de doktoramı tamamladım. Zavallının tekiyim şimdi. Sana ne kadar teşekkür etsem azdır, Lusi. Ne güzel elbiseler giymişler, Allahım. İçinizde hatırlayan biri çıkar belki...”</p>

    <p>Vanyek sıkıntıdan patlamak üzereydi ki, kapı açıldı ve subay mahfilinin aşçısı Yurayda girdi içeri. Bir iskemle çekip otururken, “Bugün bir emir geldi,” dedi dili dolanarak. “Yolculuk için rom bulup getirin dediler. Baktık, tek bir rom damacanası bile boş değil, biz de birini boşaltalım bari dedik. Mutfakta ayık adam kalmadı tabii! Yemek yaparken hesabı şaşmışım, birkaç porsiyon eksik geldi. Albay da biraz geç gelince omletle yetinmek zorunda kaldı. Ne matrak, değil mi?”</p>

    <p>“Film adamsın vesselam,” dedi Vanyek. Kafayı çekerken böyle laflar etmeye bayılırdı.</p>

    <p>Aşçı Yurayda, masaya oturur oturmaz, sivildeki mesleğini hatırlamış olacak ki, felsefe yapmaya başladı. Savaştan önce evren ve doğanın bilinmeyen güçleriyle ilgili bir dergi çıkarmış, “Hayatın ve Ölümün Sırları” adlı bir dizi kitap yayınlamıştı. Savaş patlak verince askere alınmış, orduda kapağı subay mahfilinin mutfağına atmıştı. Sık sık bir esrarlı sigara tüttürür, <em>Pracnaparamita</em> denen eski Hint sutralarının çevirilerini okumaya dalardı.<a class="si-noteref epub-type_noteref" href="#f129" id="ref_f129">129</a></p>

    <p>Albay Schröder, alaydaki nadir yaratıklardan biri olarak gördüğü Yurayda’yı gerçekten severdi. Kaç subay mutfağının evrenin bilinmeyen güçleriyle ilgilenen filozof ruhlu bir aşçısı vardı ki? Yurayda, bir yandan hayatın ve ölümün sırlarını açıklarken, bir yandan da ağızlara layık dana rostoları ve sebzeli yahnileriyle subayları öylesine hayran bırakırdı ki kendine, Komarovo yakınlarında ağır yaralanan Teğmen Dufek ölüm döşeğinde hep onun adını sayıklamıştı.</p>

    <p>“Eveet...” dedi Yurayda damdan düşer gibi. İskemlenin üzerinde doğru dürüst oturamıyor, leş gibi rom kokuyordu. “Albay mahfile gelip de haşlanmış patatesten başka yemek kalmadığını görünce <em>gaki</em> durumuna düştü. <em>Gaki</em> nedir bilir misin? Ruhun aç kalmış halidir. Ben de kendilerine dedim ki: ‘Komutanım, dana rosto kalmadı. Bilmem, böylesi bir yazgıyı hükümsüz kılabilecek kadar dayanıklı mısınız? <em>Karma</em>’da,<a class="si-noteref epub-type_noteref" href="#f130" id="ref_f130">130</a> bugün harikulade bir ciğerli omletle yetineceğiniz yazıyor.’”</p>

    <p>Bir süre sustuktan sonra, “Bak, kardeşim,” diyecek oldu, ama tam o sırada elini Başçavuş Vanyek’e uzatayım derken masanın üstündeki bardakların hepsini deviriverdi. Bunun üzerine, umarsız bir sesle, “Tüm varlıklar yokluktur aslında,” dedi. “Görünen her şey, biçimi olan her şey, hiçliktir aynı zamanda. Biçim hiçliktir, hiçlik ise biçim...” Sonra da, başını ellerinin arasına alıp gözlerini ıslak masaya dikerek derin bir suskunluğa gömüldü.</p>

    <p>Bu arada, öteki başçavuş hâlâ saçma sapan lafları birbiri ardına sıralayıp duruyordu:</p>

    <p>“Tarladaki ekinler yok oldu, yok oldu gitti... Herifçioğlu bir davet aldı ve karıyı görmeye gitti... Paskalya tatili bahardadır...”</p>

    <p>Başçavuş Vanyek, parmaklarını masada tımbırdatıp şarabını yudumlarken, bir çavuşla on erin depoda kendisini beklediğini düşündükçe kendi kendine gülümseyip bir el hareketiyle düşünceyi kafasından kovmaya çalışıyordu. Geç saatte 11. Bölük’e döndüğünde, Şvayk’ı telefonun başında oturur buldu.</p>

    <p>“Biçim hiçliktir, hiçlik ise biçim,” diye mırıldanarak giysilerini çıkarmadan ranzasına tırmandı ve yatar yatmaz derin bir uykuya daldı.</p>

    <p>Şvayk’a gelince; o telefonun başından ayrılmamakta kararlıydı; çünkü Teğmen Lukaş iki saat kadar önce arayarak hâlâ Albay’la toplantı halinde olduğunu bildirmiş, ama artık telefonun başından ayrılabileceğini söylemeyi unutmuştu.</p>

    <p>Teğmenden sonra Çavuş Fuks konuşmuştu telefonda Şvayk’la. Fuks ve on er, kapısı kilitli olan deponun önünde saatlerce Başçavuş Vanyek’i beklemişler, kimse gelmeyince de teker teker barakalarına dönmüşlerdi.</p>

    <p>Şvayk, ahizeyi ikide bir kulağına dayayıp konuşulanları dinleyerek eğleniyordu. Bu telefonlar orduya yeni alınmıştı; hattaki bütün konuşmalar rahatlıkla dinlenebiliyordu. Telefonda herkes birbirine sövüp sayıyordu; topçular levazımcılara ana avrat dümdüz gidiyorlar, istihkâmcılar muhaberecilere küfürler savuruyorlar, talimgâhtakiler mitralyöz birliğindekilere kalayı basıyorlardı.</p>

    <p>Ve Şvayk telefonun başından ayrılmıyordu...</p>

    <p>Albay’ın odasındaki toplantı uzadıkça uzuyor; Albay Schröder, savaş alanında uygulanacak taktiklerle ilgili yeni geliştirdiği kuramları anlatıyor, özellikle de siperlere yerleştirilecek havan toplarının öneminden dem vuruyordu. Cephenin iki ay önce güneyde ve doğuda ne durumda olduğunu, birlikler arasında bağlantının, zehirli gaz kullanmanın, düşman uçaklarını vurmanın, askerin iaşesini sağlamanın ne kadar büyük önem taşıdığını açıklamaya çalışırken ne cevherler yumurtluyordu. Bu arada, subaylarla erler, erlerle astsubaylar arasındaki ilişkilere, cephede düşman saflarına geçecekler çıkabileceğine, siyaset alanında neler döndüğüne, Çek askerlerinin yüzde ellisinin “siyasal açıdan güvenilmez” olduğuna değinmeyi unutmuyordu: “Evet beyler, Kramarj, Scheiner ve Klofaç’ı aklınızdan çıkarmayın.”<a class="si-noteref epub-type_noteref" href="#f131" id="ref_f131">131</a> Subayların çoğu ihtiyar keçinin çenesinin ne vakit yorulacağını merak ededursun, Albay Schröder’in dili açılmıştı bir kere. Yeni hücum taburlarının görevlerinden, alayın şehit düşmüş subaylarından, zeplinlerden, sancak yemininden söz edip duruyordu.</p>

    <p>Laf sancak yeminine geldiğinde, Teğmen Lukaş, birden Aslan Asker Şvayk’ın o sırada tümen cezaevinde olduğu için yemin törenine katılamadığını hatırlayıp elinde olmadan o kadar kuduruk bir kahkaha patlattı ki, odadaki subaylar da gülmekten alamadılar kendilerini. O sırada Alman birliklerinin Ardennes’den geri çekilişinden edinilen deneyimleri sıralamakta olan Albay bu durumdan fena halde rahatsız olup, “Beyler, ben gülünecek bir şey görmüyorum,” diye çıkışıverdi.</p>

    <p>Az sonra Albay, tugay karargâhtan telefonla arandığı için, hep birlikte subay mahfiline geçtiler.</p>

    <p>Hâlâ telefonun başında uyuklamakta olan Şvayk, zil sesiyle kendine geldi.</p>

    <p>“Alo, burası alay karargâh,” diye bir ses duydu karşıdan.</p>

    <p>Hemen, “Alo, burası 11. Bölük,” diye karşılık verdi.</p>

    <p>“Bana bak, bırak tıraşı da, bir kâğıt kalem alıp yazmaya başla. Söylüyorum... 11. Bölük...”</p>

    <p>Ondan sonra işler bütünüyle karıştı. Şvayk’ın karşıdakiyle konuşması, 12. ve 13. bölükler arasındaki konuşmayla birbirine girmişti. Şvayk, karşısındakinin söylediklerinden hiçbir şey anlamadı. Sonunda sesler biraz durulunca, karşı taraf bağırdı: “Alo, alo! Şimdi oyalanma da, oku bakalım ne yazdın!”</p>

    <p>“Neyi okuyayım?”</p>

    <p>“Neyi mi okuyacaksın? Ulan geri zekâlı, sana demin yazdırdıklarımı okuyacaksın!”</p>

    <p>“Ne yazdırdın ki?”</p>

    <p>“Hey Yüce Tanrım! Sağır mısın ulan, eşşoğlueşşek! Söylediklerimi yazmadın mı, ahmakların şahı!”</p>

    <p>“Hiçbir şey duyamadım ki. Başka biri daha konuşuyordu.”</p>

    <p>“Çeşit misin ulan sen? Oraya gelirsem alırım ayağımın altına! Yazacak mısın, yazmayacak mısın? Kalemin kâğıdın var mı? Yok mu! Bütün gün seni mi bekleyeceğim, Allahsız! Ne biçim askersin sen be! Şimdi, yazıyor musun mesajı? Hazır mısın? Tamam. Sonunda uyandın vallahi. Herhalde süslenip püsleniyordun. Başla bakalım yazmaya: 11. Bölük... Tekrarla!”</p>

    <p>“11. Bölük...”</p>

    <p>“Bölük komutanı... Yazdın mı? Tekrar et!”</p>

    <p>“Bölük komutanı...”</p>

    <p>“Yarın sabah dokuzda... Tamam mısın? Tekrarla bakayım!”</p>

    <p>“Yarın sabah dokuzda...”</p>

    <p>“Toplantıya bekleniyor... <em>Unterschrift.</em> Sen <em>Unterschrift</em>’in ne olduğunu biliyor musun, Allahsız tosbağa? <em>Unterschrift,</em> imza demek, imza! Söylüyorum imzayı: Albay Schröder, orospu çocuğu. Anladın mı? Tekrarla!”</p>

    <p>“Albay Schröder, orospu çocuğu...”</p>

    <p>“Ulan, inek arabası! Kimsin sen?”</p>

    <p>“Benim.”</p>

    <p>“Olacak iş değil! Sen kimsin ulan?”</p>

    <p>“Ben Şvayk. Başka bir şey var mı?”</p>

    <p>“Şükür Allah’a, yok! Senin adın Şvayk değil, Öküz olmalı. Neler oluyor sizin orada?”</p>

    <p>“Bir şey olduğu yok. Aynı tas aynı hamam.”</p>

    <p>“Demek halinden memnunsun. Bugün sizin bölükten birini ağaca bağlamışlar, doğru mu?”</p>

    <p>“Haa, evet. Bizim Teğmenin emir eri. Komutanın yemeğini mideye indirmiş de. Ne zaman hareket ediliyor, biliyor musun?”</p>

    <p>“İşte bu soruya bittim, moruk! Ne vakit yola çıkılacağını ihtiyar keçi bile bilmiyor. Hadi, iyi geceler. Bit mit var mı sizin orada?”</p>

    <p>Şvayk, ahizeyi yerine astıktan sonra, Başçavuş Vanyek’in yanına gitti, uyandırmak için sarsmaya başladı. Olanca gücüyle direnen Vanyek sonunda Şvayk’ın burnuna yumruğu indirdiği gibi yüzükoyun dönüp battaniyenin altında sağa sola çifteler atmaya koyuldu. Ne ki, Şvayk da kolay kolay pes edenlerden değildi. Uzun uğraşlardan sonra biraz olsun kendine gelen Vanyek, sırtüstü dönüp doğruldu, gözlerini ovuşturarak neler olup bittiğini sordu şaşkınlıkla.</p>

    <p>“Daha bir şey olmadı,” diye yanıtladı Şvayk. “Sana akıl danışacağım, o kadar. Az önce bildirdiler, Teğmen Lukaş yarın sabah dokuzda Albay’la toplantıya girecekmiş gene. Ne yapmam gerektiğine karar veremedim. Hemen şimdi gidip haberi vereyim mi, yoksa sabahı mı bekleyeyim? O kadar güzel horluyordun ki, uzun süre uyandırmaya kıyamadım. Ama sonunda, boş ver dedim kendi kendime, uyandır da bir fikrini al bakalım...”</p>

    <p>Vanyek, uzun uzun esneyerek, “N’olur, bırak da uyuyayım,” diye homurdandı. “Sabah gider, söylersin Teğmen’e. Ama sakın beni uyandırayım deme.” Sonra sırtını dönüp hemen uykuya daldı.</p>

    <p>Şvayk yeniden telefona döndü; masanın başında uyuklamaya başlamıştı ki, zil sesiyle toparlandı.</p>

    <p>“Alo, 11. Bölük mü?”</p>

    <p>“Evet, 11. Bölük. Kim arıyor?”</p>

    <p>“Burası 13. Bölük. Alo. Saat kaç? Santralı bulamıyorum. Saatlerdir nöbeti benden almalarını bekliyorum.”</p>

    <p>“Bizim saat durmuş.”</p>

    <p>“Bizimki gibi, desene. Ne zaman hareket edileceğinden haberin var mı? Alay karargâhla konuştun mu?”</p>

    <p>“Onlar da bir bok bilmiyorlar.”</p>

    <p>“Ağzını bozma yavrum. Konservelerinizi aldınız mı? Bizim bölükten depoya gittiler, ama elleri boş döndüler. Depo kapalıymış.”</p>

    <p>“Bizimkilerin de elleri böğürlerinde kaldı.”</p>

    <p>“Bütün bu telaş boşuna. Sence nereye gidiyoruz?”</p>

    <p>“Rusya’ya.”</p>

    <p>“Bence Sırbistan daha kuvvetli ihtimal. Budapeşte’ye varınca anlarız. Sola dönersek Sırbistan demektir, sağa saparsak Rusya. Ekmek torbalarınızı dağıttılar mı? Söylenenler doğruysa, maaşları yükselteceklermiş. Sen pişti oynar mısın? Biliyorsan, yarın bizim buraya gel. Her akşam pişti çeviriyoruz. Telefonda kaç kişisiniz? Bir tek sen mi varsın? Kaçık mısın sen kardeşlik; git yat. Sizin bölük de amma cinsmiş haa! Ne dedin? Metazori senin üstüne mi kaldı telefona bakmak? Hah, nihayet nöbeti almaya geldiler. Hadi sen de zıbar yat.”</p>

    <p>Şvayk, gerçekten de, ahizeyi yerine asamadan derin bir uykuya daldı. O yüzden, tatlı uykusunu kimse bölemedi; ama alay karargâhın telefon görevlisi 11. Bölük’le bir türlü bağlantı kuramadığı için kalayı bastı durdu. Aktarması gereken yeni bir emir gelmişti: Tifüs aşısı olmamış erlerin sayısının ertesi gün saat on ikiye kadar karargâha bildirilmesi gerekiyordu.</p>

    <p>Bu arada, Teğmen Lukaş, hâlâ Askerî Hekim Şankler’le birlikte subay mahfilinde oturmaktaydı. Şankler, iskemleyi ters çevirip ata biner gibi oturmuş, elindeki ıstakayı düzenli aralıklarla yere vurarak durmadan anlatıyordu:</p>

    <p>“Sıhhiyelerin savaşta tarafsız sayılması gerektiğini ilk kez, Haçlılara karşı savaşan Arap Sultanı Salaheddin kabul etmişti... Her iki taraf da birbirlerinin yaralılarına aynı özeni göstermeli... İki taraf da birbirine doktor gönderebilmeli... Yaralı esirler generallerin koruması ve güvencesi altında iade edilmeli ya da değişilmeli... Her iki tarafın yaralıları esir de alınmamalı, öldürülmemeli de. Hastanelerde tedavi edildikten sonra geri gönderilmeli. Bu ayrıcalıklar rahipler, doktorlar, cerrahlar, eczacılar, hastabakıcılar için de geçerli olmalı. Yaralılarla ilgilenen hiç kimse esir alınmamalı...”</p>

    <p>Doktor Şankler, savaşta yaralılara ve onlarla ilgilenenlere nasıl davranılması gerektiğini anlatırken iki ıstaka kırmış, ama söyleyeceklerini bitirememişti daha.</p>

    <p>Teğmen Lukaş koyu kahvesini son yudumuna kadar içtikten sonra birliğe döndüğünde, sakallı dev Balon’u ispirto ocağında et kızartırken yakaladı.</p>

    <p>“Özür dilerim, Komutanım,” diye kekeledi Balon. “İzninizi almadım ama...”</p>

    <p>Teğmen, Balon’a uzun uzun baktı. Balon bir an için kocaman, saf bir çocuk gibi göründü gözüne. Birden, çok yemek yiyor diye ağaca bağlattığına pişman oldu. “Sen yemeğini pişirmene bak,” dedi kılıcını belinden çıkarırken. “Yarın emir vereceğim, fazladan ekmek çıkarsınlar sana.”</p>

    <p>Nedendir bilinmez çok duygulanmıştı. Masanın başına oturdu ve teyzesine bir mektup yazmaya başladı:</p>

    <div class="letter html5_section">
      <p>Sevgili teyzeciğim,</p>

      <p>Biraz önce, bölüğümle birlikte cepheye hareket etmem emredildi. Bu size yazdığım son mektup da olabilir, çünkü bütün cephelerde kanlı çarpışmalar oluyor ve durmadan ağır kayıplar veriliyor. O yüzden, mektubumu “Görüşmek üzere” diye bitirmekte zorlanıyorum. Sanırım, son bir kez “Elveda!” demek daha doğru olacak...</p>
    </div>

    <p>“Yarın bitiririm,” diye düşündü ve gidip yattı.</p>

    <p>Balon, Teğmen’in derin bir uykuya daldığından emin olunca, gece ortaya çıkan hamamböcekleri gibi odanın içinde dolaşmaya başladı. Teğmen’in çantasını karıştırırken bulduğu çikolatan bir ısırık aldı. Ama Teğmen uykusunda dönenince korkuya kapıldı ve ısırdığı çikolatayı çabucak çantaya attı. Sonra sessizce masanın başına gidip teğmenin yazdıklarına baktı. “Son bir kez elveda” sözünü okurken içi paralandı. Gidip kapının eşiğindeki saman şiltesine uzandığında, aklına evi geldi, kestiği hayvanları, pişirdiği etleri geçirdi aklından. Kaynarken patlayıp dağılmasınlar diye domuz sosislerini nasıl deldiğini düşündü. Komşusunun delmeyi unutup sosisleri nasıl rezil ettiğini düşünürken baygın düştü.</p>

    <p>Düşünde kendini bir kasapta gördü. Beceriksiz kasap, <em>yitrnitse</em>’nin içini bir türlü dolduramıyor, bağırsaklar patlayıp ciğerler dışarı fışkırıyordu. Sonra, alelacele toplanmış divanıharpte buluyordu kendini; sahra mutfağından et çalarken yakalanmıştı. Ordugâhın ortasında bir ıhlamur ağacına asıyorlardı.</p>

    <p class="lvl2">Şvayk, şafakleyin, bölük mutfaklarından gelen nefis bir kahve kokusuyla uyandı; telefon konuşmasını yeni bitirmiş gibi ahizeyi yerine astı ve bir şarkı tutturarak odanın içinde voltalamaya başladı.</p>

    <p>Şarkıda, değirmencinin kızına âşık olan bir askerin öyküsü anlatılıyordu. Asker, sevgilisine kavuşmak için kadın kılığına girip değirmene gidiyor, değirmenci de bu Tanrı misafiri kadının karnını doyurmak için karısına sesleniyordu:</p>

    <div class="poem html5_section">
      <span>Hadi çorbayı ısıtıver karıcığım,</span> <span>Doyuralım karnını kadıncağızın.</span>
    </div>

    <p>Kadın kılığındaki asker değirmencinin karısının getirdiği çorbayı içtikten sonra, iyi yürekli değirmenci onu kızının yanına yatırıyor ve olan oluyordu tabii:</p>

    <div class="poem html5_section">
      <span>Değirmenciyle karısı sabah uyanınca,</span> <span>Baktılar bir pusula asılı kapılarında:</span> <span>Kızınızın bigüzel ifadesi alındı dün gece,</span> <span>Gitti kızoğlankızlığı elden fena halde.</span>
    </div>

    <p>Şvayk şarkının sonuna doğru sesini o kadar yükseltti ki, Başçavuş Vanyek uyandı ve uyanır uyanmaz da saati sordu.</p>

    <p>“Kalk borusu az önce çaldı.”</p>

    <p>Her zaman her şeyi ağırdan alan Vanyek, “İyi öyleyse, kahvemi içip öyle kalkayım bari,” dedi. “Nasıl olsa sabahtan akşama kadar oradan oraya koşturup pestilimizi çıkaracaklar. Dün boş yere konserve diye tutturup başımızın etini yemediler mi?..” Uzun uzun gerinip esnedikten sonra, gece geldiğinde fazla zevzeklik edip etmediğini sordu.</p>

    <p>“Biraz zırvaladın, o kadar,” dedi Şvayk. “Biçim hiçliktir, hiçlik ise biçim gibisinden bir şeyler saçmalayıp durdun. Neyse ki fazla uzatmadın, makara çeker gibi horlamaya başladın.”</p>

    <p>Şvayk, bir süre sustu, kapıya kadar yürüdü, sonra geri dönüp başçavuşun yanına geldi:</p>

    <p>“Yahu, hani dün gece biçimdi hiçimdi falan diye saçmaladın dedim ya; o laflar, bir vakitler havagazı idaresinde çalışan Zatka’yı hatırlattı bana. Prag’da Letna Mahallesi’nin sokak lambalarını o yakar, o söndürürdü. Senin anlayacağın aydınlatıcı bir adamdı. Lambaları yaktıktan sonra, gün ağarana kadar hiçbir işi olmadığından, o meyhane senin bu meyhane benim dolaşırdı. Sabah havagazı idaresine döndüğünde, tıpkı senin dün gece söylediklerine benzer laflar ederdi. Mesela, şöyle: ‘Tavla zarı küp biçimindedir. Küp, her yüzü dördül olan bir dikdörtgendir; daha doğrusu, birbirine eşit karelerden oluşan altı yüzlü bir dikdörtgendir...’ Kulaklarımla duydum, aynen böyle demişti bir gün. Sabah karga bokunu yemeden orada ne işin vardı diye soracak olursan söyleyeyim: Sarhoş bir polis beni sokağa işedim diye karakola götüreceğine yanlışlıkla havagazı idaresine götürmüştü. Neyse, o ayrı bir mevzu. Ama bizim Zatka’nın sonu hiç de iyi olmadı. Sen kalk, Bakire Meryem tarikatına gir. Bu sefer, o kızkurularıyla birlikte Karel Meydanı’ndaki Aziz İgnatios Kilisesi’ne, Peder Yemelka’nın vaazlarına takılmaya başladı. Bir gün gene vaaz dinlemeye gittiğinde, mahallenin lambalarını söndürmeyi unutmamış mı, tam üç gün üç gece ışıl ışıl yanmış sokaklar. İnsan böyle birden kafayı yemeyegörsün, başı dertten kurtulmaz. Ama ben Zatka’nın başına gelenlerde bir <em>delirium tremens</em><a class="si-noteref epub-type_noteref" href="#f132" id="ref_f132">132</a> kokusu da almıyor değilim. Seneler önce, 75. Alay’dan bizim alaya Blüher adında bir binbaşı gelmişti. Bizi her ay kışlanın önüne toplar, ast-üst konusunda nutuk çekerdi. Erik rakısından başka bir şey koymazdı ağzına. ‘Bana bakın,’ derdi, ‘dünyada en kusursuz insan subaydır; bir subay sizin topunuzdan bin kere daha kafalıdır. Bir subayın ne kadar mükemmel olduğunu havsalanız almaz. Subaylar olmadan hiçbir işin üstesinden gelinemez; size gelince, olsanız da olur, olmasanız da. Siz nefer takımı, savaşta İmparator Hazretleri uğruna ölseniz ne olur, ölmeseniz ne olur! Ama sizden önce subayınız can verse, onsuz bir bok yiyemeyeceğinizi anlarsınız. Başınızda bir subay yoksa, beş para etmezsiniz. Beğenseniz de, beğenmeseniz de, subayınızın her emrine kayıtsız şartsız boyun eğmek zorundasınız.’ Konuşmasını bitirdikten sonra çevremizde dolanır, her birimize tek tek sorardı: ‘İçki içince küfelik olur musun?’ Kimi ömründe içki içmediğini, kimi içkinin kendisine dokunduğunu, kimi de içkiyi fazla kaçırınca kışla hapsi almaktan korktuğunu söylerdi. Binbaşı Blüher, yalan söyledikleri için hepsini öğleden sonra eğitime çıkarırdı. Bir keresinde, sıra bana gelirken son kez bize neler anlattığını hatırlamaya çalıştım ve son derece sakin, ‘Komutanım,’ dedim, ‘ne zaman içkiyi fazla kaçırsam, içimi tuhaf bir endişe kemirmeye başlar, korkuya kapılır, vicdan azabı çekerim. Ama çarşı izninden kışlaya ayık döndüğümde tarifsiz bir mutluluk duyarım, tepeden tırnağa bir ferahlık gezinir vücudumda.’ Çevremdekiler makaraları koyverdi, tabii Binbaşı Blüher de bastı kalayı: ‘Ulan şerefsiz, senin o vücudunda gezinen tahtakurularıdır olsa olsa. Sen benimle dalga mı geçiyorsun, adi köpek!’ Sonunda hapsi boyladık elbet!”</p>

    <p>Ranzasında tembel tembel gerinen Başçavuş, “Askerlik böyledir işte,” dedi. “Sen ne cevap verirsen, ne yaparsan yap, tepesine inerler adamın. Disiplin böyle sağlanır.”</p>

    <p>“Haklısın galiba,” dedi Şvayk. “Acemi Er Pek’in nasıl canına okuduklarını hiç unutmam. Bölükte Mok adında bir teğmen vardı; bir gün acemileri toplayıp nereli olduklarını sormaya başladı. ‘Dinleyin beni, boş kafalı zırcahiller, siz adam oluncaya kadar dokuz fırın ekmek ister, acemi çaylaklar!’ diye bağırdı. ‘Soruldu mu şıp diye vereceksiniz cevabı. Sen nerelisin, Pek?’ Pek zeki bir delikanlıydı; esas duruşa geçip cevabı yapıştırdı: ‘Aşağı Busov, Unter Bautzen, 267 hane, 1936 nüfus, Yiçin bölgesi, Sobotka nahiyesi, eski Kost beyliği, XIV. yüzyılda yapılmış, sonradan Kont Vàclav Vratislav Netolitski tarafından restore ettirilmiş Azize Katerina Kilisesi’ne gideriz, kasabamızın okulu, postanesi, telgrafhanesi, tren istasyonu, şeker fabrikası, bıçkıhanesi vardır, her yıl altı panayır düzenlenir.’ Teğmen Mok, o anda Pek’in üstüne atladığı gibi başladı yumruklamaya: ‘Ulan, itoğluit! Beni maytaba mı alıyorsun? Görürsün sen şimdi altı panayırı! Bu bir... Bu iki... Bu üç...’ Ama Pek de dişli çıktı haa! Acemiliğine falan bakmadan tabur komutanını göreceğim diye tutturdu. O sıra bölük yazıcısı fırlamanın tekiydi; o da tuttu, tabur komutanlığına, acemi er Pek’in Aşağı Busov’da düzenlenen panayırlarla ilgili olarak komutanı görmek istediğini bildirdi. Sonrası bir felaket. Tabur Komutanı Binbaşı Rohell, bizimkisini görür görmez, ‘Ne var, ne istiyorsun?’ diye soruyor. Bizimkisi, ‘Komutanım, Aşağı Busov’da her yıl altı panayır olur,’ der demez, binbaşı ter ter tepinip küfrü bastıktan sonra o saat askerî hastanenin kafadan çatlaklar koğuşuna postalıyor Pek’i. O günden sonra iflah olmadı Pek; hepten dağıttı, yemediği halt kalmadı; ha bire de ceza aldı tabii.”</p>

    <p>Başçavuş Vanyek, esneyerek, “Asker milletini adam etmek zordur,” dedi. “Hiç ceza almadan asker mi olunur? Barışta olsak, askerliğini hiç ceza almadan bitirmek iyidir, memuriyete daha kolay alırlar adamı; ama şimdi öyle değil, barış zamanının mahpusane kuşları savaş zamanının en iyi askerleri olurlar. 8. Bölük’te Sylvanus adında bir piyade vardı; savaştan önce ikide bir kodesi boylardı. Asker yoldaşlarını bile soyup soğana çevirirdi herif. Ne ki, iş savaşmaya geldi mi, dikenli telleri ilk geçen Slyvanus olurdu. Gümüş madalya bile almıştı. İki pırpır dikmişlerdi koluna. Dukla yakınlarında asmamış olsalar şimdiye çoktan takım komutanı olmuştu. Ama olmadı işte; bir çarpışmadan sonra gönüllü olarak keşif koluna katıldı, ama başka bir alayın devriyesine ölüleri soyarken yakalandı. Sekiz tane saat, bir sürü de yüzük çıktı üstünden. Oracıkta sallandırdılar fakiri.”</p>

    <p>“Ee, hep söylerim,” dedi Şvayk bilgece bir edayla. “Asker dediğin kudurmayacak, haddini bilecek.”</p>

    <p>O sırada telefon çaldı. Başçavuş Vanyek hamle edip telefonu açtığında, Teğmen Lukaş’ın haykırışları duyuldu. Konservelerin ne olduğunu soruyor, verip veriştiriyordu.</p>

    <p>Vanyek, “Ama Komutanım, inanın, bir tek kutu bile kalmamış!” diye bağırdı. “Emin olun yok, Teğmenim, yalan mı söyleyeceğim! Levazım subayının halt yemesi, adam hayal görüyor herhalde! O adamları depoya göndermeniz boşunaydı, komutanım. Ne, kantinde miymişim? Kim demiş? Subay mahfilinin aşçısı mı? Evet, komutanım, ne yalan söyleyeyim, oradaydım Komutanım. Peki, siz o aşçı müsveddesi bütün bu telaş için ne diyor, biliyor musunuz? Diyor ki, ‘Omzu kalabalıklar korkudan altlarına yapacaklar!’ Ne münasebet, Komutanım, sarhoş falan değilim ben. Şvayk ne mi yapıyor? Vereyim, siz konuşun Komutanım.”</p>

    <p>Şvayk’a dönüp yüksek sesle, “Şvayk, telefona!” dedikten sonra fısıldayarak ekledi: “Dün gece nasıl döndüğümü sorarsa, ayıktı de tamam mı!”</p>

    <p>Şvayk telefonu aldı: “Emret Komutanım, ben Şvayk.”</p>

    <p>“Bana bak, Şvayk, konserveler ne oldu? Bulabildiniz mi?”</p>

    <p>“Ne gezer, Teğmenim, konservelerin yerinde yeller esiyor.”</p>

    <p>“Şvayk, burada kaldığımız sürece her sabah bana tekmil vermeni istiyorum. Yola çıktığımız zaman da yanımdan bir an bile ayrılmayacaksın. Dün gece ne yaptın?”</p>

    <p>“Bütün gece telefonun başındaydım Komutanım.”</p>

    <p>“Yeni bir haber var mı?”</p>

    <p>“Var Komutanım.”</p>

    <p>“Gene salak numarası yapma Şvayk. Önemli bir haber geldi mi?”</p>

    <p>“Geldi Komutanım; ama saat dokuz için...”</p>

    <p>“Neden hemen haber vermedin?”</p>

    <p>“Rahatınızı kaçırmak istemedim, komutanım.”</p>

    <p>“Uzatma be adam! Saat dokuzda ne olacakmış, söylesene!”</p>

    <p>“Telefonda yazdırdılar Komutanım.”</p>

    <p>“Bir şey anlamıyorum, Şvayk.”</p>

    <p>“Aynen yazdım, komutanım: ‘Oraya gelirsem, alırım ayağımın altına! Şimdi, yazıyor musun mesajı? Yazdın mı? Tekrar et!’ Böyle şeyler işte...”</p>

    <p>“Ulan, Allah’ın belası! Deli mi edeceksin sen beni! Şimdi gelir, dağıtırım beynini! Ne yazdırdılar, söylesene be adam!”</p>

    <p>“Albay’la gene toplantı varmış Komutanım. Bu sabah dokuzda. Gece sizi uyandıracaktım, ama sonra sabah söylesem daha iyi olacak diye düşündüm.”</p>

    <p>“Verilecek sadakan varmış. Gece vakti uyandırsaydın görürdün gününü. Demek gene toplantı var. Sülalelerini... Vanyek’i ver bana!”</p>

    <p>“Buyurun Komutanım. Ben Başçavuş Vanyek.”</p>

    <p>“Vanyek, bana başka bir emir eri bulacaksın. Balon adisi dün gece bütün çikolatalarımı yemiş. Ağaca mı bağlayalım? Yok yahu, ne bağlaması! O hayvanı sıhhiye taburuna yollayalım. Yaralıları taşır, hiç olmazsa bir işe yarar. Hemen sana postalıyorum. Alay karargâhta işi hallet, sonra derhal bölüğe dön. Sen ne diyorsun, yakında yola çıkar mıyız?”</p>

    <p>“Telaşa gerek yok, Teğmenim. Biz 9. Bölük’le yola çıkacağımız zaman tam dört gün debelenmiştik. 8. Bölük daha da beterdi. Bir tek 10. Bölük’ün elini çabuk tuttuğunu hatırlıyorum. Hareket emri geldiğinde çoktan hazırdık. Emir öğlen geldi, akşam yoldaydık. Ama o da bir işe yaramadı; koca Macaristan’ın orası senin, burasım benim, dolandık durduk. Köşe kapmaca oynattıydılar bize. Hangi cepheye gidileceğinden kimsenin haberi yoktu.”</p>

    <p>Teğmen Lukaş, 11. Bölük’ün komutanı olalı beri, herkesin suyuna gider olmuştu. Hele işler arapsaçına döndüğünde yumuşak davranıp hoşgörü göstermek gerektiğini anlamıştı.</p>

    <p>“Evet, bazen olur böyle şeyler,” diye yanıt verdi. “Demek, bugün yola çıkacağımızı sanmıyorsun, öyle mi? Dokuzda Albay’la toplantı varmış. Haa, dinle, umarım bugün nöbetçi olduğunun farkındasındır. Sonra söylemedi deme. Bana şeyi bulur musun... Hay Allah, neydi o... Şeyi yahu, onbaşı ve çavuşların listesini... Bir de bölüğün depo mevcudunu. Onbaşı ve çavuşların milliyetleri mi? Ha tabii, o da lazım... Ama önce şu yeni emir erini gönder bana... Asteğmen Pleschner bugün eratla ne mi yapsın? Ne yapacak, yol hazırlıklarını tamamlasın. Hesaplar mı? Tamam, yemekten sonra gelir imzalarım. Kimse kasabaya gitmeyecek. Kantine mi? Yemekten sonra bir saatliğine gidebilirler... Şimdi Şvayk’ı ver bakalım!.. Şvayk, telefonun başından ayrılmayacaksın!”</p>

    <p>“İnsaf edin Komutanım, daha kahvemi bile içmedim.”</p>

    <p>“O zaman git kahveni al, bölük odasında telefonumu bekle. Posta eri nedir biliyor musun sen?”</p>

    <p>“At uşağı gibi bir şey Komutanım.”</p>

    <p>“Neyse, aradığımda orada olmaya bak. Vanyek’e söyle, bana bir emir eri bulmayı unutmasın. Aloo, Şvayk, orada mısın?”</p>

    <p>“Buradayım Teğmenim. Kahveyi getirdiler de...”</p>

    <p>“Şvayk, aloo!”</p>

    <p>“Duyuyorum Komutanım. Kahve de buz gibi.”</p>

    <p>“Şvayk, sen emir erinden anlarsın. Başçavuş’un bulacağı herife alıcı gözüyle bir bak, işe yarar mı yaramaz mı sonra anlatırsın bana. Şimdi kapa telefonu.”</p>

    <p>Vanyek, üzerinde “mürekkep” yazan (tedbiri elden bırakmamak gerekir) bir şişeden biraz rom eklediği kahvesini yudumlarken Şvayk’a dönüp, “Bizim Teğmen de telefonda amma bağırıyor haa!” dedi. “Seninle konuşurken bile duyuyorum söylediklerini. Sen Teğmen’i iyi tanıyor olmalısın. Hani nerdeyse, enseye tokat göte parmak...”</p>

    <p>“Canciğer kuzu sarmasıyızdır. İçtiğimiz su ayrı gitmez. Başımızdan ne maceralar geçti. Bizi birbirimizden ayırmak için ellerinden geleni artlarına komadılar, ama beceremediler, her seferinde yeniden kavuştuk birbirimize. Bana o kadar güvenir ki, çoğu zaman ben bile şaşarım bu işe. Bana ne dediğini duymuşsundur; ona yeni bir emir eri bulacakmışsın, ben de şöyle alıcı gözüyle bir bakacakmışım. Bizim Teğmen’e emir eri beğendirmek zordur.”</p>

    <p class="lvl2">Tüm subayları toplantıya çağıran Albay Schröder, nutuk atma fırsatı bulacağı için çok keyifliydi. Ayrıca, helaları temizlemeyi reddettiği için isyan suçlamasıyla tümen mahkemesine verilen gönüllü Marek’in durumunu bir karara bağlamak gerekiyordu.</p>

    <p>Marek, bir gece önce tümen cezaevinden alınıp alay tutukevine kapatılmış, başına da bir nöbetçi dikilmişti. Tümen mahkemesinden alay komutanlığına gönderilen yazıda, gönüllülerin hela temizlemek gibi yükümlülükleri bulunmadığı, o yüzden de isyan diye bir şeyin söz konusu olamayacağı belirtiliyordu. Olsa olsa disiplinin ihlalinden söz edilebilirdi ki, o da savaşta gösterilen yararlıklar karşısında hoş görülebilirdi. Bu nedenle, sanık alayına geri gönderilmiş, disiplin ihlali soruşturması da savaşın bitimine ertelenmişti. Ancak gönüllü Marek bir suç daha işleyecek olursa, soruşturma yeniden açılacaktı.</p>

    <p>Ayrıca, görüşülmesi gereken bir konu daha vardı. Tümen cezaevinden alay tutukevine gönüllü Marek’le birlikte sahte çavuş Teveles de getirilmişti. Teveles, Zagreb’deki bir hastaneden alaya kısa bir süre önce gelmişti. Gümüş madalyası, gönüllü pırpırları ve üç yıldızı vardı. 6. Bölük’ün Sırbistan’daki kahramanlıklarını anlata anlata bitiremiyor, tüm bölükten bir tek kendisinin sağ kaldığını söylüyordu. Açılan soruşturma sonucunda, savaşın başlarında Teveles adında bir askerin gerçekten de 6. Bölük’le cepheye gittiği, ama gönüllülerden olmadığı anlaşılmıştı. Bunun üzerine, 2 Aralık 1914 günü Belgrad’dan geri çekilinirken 6. Bölük’ün bağlı olduğu tugaydan bilgi istenmiş ve gümüş madalya verilmesi önerilenler listesinde de, gümüş madalya verilenler listesinde de Teveles adına rastlanmamıştı. Buna karşılık, 6. Bölük Belgrad’daki Aziz Sava Kilisesi yakınlarında subaylarıyla birlikte tümden yok edildiği için, Piyade Eri Teveles’in çavuşluğa terfi ettirilip ettirilmediği öğrenilememişti. Teveles, tümen mahkemesindeki savunmasında, ‘Kitaba el basarım, bölük komutanı gümüş madalya alacağımı söylemişti,’ demişti. ‘Ama son çarpışmadan kimse sağ çıkmayınca, ben de hastanede bir Bosnalıdan bir gümüş madalya satın aldım.’ Gönüllü pırpırlarına gelince; onları koluna sarhoşken dikmiş, hiç ayık dolaşmadığı için de bir daha çıkarmamıştı.</p>

    <p>Toplantı başladığında, Albay Schröder, bu iki konuyu tartışmaya açmadan önce, cepheye hareket edilene kadar daha sık bir araya gelmeleri gerektiğini belirtti. Tugaydan gelen habere bakılırsa, yakında yola çıkılacaktı, tümenden emir beklenmekteydi. Tekmil erat hazır beklemeli, komutanlar birliklerini teyakkuza geçirmeliydi. Bir gün önce söylediklerini bir kez daha yineleyip savaşın gidişatı konusunda epey kafa ütüledikten sonra, askerin savaşçı ruhunu köreltecek hiçbir şeye izin verilmemesini istedi.</p>

    <p>Albay’ın önündeki masanın üzerine, savaş meydanını gösteren büyük bir harita açılmıştı. Ama haritanın üzerindeki minik bayraklar devrilip altüst olmuş, cepheler birbirine karışmıştı. İğnelere takılı bayrakların birçoğu masanın altına düşmüştü. Alay karargâh yazıcılarının besledikleri bir erkek kedi, geceleyin Albay’ın odasına girerek Avusturya-Macaristan İmparatorluğu’nun savaş cephelerini birbirine katmış, bayrakları tırnaklarıyla yırtıp parçalamış, mürekkep hokkasını devirerek cephelere kapkara lekeler kondurmuş, köprübaşı mevzilerinin ve tüm birliklerin üstüne pislemişti.</p>

    <p>Tabii, Albay Schröder’in aşırı miyop olduğunu da unutmadan belirtelim. Tabur subayları, albayın parmaklarının harita üzerindeki tümseklere uzanışını heyecan içinde izliyorlardı.</p>

    <p>Albay, kendinden emin, “Evet, beyler, Sokol’dan Bug’a kadar...” diyerek parmağını Karpatlar’a bastırınca, parmak kedinin harita üzerinde oluşturduğu küçük tümseklerden birine dalıverdi. Parmağına bir şeyler bulaştığını fark edince de, “Bu da ne, beyler?” diye bağırdı şaşkınlıkla.</p>

    <p>Teğmen Sagner, ciddiyeti elden bırakmadan, “Sanırım kedi pisliği, komutanım,” dedi.</p>

    <p>Albay Schröder odadan fırladığı gibi bitişikteki yazıcı odasına daldı ve bir bağırtıdır koptu. Yazıcılara ana avrat sövüyor, “Yalatırım ulan o kedi pisliklerini size!” diye ter ter tepiniyordu.</p>

    <p>Sorgulama kısa sürdü. Kediyi, on beş gün kadar önce yazıcıların en genci Zwiebelfisch’in içeri aldığı saptanınca, bahtsız delikanlı pılısını pırtısını topladı ve kıdemli yazıcı tarafından tutukevine götürüldü. Albay’ın ikinci bir emrine kadar orada kalmasına karar verilmişti.</p>

    <p>Toplantı da öylece sona ermiş oldu. Albay alı al moru mor odaya döndüğünde, gönüllü Marek’le sahte çavuş Televes’i çoktan unutmuştu bile. “Sizden rica ediyorum beyler. Her an yola çıkmaya hazır olun ve emir ve talimatlarımı bekleyin,” diye kestirip attı.</p>

    <p>Böylece, gönüllüyle Televes tutukevinden çıkamadılar. Zwiebelfisch de aralarına katılınca, başladılar sabahtan akşama kadar kâğıt oynamaya. İskambilden sıkıldıklarında, “Gelin de, şu bizim şiltelerdeki pireleri temizleyin!” diye gardiyanlarla dalga geçiyorlardı.</p>

    <p>Çok geçmeden, 13. Bölük’ten Onbaşı Perutka da katıldı aralarına. Cepheye gidileceğini duyunca ortalıktan kaybolmuş, ertesi sabah devriyeler tarafından Bruck’ taki Beyaz Gül Meyhanesi’nde bulunmuştu. Perutka’ya bakılırsa, bölükten kaçmış falan değildi; cepheye hareket edileceğini öğrenince Kont Harrak’ın Bruck’taki ünlü seralarını görmeden gitmek istememiş, dönerken de yolunu kaybetmiş, sabaha karşı yorgunluktan bitkin düşünce Beyaz Gül’de şöyle bir soluklanayım demişti. (Geceyi Beyaz Gül’de çalışan Rujenka’yla geçirdiğinden hiç söz etmiyordu tabii.)</p>

    <p class="lvl2">Durum hâlâ açıklığa kavuşmamıştı. Cepheye gidiliyor muydu, gidilmiyor muydu? Kimse bilmiyordu. 11. Bölük’ün telefonu başında oturan Şvayk, iyimser ve kötümser görüşler arasında ne yapacağını şaşırmıştı. 12. Bölük’ün muhabere onbaşısı, hareketli hedeflere tüfek atış talimi ve cephe koşullarında topçu atışı talimi yapılmadan hareket edilmeyeceğini duyduğunu söylüyordu. 13. Bölük’ün muhabere çavuşu ise o kadar iyimser değildi: Kasabadan az önce dönen Onbaşı Havlik’in bir demiryolcudan vagonların istasyonda hazır beklediğini duyduğunu ileri sürüyordu.</p>

    <p>Sonunda, Vanyek, “Demiryolcular ne anlar ulan bu işten!” diye bağırarak, ahizeyi Şvayk’ın elinden kaptığı gibi yerine astı. Ama Şvayk’ın inadı inattı; telefonun başından ayrılmamakta kararlıydı. Çaldı mı açıyor, bir haber var mı diye soranlara henüz hiçbir şeyin belli olmadığını söylüyordu.</p>

    <p>Teğmen aradığında da değişen bir şey olmadı.</p>

    <p>“Yeni bir haber var mı Şvayk?”</p>

    <p>“Henüz kesin bir şey yok Komutanım.”</p>

    <p>“Hadi ordan, deve! Kapa telefonu!”</p>

    <p>Daha sonra birbiri ardı sıra bir sürü telefon emri geldi. Şvayk, her şeyi birbirine karıştırarak notlar alıyordu. İlki, bir gece önce uyku sersemliğiyle bir türlü yazamadığı, aşı olacak erlerle ilgili emirdi. Onu, bir gece önce verilmiş olmasına karşın iletilmesi geciken, konservelerle ilgili emir izledi.</p>

    <p>Sonunda, alayın tüm tabur ve bölüklerine gönderilen şu emir geldi:</p>

    <blockquote>
      <p>172 no’lu tugay emri. Sahra mutfaklarıyla ilgili raporlarda, kullanılan malzemeler şu sıralamaya göre sunulacaktır: 1. Et, 2. Konserveler, 3. Yaş sebze, 4. Bakliyat, 5. Pirinç, 6. Makarna, 7. Buğday ve irmik, 8. Patates...</p>
    </blockquote>

    <p>Şvayk emri başçavuşa okuduğunda, Vanyek bıkkın bir sesle bu tür emirlerin genellikle çöp sepetini boyladığını söyledi:</p>

    <p>“Kurmaydaki hıyarlardan birinin başının altından çıkmıştır mutlaka. Şimdi o tümen senin, bu alay benim, dolaştırır dururlar.”</p>

    <p>Biraz sonra Şvayk bir telefon emri daha aldı. Ama karşı taraf emri o kadar hızlı söyledi ki, Şvayk’ın yazabildikleri şifreden farksızdı:</p>

    <p>“Daha ayrıntılı sonucunda serbest bırakılmıştır, öte yandan aynı gene de eklenebilir...”</p>

    <p>Şvayk yazdıklarına şaşkınlık ve korkuyla bakarak tekrar tekrar okuyadursun, Vanyek, “Boş veer!” dedi. “Bunların hepsi saçma. Zevzeklikten başka bir şey değil. Allah bilir, şifre de olabilir ama, biz şifre çözemeyiz ki. At gitsin.”</p>

    <p>Şvayk, “Haklısın, bu deli saçmasını Teğmen’e okumaya kalksam adam anasına sövdüğümü sanır,” dedikten sonra gene anılara daldı:</p>

    <p>“Bazıları ne kadar evhamlı oluyor, bilemezsin. Bir gün tramvayla Visoçani’den Prag’a gidiyordum; Libeyn’e geldiğimizde, bir de baktım Bay Novotni atladı sahanlığa. Onu tanır tanımaz yanına gidip, ‘Merhaba,’ dedim. ‘Nasılsınız? Drajov’dan tanışıyoruz.’ Adam bağırıp çağırmaya başlamasın mı? Kendisini rahatsız ediyormuşum, beni kesinlikle tanımıyormuş. Ben de, ‘Nasıl hatırlamazsınız, Bay Novotni!’ dedim. ‘Ben daha çocukken, annem babamla size gelirdik. Antonya Hanım ile Prokop Bey’in oğluyum ben. Babam mübaşirdi.’ Adam beni tanımamakta diretince, ayrıntılara girdim: ‘Drajov’da iki Novotni vardı; biri Tonda, biri Yozef. Siz Yozef’siniz. Drajov’daki bir dostum, içkinize fazla karışıyor diye karınızı vurduğunuzu yazmıştı.’ Bunu duyunca küplere bindi; tam suratıma yumruğu yapıştıracakken atik davranıp kenara kaçtım, tramvayın ön camı tuzla buz oldu. Tabii ikimizi de tramvaydan indirip karakola götürdüler. Sonunda adamın neden o kadar sinirlendiği anlaşıldı. Meğer gerçekten de Yozef Novotni değilmiş; adı Eduard Dubrava’ymış. Amerika’nın Montgomery şehrinden akrabalarını ziyarete gelmiş buraya...”</p>

    <p>O sırada telefon çalınca Şvayk’ın hikâyesi yarıda kaldı. Mitralyöz bölüğünden kısık sesli biri cepheye hareket edilip edilmeyeceğini soruyordu gene. Ertesi sabah albayın bir toplantı daha yapacağı söyleniyordu.</p>

    <p>Birden kapıda, bembeyaz bir suratla Harp Okulu öğrencisi Biegler belirdi. Okulda hep bilgiçlik taslardı ama, bölükte ondan geri zekâlısı yoktu. Dışarı çağırdığı Vanyek’le uzun uzun bir şeyler konuştu.</p>

    <p>Vanyek odaya döndüğünde kıs kıs gülüyordu. “Çok gördüm, ama böyle gerzeğini görmedim,” dedi Şvayk’a. “Bizim bölükte de çeşitten geçilmiyor haa! O da Albay’ın toplantısındaymış; toplantıdan çıkılırken, Teğmen bütün takım komutanlarına silah temizliği yaptırın diye emir vermiş. ‘Ama,’ demiş, ‘ayna gibi parlayacak tüfekler!’ Bizimki de gelmiş, tüfeğini gazyağıyla temizlediği için Jlabek’e ceza vereyim mi, vermeyeyim mi diye soruyor bana.”</p>

    <p>Sonra birden alevlendi:</p>

    <p>“Hıyara bak be! Cepheye gitmek üzere olduğumuzu bilmiyor musun da, böyle salakça sorular soruyorsun! Daha dün teğmeni emir erinin hesabını görmekten vazgeçirene kadar göbeğim çatladı, şimdi bu acemi çaylak usta erlere hayvan muamelesi yapmaya kalkıyor.”</p>

    <p>Şvayk hemen atıldı:</p>

    <p>“Emir eri dedin de aklıma geldi. Teğmen’e yeni birini buldun mu?”</p>

    <p>“Ananın karnında dokuz ay nasıl durdun?” diye karşılık verdi Vanyek. “İki ayağımı bir pabuca sokma, vaktimiz bol. Kaldı ki, bana sorarsan, teğmen zamanla alışacaktır Balon’a. Arada bir tepesi atar, ama sonra öfkesi yatışır. Cepheye vardığımızda ne halt edecek ki? Orada ikisi de yiyecek bir şey bulamayacaklar zaten. Ben Balon kalacak diyorsam kalır. Bu benim işim, teğmeni ilgilendirmez. Sen kafanı yorma.”</p>

    <p>Sonra yeniden yatağa uzanıp, “Yahu, Şvayk,” dedi, “matrak bir askerlik hikâyesi anlat da neşemiz yerine gelsin.”</p>

    <p>“Anlatayım anlatmasına da, ya telefon çalarsa?”</p>

    <p>“Ulan Şvayk, amma cins adamsın haa! Bağlantıyı kes, ahizeyi açık tut, ne bileyim, yap bir şey işte.”</p>

    <p>Şvayk, ahizeyi kaldırırken, “Fena fikir değil,” dedi. “Sana halimize uyan bir hikâye anlatacağım, ama savaşta değil tatbikatta olmuş bir hikâye. Kışladan ne zaman hareket edileceğini kimse bilmediği için, gene böyle bir telaştır, kargaşadır gidiyordu işte. Bizim bölükte Şits diye bir er vardı; Porjiçi’li iyi bir çocuktu, ama hem biraz yobazdı, hem de ödleğin tekiydi. Fakir, tatbikatlarda korkunç şeyler olduğuna kafayı takmıştı bir kere; yolda susuzluktan sapır sapır döküleceğiz, sıhhiyeler bizi bir bir toplayacaklar diye ödü patlıyordu. O yüzden yola çıkılmadan önce kırba gibi su içti; ama Mnişek’e gelindiğinde, ‘Çocuklar, ben artık dayanamıyorum,’ dedi. ‘Tanrım, sen beni koru...’ Aslına bakarsan, bir hata yapmış, çok hızlı ilerlemiştik; o yüzden, Horjovitse’ye vardığımızda iki gün beklemek zorunda kaldık orada. O kadar hızlı ilerlemiştik ki, düşman karargâhındaki tekmil subayları rahatlıkla esir alabilirdik. Ama doğrusu ayıp kaçardı, çünkü karşı tarafın genel kurmayında yaşlı bir baron vardı, onun yaşına başına hürmeten bizim yenilmemiz, düşmanın yenmesi gerekiyordu. Neyse uzatmayalım, gelelim Şits’in yaptıklarına. Horjovitse’ye yakın bir köy vardı, köyün çarşısını görmeden olmaz dedi, gitti bizimki. Öğleye doğru birliğe dönüyormuş; hava sıcak, kafa da iyi. Yolun kenarında bir sırık görmüş, sırığın üstünde bir kutu, kutunun cam kapağının altında Nepomuklu Aziz Yan’ın küçük bir heykeli. Bizim oğlan önce duasını etmiş, sonra başlamış konuşmaya: ‘Ey Aziz Yan, bu sıcakta perişan olmuşsundur orada. Biraz içki iyi gelir. Güneşin altında akşama kadar kan ter içinde kalıyorsundur.’ Matarasını sallayıp bir yudum almış ve, ‘Bir fırt da sana bıraktım, Aziz Yan,’ demiş. Ama sırayı karıştırıp matarayı yeniden kafaya dikince, Aziz Yan’a bir şey kalmamış tabii. Bunun üzerine telaşa kapılıp, ‘Ben ettim, sen eyleme, bağışla beni, ey yüce aziz,’ demiş. ‘Kalk gidelim, bizim bölükte içki bol; valla ayakta zor durursun, azizken evliya olursun.’ Ve kutunun camını kırdığı gibi aziz heykelciğini kapmış, koynuna sokup getirmiş bölüğe. O günden sonra başladı azizle yatıp kalkmaya. Talimlerde bile yanından ayırmıyor. Kumarda da talihi bir açıldı, sorma. Nerede konaklayıp çadır kursak iskambil oynuyoruz ve Şits her seferinde ütüyor milleti. Ta ki Prakeyn dolaylarında Drahenitse’ye gelene kadar. Seninkinin talihi bir döndü, aklın durur. Bir kaybetti pir kaybetti, son meteliğine kadar. Tığ teber şahı merdan. Sabah kalktık, yola koyulacağız, bir de ne görelim? Seninki Aziz Yan’ın boynuna ilmik geçirip yol kenarındaki armut ağaçlarından birine asmamış mı? İşte benden bu kadar, neşeni buldun mu? Ahizeyi yerine koyuyorum artık.”</p>

    <p>Şvayk ahizeyi yerine koyar koymaz, telefonlar yağmaya başladı. Telefon susmak bilmedi. Bölük odası mahalle kahvesine döndü gene.</p>

    <p>O sıra, Teğmen Lukaş, odasında oturmuş, alay karargâhtan gelen şifreleri çözmeye, Galiçya cephesine gidilirken taburun nerelerden geçeceğini çıkarmaya çalışıyordu:</p>

    <blockquote class="math">
      <p>7217 - 1238- 475 - 2121 - 35 = Moşon</p>

      <p>8922 - 375 - 7282 = Raab</p>

      <p>4432 - 1238 - 7217 - 35 - 8922 - 35 = Komarno</p>

      <p>7282 - 9299 - 310 - 375 - 7881 - 298 - 475 - 7979 = Budapeşte</p>
    </blockquote>

    <p>Şifrelerle boğuşmaktan bitkin düşen Teğmen Lukaş, “Dinine yandığım,” diye homurdandı. “Topunuzun anasını eşekler kovalasın!”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f127">
      <a class="si-backref" href="#ref_f127">127.</a> <span class="si-footnote-text">Çek masallarında bir dev.</span>
    </div>

    <div class="si-footnote html5_aside epub-type_footnote" id="f128">
      <a class="si-backref" href="#ref_f128">128.</a> <span class="si-footnote-text">Çek sosisinin sevilen bir çeşididir. Domuzun çeşitli yerlerinden yapılır. Çok baharatlıdır ve iki ucundan küçük tahta çubuklarla bağlanır.</span>
    </div>

    <div class="si-footnote html5_aside epub-type_footnote" id="f129">
      <a class="si-backref" href="#ref_f129">129.</a> <span class="si-footnote-text">Sanskrit dilinde “Bilgeliğin Yetkinleşmesi” anlamına gelen <em>Pracnaparamita</em>, Mahayana Budacılığının büyük kollarından en eskisini temsil eden <em>sutra</em>’lar ve yorumlar bütünüdür. Bu bilgelik, yalnızca bu dünyadaki değil, bu dünyanın ötesindeki aşkın görüngülerin de birer yanılsama olduğunu kavramak demektir.</span>
    </div>

    <div class="si-footnote html5_aside epub-type_footnote" id="f130">
      <a class="si-backref" href="#ref_f130">130.</a> <span class="si-footnote-text">(Sanskritçe) “eylem” anlamına gelen <em>karma</em> ya da <em>karman</em> kavramı, Brahmancılıkta, insanın dünyaya bütün gelişlerinde bir çeşit alın yazısı olarak gerçekleştirdiği eylemi dile getirir. Ruh göçünü yaratan da bu eylemdir.</span>
    </div>

    <div class="si-footnote html5_aside epub-type_footnote" id="f131">
      <a class="si-backref" href="#ref_f131">131.</a> <span class="si-footnote-text">Savaş sırasında vatana ihanetten hapse atılan üç Çek siyasal önder.</span>
    </div>

    <div class="si-footnote html5_aside epub-type_footnote" id="f132">
      <a class="si-backref" href="#ref_f132">132.</a> <span class="si-footnote-text">Özellikle alkoliklerde görülen titremeli sayıklama.</span>
    </div>
  </div>
</body>
</html>