<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">15</span>Kara bulutlar</h1>

    <div class="und-head html5_figure"><img alt="aslan15" src="../Images/aslan15.jpg"/></div>

    <p>Ataları tarafından ta on sekizinci yüzyılda soyulup soğana çevrilmiş olan Salzburg yöresindeki bir köyden dolayı von Zillergut unvanını da taşıyan Albay Friedrich Kraus, iflah olmaz bir ahmaktı. Kimsenin beceremeyeceği ilkellikte laflar eder, sonra da herkesin anlayıp anlamadığını sorardı:</p>

    <p>“Beyler, bu bir penceredir. Evet, neymiş, bir pencereymiş. Bilmem, anladınız mı?”</p>

    <p>Ya da:</p>

    <p>“İki yanında hendek bulunan yola asfalt denir. Evet, beyler. Peki, hendek nedir biliyor musunuz? İnsanlar çukur kazarlar, hendek olur. Evet. Kazmalarla kazarlar. Kazmanın ne olduğunu biliyor musunuz peki?”</p>

    <p>Tam bir açıklama delisiydi. Aklına ne gelirse açıklamaya kalkardı, hem de buluşunu anlatan bir mucit edasıyla.</p>

    <p>“Beyler, kitap, üstüne yazı basılıp bir araya getirilen, sonra da tutkallanıp ciltlenen kâğıt parçalarından meydana gelir. Evet. Tutkalın ne olduğunu biliyor musunuz peki? Tutkal, yapıştırıcı bir maddedir.”</p>

    <p>O kadar dangalaktı ki, karşıdan görünmeyegörsün, saçmalıklarını dinlemek zorunda kalmamak için subaylar yollarını değiştirirlerdi. Bilirlerdi ki, mutlaka ipe sapa gelmez bir laf edecek:</p>

    <p>“Kaldırım, sokağı araba yolundan ayıran ve binanın cephesi boyunca uzanan bir yükseltidir. Binanın cephesi ise evin sokaktan ya da kaldırımdan gördüğümüz bölümüdür. Ama binanın arka tarafı kaldırımdan görünmez; bunu anlamak için kendinizi caddenin ortasına fırlatıp bakmanız yeterlidir...”</p>

    <p>Üstelik anlatmakla da yetinmez, bu çarpıcı gerçeği o saat kanıtlamaya kalkışırdı. Bir gün böyle bir gösteri sırasında arabanın altında kalmış, ama o günden sonra daha da dayanılmaz bir zevzek haline gelmişti. Subayları yoldan çevirip onlara omletler, güneş, termometreler, ballı çörekler, pencereler ve pullar üstüne bitmek bilmeyen nutuklar çekmeye başlamıştı.</p>

    <p>Böyle bir kuş beyinlinin büyük bir hızla terfi etmesi ve nüfuzlu insanların dostluğunu kazanması gerçekten şaşılacak bir durumdu. Askerlikten bihaber olmasına karşın, sırtını genelkurmaydan bir generale dayamıştı.</p>

    <p>Manevralar sırasında alayıyla birlikte harikalar yaratmıştı. Hiçbir mevziye asla zamanında varamamış, alayını her seferinde mitralyözlerin üstüne sürmüştü. Birkaç yıl önce, imparatorluk manevralarında alayıyla birlikte yolunu kaybetmiş, manevralar sona erdikten, birlikler kışlalarına döndükten günler sonra Moravya’da ortaya çıkmıştı. Ama her seferinde dört ayak üstüne düşüyor, postu kurtarıyordu.</p>

    <p>Üstelik, yalnızca generalle değil, eski Avusturya’nın şaşkınlıkta ondan aşağı kalmayan omzu kalabalıklarından birçoğuyla yakın dostluğu sayesinde, göğsü madalya ve nişanlardan görünmez olmuştu. Bundan büyük bir gurur duyuyor, kendisini yeryüzünün en iyi askeri ve strateji dehâsı olarak görüyordu.</p>

    <p>İçtimalarda askerlerle konuşur, onlara hep aynı soruyu sorardı:</p>

    <p>“Orduya alınan tüfeklere neden ‘mannlicher’<a class="si-noteref epub-type_noteref" href="#f74" id="ref_f74">74</a> denir?”</p>

    <p>Alayda ona “mannlicher delisi” adını takmışlardı. Müthiş kinciydi; hoşlanmadığı subaylara garez olur, etmediğini bırakmaz; dahası, evlenmeye kalktıklarında, kız tarafına aslı astarı olmayan söylentiler aktarmaktan çekinmezdi.</p>

    <p>Gençliğinde giriştiği bir düelloda sol kulağının yarısını kaybetmiş olması da, Friedrich Kraus von Zillergut’un yarım akıllılığı konusunda yeterli bir ipucu sayılmalıydı.</p>

    <p>Albayın zihinsel yetilerini incelemeye kalksaydık, herhalde, tescilli mankafa olarak nam salmış Franz Joseph Habsburg’dan zerre kadar fazlası olmadığı sonucuna varırdık. İkisi de mevsimli mevsimsiz konuşur, laf kıtlığında asmaları budardı. Safdillilikte ikisinin de üstüne yoktu.</p>

    <p>Albay Kraus von Zillergut, bir gün subay kulübündeki bir yemekte, tam Schiller’den söz açılmışken, “Evet, beyler, geçen gün ne gördüm dersiniz?” demişti damdan düşercesine. “Bir buharlı saban! Lokomotif tarafından çekilen bir buharlı saban! Ama dikkatinizi çekerim, beyler, bir değil iki lokomotif tarafından çekiliyor. Dumanı görünce yakınına gidip bakayım dedim. Aman Allahım! Benim gördüğüm lokomotifin öbür yanında bir lokomotif daha! Bu kadar komik bir şeye rastladınız mı hayatınızda dostlar? Bir tanesi yetmezmiş gibi iki lokomotif birden.”</p>

    <p>Sap derken saman diyordu:</p>

    <p>“Benzini biten araba gitmez. Dün gözümle gördüm, beyler. Bir de daimî hareket diye zırvalamıyorlar mı! Benzin yoksa daimî hareket de olmaz, kardeşim, araba durur, hareket etmez. Akıllarına şaşayım!”</p>

    <p>Avanaklığı yetmiyormuş gibi, fena halde dindardı bir de. Evinin bir köşesine mihrap yaptırmıştı. Sık sık Aziz İgnatios Kilisesi’ne gider; günah çıkartır, dua eder, ayinlere katılırdı. Savaş patlak verdikten sonra, Avusturya ve Alman ordularının zaferi için dua eder olmuştu. Hıristiyanlığı, Almanya’nın tüm dünyayı dize getirmesi hayalleriyle bütünleştiriyordu kafasında. Tanrı, Almanlara arka çıkmalı, tekmil ülkeleri fethetmelerine, tekmil zenginlikleri ele geçirmelerine el vermeliydi.</p>

    <p>Sabah gazeteyi açıp da, düşman askerlerinin tutsak alındığını okuduğunda öfkeden küplere biner, “Esir almanın ne manası var?” derdi. “Hepsinin beynine birer kurşun sıkacaksın, tamam işte! Acımayacaksın! Gebertmeyelim de besleyelim mi yani! Dans edeceksin cesetleri arasında. Sırbistan’daki sivillerin hepsini ateşe verip kül edeceksin; çocuklarını da süngüden geçireceksin!”</p>

    <p>Alman şair Vierordt’a rahmet okuturdu. Hani şu, savaş sırasında, Almanya’nın düşmanlarına aman tanımaması, yüreğini nefretle doldurup milyonlarca Fransız iblisini öldürmesi gerektiğini savunan şiirler yazan Vierordt’a.</p>

    <div class="poem html5_section">
      <span>Üst üste yığılan</span> <span>insan kemikleri</span> <span>gökyüzüne varsın.</span> <span>Yanık etlerden</span> <span>yükselen dumanlar</span> <span>dağları aşsın,</span> <span>bulutlara karışsın.</span>
    </div>

    <p>Teğmen Lukaş, bir yıllık gönüllülere verdiği eğitimi bitirdikten sonra, Fındık’ı gezintiye çıkarmak istedi.</p>

    <p>“İzniniz olursa sizi uyarmak istiyorum Komutanım,” dedi Şvayk kaygılı bir sesle. “Bu köpeği dolaştırırken gözünüzü dört açmalısınız, çünkü her an kaçıp gidebilir. Belli mi olur, eski evini özlemiştir, tasmasını çözdünüz mü tabanları yağlayıverir. Havliçek Meydanı’nın oralarda gezdirmenizi ise hiç tavsiye etmem. Son zamanlarda azgın bir çoban köpeği mesken tuttu orayı; ısırdı mı koparıyor. Kendi bölgesinde yabancı bir köpek görmesin, kayıntısına ortak çıkar kaygısıyla saldırıveriyor. Rezil hayvan, sanırsınız Aziz Haştal’ın dilencisi.”<a class="si-noteref epub-type_noteref" href="#f75" id="ref_f75">75</a></p>

    <p>Gezmeye götürüleceğini anlayan Fındık, sevinçten havalara sıçrıyor, Teğmen’in ayakları arasında dolaşırken tasmasının kayışı adamın kılıcına dolanıyordu.</p>

    <p>Sokağa çıktılar; Teğmen Lukaş, köpekle birlikte, Prjikopiy’e yöneldi. Panska Sokağı’nın köşesinde bir hanımla buluşacaktı; ama bir yandan da, ertesi gün gönüllülere eğitim verirken ne anlatacağını düşünüyordu. Bir dağın yüksekliği nasıl ölçülür? Dağların yükseklikleri neden deniz yüzeyine göre hesaplanır? Bir dağın eteklerinden doruğuna kadar olan yüksekliği, deniz yüzeyinden yüksekliğine bakılarak nasıl belirlenir? Lanet olsun! Savunma Bakanlığı, bütün bunları ders programına ne halt etmeye koyar ki? Topçuların işi bunlar. Ayrıca genelkurmayın haritaları var. Düşman 312 irtifadaysa, dağın yüksekliği neden deniz yüzeyine göre ölçülür diye düşünmenin ya da tepenin yüksekliğini hesaplamaya kalkmanın âlemi ne? Haritaya bakıp anlarsın.</p>

    <p>Panska Sokağı’na yaklaşıyordu ki, sert bir “Dur!” emriyle darmadağın oldu düşünceleri.</p>

    <p>“Dur!” sesini duyan köpek de keyifle havlayarak, kayışından kurtulup eski sahibinin kucağına atılmaya çalıştı.</p>

    <p>Teğmen’in karşısında Albay Kraus von Zillergut duruyordu. Teğmen Lukaş, hemen hazır ola geçerek Albay’a selam verdi, kendisini görmediği için özür diledi.</p>

    <p>Albay Kraus, yoldan geçen subayları durdurmakla nam salmıştı. Onun gözünde, savaşta zafere ulaşmaları da, ordunun güçlü olması da astların üstlerine selam vermelerine bağlıydı.</p>

    <p>“Asker adam, tüm yüreğiyle selam vermeli,” derdi. Selam, bedensel boyun eğişin en güzel göstergesiydi. Asker, talimatnameye harfiyen uyarak, en küçük bir şey yapmadan, vakarla selam vermeliydi.</p>

    <p>Albay, pusuya yatar, oradan geçecek birini beklerdi; ermiş, yarbaymış, fark etmezdi onun için. Piyade erinin teki, “Adam sen de!” dercesine eliyle kepinin kenarına dokunup göstermelik bir selam vermeyegörsün, o saat hapiste bulurdu kendini. İstediği kadar, “Affedin Komutanım, siz olduğunuzu fark etmedim,” desin, yumuşatamazdı Albay’ı.</p>

    <p>Asker dediğin, üstünü kalabalığın içinde bile hemen seçmeli ve görevlerini yerine getirmekten başka hiçbir şey düşünmemeliydi. Savaş meydanında vurulan bir asker, son nefesini verirken bile komutanını selamlamalıydı. Selam vermeyi bilmeyen, üstünü görmezden gelen ya da gönülsüzce selamlayan asker, Albay’ın gözünde aşağılık bir yaratıktı.</p>

    <p>“Teğmen!” diye böğürdü Albay. “Astlar üstlerine her zaman saygı göstermelidir. İç hizmet talimatnamesinde bu konuda bir değişiklik yapıldığını hiç sanmıyorum. Ayrıca, subaylar ne zamandan beri çalıntı köpeklerle gezmeye çıkıyorlar, bilmek istiyorum. Evet, çalıntı köpeklerle. Başka birine ait olan bir köpek, çalıntı bir köpektir.”</p>

    <p>Teğmen, “Komutanım, bu köpek...” diye söze başlayacak olduysa da, “Bu köpek benim köpeğim, Teğmen,” diye lafı ağzına tıkadı Albay. “Benim Boncuk’um bu.”</p>

    <p>Eski sahibini hatırlayan ve yeni sahibini hemen yüreğinden silip atan Boncuk ya da Fındık, Teğmen’in elinden kurtulduğu gibi Albay’ın kollarına atıldı; sevdiğinden yüz bulmuş bir liseli gibi sevinçten çılgına dönmüştü.</p>

    <p>“Çalınmış köpeklerle gezintiye çıkmak şerefli bir subaya yakışmaz, Teğmen. Bilmem, anlıyor musunuz? Bir subay, bir köpek satın alacağı zaman, onun nereden geldiğini iyice soruşturmalı! Soruşturmuyorsa, başına geleceklere katlanır!” Albay Kraus esip gürlerken, bir yandan da Boncuk-Fındık’ı okşuyordu. Köpek ise, Albay “Yakala şunu!” demişçesine, Teğmen’e dişlerini gösterip hırlıyordu.</p>

    <p>“Teğmen,” diye sürdürdü sözünü Albay, “sizce çalıntı bir ata binmek doğru bir davranış mıdır? <em>Bohemie</em> ve <em>Tagblatt</em> gazetelerine teriyemi kaybettim, diye ilanlar verdim, okumadınız mı? Demek, üstlerinizin gazeteye verdikleri ilanları okumuyorsunuz, öyle mi?”</p>

    <p>El çırparak yakındı:</p>

    <p>“Harika! Bu genç subaylarla işimiz var! Disiplin diye bir şey kalmadı! Albay gazeteye ilan veriyor, teğmenin umurunda değil.”</p>

    <p>Teğmen, Albay’ın orangutanı andıran sakalına bakarak, “Ah, şu pis bunağın suratının ortasına birkaç yumruk patlatsam!” diye geçiriyordu içinden.</p>

    <p>“Biraz gelir misiniz benimle?” dedi Albay. Birlikte yürürlerken, aralarında çok hoş bir konuşma geçti:</p>

    <p>“Cephede böyle bir şey hayatta olmaz, Teğmen. Çalıntı bir köpekle gezintiye çıkmak gibi bir rezalet ancak cephe gerisinde olur. Evet, subaylarımızın her gün savaş meydanlarında can verdiği bir zamanda, komutanın köpeğiyle sokaklarda sürtmekten daha korkunç bir kepazelik düşünemiyorum. Üstelik de, gazetelere verdiğimiz ilanlar okunmuyor! Demek, köpeğim kayboldu diye yıllarca ilan versem bir işe yaramayacak!”</p>

    <p>Çok öfkelendiği zaman hep yaptığı gibi gürültüyle hapşıran Albay, “Şimdi yürüyüşünüze devam edebilirsiniz,” dedikten sonra arkasını döndü, kamçısını kaputunun eteklerine vurarak uzaklaştı.</p>

    <p>Teğmen Lukaş, tam karşı kaldırıma geçmişti ki, o unutulmaz “Dur!” emrini bir kez daha duydu. Albay, bu sefer de, memleketteki anasını düşünürken kendisini fark etmemiş olan talihsiz bir eri durdurmuştu. Bahtsız askeri cezalandırmak üzere kışlaya doğru sürüklerken, bir yandan da küfürler yağdırıyordu.</p>

    <p>“Ben şimdi bu Şvayk’ı hacamat etmez miyim,” diye içinden geçirdi Teğmen. “Ağzını burnunu kırmak yetmez. Derisini yüzüp dilim dilim ayırmak bile o adi herife iyilik etmek olur.” Buluşacağı hanımı tamamen unutup öfkeyle evin yolunu tuttu.</p>

    <p>Tramvaya atlarken, “Geberteceğim dürzüyü,” diyordu kendi kendine.</p>

    <p class="lvl2">Bu arada, Aslan Asker Şvayk, kışladan gelen bir askerle derin bir sohbete dalmıştı. Er, Teğmen’e birtakım belgeler imzalatmaya gelmiş, beklemek zorunda kalmıştı.</p>

    <p>Şvayk, kahve ikram ettiği askerle Avusturya’nın nasıl bozguna uğrayacağını tartışıyordu.</p>

    <p>Bu konuşmaya kulak misafiri olan biri onları kolaylıkla ihbar edebilirdi. Ettikleri sözler mahkemede rahatlıkla vatan hainliği olarak nitelenebilir ve onları idam sehpasına götürebilirdi.</p>

    <p>“İmparator Hazretleri bu sefer hepten kafayı yemiş olmalı,” dedi Şvayk. “Aklı hiçbir zaman yerinde değildi, ama savaş aklını iyice başından almış anlaşılan.”</p>

    <p>Kışladan gelen asker, “Kafayı yediğini bilmeyen yok,” diye doğruladı Şvayk’ı. “O kadar salak ki, savaştan haberi bile olmayabilir. Belki söylemeye utanıyorlardır. Yayımlanan bildirideki imzası da sahtedir herhalde. Bildiriyi haberi olmadan basmışlardır. Adamda olup biteni anlayacak beyin yok ki.”</p>

    <p>“Ayvayı yemiş,” diye ekledi Şvayk bilgiç bir edayla. “Altına kaçırıyormuş. Küçük bir bebek gibi beslemek zorunda kalıyorlarmış. Geçenlerde meyhanede adamın biri anlatıyordu: İki sütnine tutmuşlar, günde üç kere emziriyorlarmış hazreti.”</p>

    <p>“Şu savaş bitsin diye neler veririm,” diye iç geçirdi kışladan gelen asker. “Artık işimizi bitirseler de, Avusturya da huzura erse!”</p>

    <p>Bir ara, Şvayk, Avusturya’yı lanetlemeye kadar vardırdı: “Böylesi dangalak bir krallık hiç olmasın daha iyi!” Ötekinin derdi ise, daha çok kendi paçasını kurtarmaktı: “Beni cepheye götürürlerse, hiç durmam kaçarım.”</p>

    <p>Aslında ikisi de sokaktaki insanın görüşlerini dile getirmekten başka bir şey yapmıyordu. Kışladan gelen asker o gün Prag’da konuşulanları aktarıyordu: “Top sesleri Nahod’a kadar geliyormuş, Rus Çarı yakında Krakov’da olacakmış.”</p>

    <p>Daha sonra, ekinlerimizin Almanya’ya taşınmasından, Alman askerlerine bol bol sigara ve çikolata verilmesinden yakındılar.</p>

    <p>Çok geçmeden, eski savaşlardan dem vurmaya başladılar. Şvayk, bir zamanlar, kuşatma altındaki bir kaleye içleri pislik dolu kaplar fırlatıldığını duymuştu. Ortalık leş gibi kokarken savaşmak her babayiğidin harcı değildi. Bir kalenin üç yıl kuşatma altında kaldığını, dışarıdaki düşman askerlerinin bu süre boyunca sabahtan akşama kadar âlem yaptıklarını okumuştu bir yerde.</p>

    <p>Kim bilir daha neler neler anlatacaktı, ama Teğmen Lukaş’ın içeri girdiğini görünce hemen sustu.</p>

    <p>Teğmen Lukaş, yüzünde korkunç bir bakış, belgeleri imzalayıp askeri gönderdikten sonra salona gelmesini emretti Şvayk’a.</p>

    <p>Gözlerinde şimşekler çakıyordu. Oturduğu yerden Şvayk’a bakarken, katliama nereden başlayacağını düşünüyordu.</p>

    <p>“Önce birkaç yumruk çakarım suratına,” diye geçirdi içinden. “Ardından burnunu kırar, kulaklarını kopartırım. Sonrasını düşünürüz.”</p>

    <p>Ama birden Şvayk’la göz göze geldi. Fırtınadan önceki sessizliği bozan da saf ve masum Şvayk oldu. Her zamanki içten ve sevecen haliyle, “Komutanım,” dedi. “Kediniz sizlere ömür. Postal cilanızı mideye indirdi ve öbür dünyaya göçtü. Ben de kilere attım kendisini, yan dairenin kilerine tabii. O kadar iyi ve güzel bir Ankara kedisini bir daha zor bulursunuz.”</p>

    <p>Teğmen, bir an, “Bu herifle ne halt edeceğim ben?” diye geçirdi içinden. “İnanamıyorum, bir insanın suratında bu kadar salak bir bakış nasıl olur!”</p>

    <p>Şvayk’ın safdil gözlerindeki candan, sevecen pırıltılara sessiz sakin bir anlatım eklenmişti şimdi; sanki her şey yolundaydı ve hiçbir şey olmamıştı, olmuşsa bile dirlik düzenlik bozulmadan olmuştu.</p>

    <p>Teğmen Lukaş, yerinden fırladıysa da düşündüğünü yapıp Şvayk’ın suratına yumruk çakmadı. Yumruğunu Şvayk’ın burnuna dayayıp kükredi: “Şvayk, köpeği çalmışsın!”</p>

    <p>“Komutanım, son günlerde böyle bir olaya karıştığımı hatırlamıyorum; bugün öğleden sonra gezintiye çıkarken yanınıza aldınız, onun için ben çalmış olamam. Gezintiden döndüğünüzde köpeği yanınızda göremeyince, mutlaka başına bir iş gelmiştir demiştim zaten. Bela geliyorum demez. Spalena Caddesi’nde Kunes adında bir çantacı vardı; ne zaman köpek gezdirmeye çıksa kaybederdi hayvanı. Ya bir meyhanede unuturdu ya da yolda birine çaldırırdı; bazen de biri köpeği şöyle bir dolaştırayım der, bir daha geri getirmezdi...”</p>

    <p>“Şvayk, ulan orospu çocuğu, ulan götten fırlama! Ulan çenesi düşük rezil! Sen ya uyanık üçkâğıtçının tekisin ya da su katılmadık bir mankafa! Çeşit misin oğlum sen? Bana bak, bir numara çekeyim deme, alırım ayağımın altına! Söyle bakalım, o köpeği nereden yürüttün? Meğer bizim Albay’ın köpeğiymiş; sokakta görür görmez tanıdı köpeği, aldı götürdü itoğluiti. Başıma nasıl bir çorap ördüğünün farkında mısın? Şimdi öt bakalım! Çaldın mı, çalmadın mı?”</p>

    <p>“Ben çalmadım Komutanım.”</p>

    <p>“Peki, çalıntı olduğunu biliyor muydun?”</p>

    <p>“Biliyordum Komutanım.”</p>

    <p>“Hey Allahım, çıldırmak işten değil! Ulan Şvayk, ulan et kafalı, ulan ketentohumu! Bir tahtan eksik mi ulan senin?”</p>

    <p>“Eksik Komutanım!”</p>

    <p>“Bula bula çalıntı köpek mi buldun bana? Neden getirdin o iti evime?”</p>

    <p>“Hatırını hoş edeyim dedim Komutanım.”</p>

    <p>Olanca sevecenliğiyle Teğmen’e bakıyordu. Teğmen, içini çekerek koltuğa çöktü: “Hey güzel Allahım, bana bu cezayı vermen için ne günah işledim ben!”</p>

    <p>Yenilgiyi kabullenmişti; kalkıp Şvayk’a iki yumruk atmak şöyle dursun, bir sigara saracak hali kalmamıştı. Şvayk’ı <em>Bohemie</em> ve <em>Tagblatt</em> gazetelerini almaya yolladığında kendinde değildi; nedense, Albay’ın çalınan köpeği için verdiği ilanları okumasını istemişti.</p>

    <p>Az sonra, ilan sayfaları açılmış gazetelerle geri döndü Şvayk. Anlatırken ağzı kulaklarına varıyordu:</p>

    <p>“Nah, işte burada, Teğmenim. Albay çalınan köpeğini o kadar güzel tarif etmiş ki aklınız durur valla. Üstelik bulana yüz kron vaat etmiş. Doğrusu, iyi para. Çoğu elli krondan fazla vermez. Koşirje’de Boyetyek adında bir adam vardı, yolunu bu işten bulurdu. Ha bire köpek çalardı herif, sonra da köpeğini kaybeden var mı diye gazetelerdeki kayıp ilanlarına bakar, hemen koşup giderdi verilen adrese. Bir seferinde çok güzel bir siyah kaniş çalmış, ama bakmış ki sahibi ilan vermiyor, bari ben vereyim demiş. On kronu gözden çıkarıp bir sürü ilan çıkarmış gazetede. En sonunda efendiden bir adam çıkagelmiş, köpeğin kendisinin olduğunu söylemiş. Meğer adamcağız, artık bu dünyada dürüst insan kalmadığına inandığından, köpeğinin peşine düşmemişmiş. Hâlâ böyle namuslu insanlar çıkmasına o kadar sevinmiş ki, dürüstlüğün ödüllendirilmesine prensip gereği karşı olmakla birlikte hiç değilse bir hediye vermek istediğini söylemiş. Ve ev ve bahçe bitkileri üzerine yazdığı kitabı hediye etmeye kalkmış bizimkine. Kaderine lanet okuyan Boyetyek, siyah kanişi arka bacaklarından yakaladığı gibi adamın kafasına çalmış; bir daha gazetelere ilan vermemeye yemin etmiş. O günden sonra da, ilan veren çıkmadığı zaman, götürüp köpek tacirlerine satmış elindeki köpekleri.”</p>

    <p>“Git yat, Şvayk,” dedi Teğmen. “Yoksa sabaha kadar zevzeklik edip duracaksın.” Sonra, kendisi de gitti yattı. Rüyasında Şvayk’ı gördü: Şvayk, Avusturya veliahtının atını çalıyor ve kendisine getiriyordu. Teğmen, bölüğünün başında katıldığı bir geçit töreninde o ata biniyor, töreni izlemeye gelen veliaht da atını hemen tanıyordu.</p>

    <p>Teğmen, sabaha karşı uyanır gibi olduğunda, içki âlemine daldığı bir geceden çıkmışçasına kolunu bile kıpırdatamadığını sezinledi. Hiç alışık olmadığı o korkunç karabasan yüzünden tersi dönmüştü. Tam yeniden uykuya dalıyordu ki kapı vuruldu ve Şvayk’ın iyilik saçan yüzü göründü; kendisini ne zaman uyandırması gerektiğini soruyordu.</p>

    <p>Teğmen, yattığı yerden, “Defol başımdan, adi mahluk!” diye haykırdı. “Nedir ulan bu senden çektiğim!”</p>

    <p>Ama bir süre sonra yataktan kalktığında, kahvaltısını getiren Şvayk’ın yeni bir sorusuyla sarsıldı: “Komutanım, sizin için yeni bir kuçukuçu aramamı ister misiniz?”</p>

    <p>“Biliyor musun, Şvayk,” dedi Teğmen içini çekerek, “içimden seni divanıharbe vermek geliyor. Ama orada da temize çıkardın mutlaka; daha önce senin kadar büyük bir salak görmedikleri için ne halt edeceklerini bilemezlerdi. Şu aynaya bir bak. Aptallık suratından akıyor, farkında değilsin. Senin kadar garip bir hilkat garibesi görmedim hayatımda. Doğru söyle, Şvayk, şu halinden memnun musun?”</p>

    <p>“Hayır Komutanım, asla memnun değilim. Hele bu aynada hepten çarpık görünüyorum; camı doğru dürüst kesememişler galiba. Stanyek’in lunaparkında tümsekli bir ayna vardı; karşısına geçip kendine bakanın kusacağı gelirdi. Ağzın nah böyle oluyordu, kafan çöp kovasına, karnın şişko papazların göbeğine benziyordu; bostan korkuluğundan farkı kalmıyordu adamın. Allahtan, bir gün Bohemya valisinin lunaparka uğrayacağı tuttu, aynada kendini gördü de, hemen kaldırttı oradan.”</p>

    <p>Teğmen, çaresiz, Şvayk’ı bırakıp kahvesini içmenin daha doğru olacağını düşünerek arkasını döndü.</p>

    <p>Ama çok geçmeden, Şvayk’ın mutfakta söylediği şarkı geldi kulağına:</p>

    <div class="poem html5_section">
      <span>Sallarım bayrağı düşman üstüne,</span> <span>Kılıcımın şavkı vurur göğe,</span> <span>Yârimin iki gözü iki çeşme...</span>
    </div>

    <p>Biraz sonra, mutfaktan bir şarkı daha duyuldu:</p>

    <div class="poem html5_section">
      <span>Üzümünü yer, bağını sormayız,</span> <span>Tüm güzel kızların kalbini çalarız,</span> <span>Maaşımızı alır, dalgamıza bakarız.</span>
    </div>

    <p>Teğmen, “Evet, gerçekten de dalgana bakıyorsun, orospu çocuğu,” diye içinden geçirdi ve yere bir tükürük attı.</p>

    <p>Az sonra Şvayk kapıda göründü:</p>

    <p>“Kışladan gelmişler Komutanım. Hemen Albay’ı görmeniz gerekiyormuş. Emir subayı burada.”</p>

    <p>Ardından, bir sır verircesine ekledi: “Belki de o köpek yüzündendir.”</p>

    <p>Teğmen, bıkkınlıkla, “Duydum, duydum,” dedi. Holde bekleyen emir subayıyla konuştu, sonra Şvayk’a öfkeli bir bakış fırlatarak çıktı gitti.</p>

    <p class="lvl2">Teğmen’in çağrılmasının nedeni alayla ilgili değildi. Durum çok daha kötüydü. Teğmen odadan içeri girdiğinde, Albay, kaşlarını ürkünç bir biçimde çatmış, koltuğunda oturuyordu.</p>

    <p>“Teğmen, iki yıl kadar önce Budyeyovitse’deki 91. Alay’a naklinizi istemiştiniz. Budyeyovitse nerede biliyor musunuz? Vltava kıyısında, evet, Vltava Nehri’nin kıyısında; Ohrje mi nedir, işte o ırmağın Vltava’ya karıştığı yerde. Doğrusu, büyük bir şehirdir; hoş bir yer olduğunu söyleyebilirim. Yanılmıyorsam, bir de seti vardır. Set nedir bilir misiniz? Suyun yayılmasını önlemek için yapılan kalın duvar. Evet. Ama bu bizi ilgilendirmiyor şimdi. Orada manevra yapmıştık.”</p>

    <p>Albay sustu; mürekkep hokkasına bakarken birden konu değiştirdi:</p>

    <p>“Köpeğimi mahvetmişsiniz. Hiçbir şey yemiyor. Bakın, mürekkep hokkasına sinek düşmüş. Kışın sineklerin mürekkep hokkasına düşmeleri ne kadar garip. Düzeni bozuyorlar.”</p>

    <p>Teğmen, “Ne yumurtlayacaksan yumurtla artık, pis bunak,” dedi içinden.</p>

    <p>Albay ayağa kalkıp odayı boydan boya birkaç kez adımladı.</p>

    <p>“Böyle bir hadisenin ‘tekerrür etmemesi’ için ne yapmam lazım geldiğini uzun uzun düşündüm Teğmen. Ve 91. Alay’a nakledilmek istediğinizi hatırlayıverdim. Başkumandanlıktan, 91. Alay’da büyük bir subay açığı olduğunu bildirmişlerdi bir müddet önce. Subayların hepsi de ‘Sırplar tarafından öldürülmüş.’ Size şerefim üzerine söz veririm ki, üç gün içinde Budyeyovitse’deki 91. Alay’da olacaksınız; cepheye gidecek marş taburları orada toplanıyor. Bana teşekkür etmenize lüzum yok. Ordunun sizin gibi subaylara...”</p>

    <p>Lafını nasıl tamamlayacağını bilemeden saatine baktı: “On buçuk olmuş. Alayla ilgili raporları okumak zorundayım.”</p>

    <p>Tadına doyulmaz sohbet son bulmuştu. Teğmen, Albay’ın odasından çıktığında, yüreğinde bir ferahlık hissediyordu. Doğruca gönüllüler okuluna gitti ve pek yakında cephenin yolunu tutacağı için herkesi Nekazanka Meyhanesi’nde vereceği veda partisine beklediğini bildirdi.</p>

    <p>Eve döndüğünde, “Marş taburunun ne olduğunu biliyor musun Şvayk?” diye sordu anlamlı bir sesle.</p>

    <p>“Bittabi Komutanım. Marş taburu, <em>marşbatyak</em>’tır<em>;</em> marş bölüğü de <em>marşkumpaçka</em>’dır<em>.</em> Biz hep kestirmeden söyleriz.”</p>

    <p>“Tebrik ederim, Şvayk,” dedi Teğmen iç karartıcı bir sesle. “Madem kestirmeleri o kadar seviyorsun, ben de kestirmeden söyleyeyim: Benimle birlikte <em>marşbatyak</em>’a gidiyorsun. Burada yaptığın korkunç rezillikleri cephede de yap da görelim bakalım. Mutlu musun?”</p>

    <p>“Korkunç mutluyum,” diye yanıtladı Aslan Asker Şvayk. “İmparator Hazretleri ve kraliyet ailesi uğruna canımızı vermemizden daha müthiş bir şey olabilir mi?..”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f74">
      <a class="si-backref" href="#ref_f74">74.</a> <span class="si-footnote-text">Mucidi Ferdinand Mannlicher’in adını taşıyan modası geçmiş mükerrer ateşli tüfek.</span>
    </div>

    <div class="si-footnote html5_aside epub-type_footnote" id="f75">
      <a class="si-backref" href="#ref_f75">75.</a> <span class="si-footnote-text">Prag’daki Aziz Haştal Kilisesi’nin önüne yerleşen bir dilenci, başka dilencileri oraya yaklaştırmadığı için polis tarafından tutuklanmıştı.</span>
    </div>
  </div>
</body>
</html>