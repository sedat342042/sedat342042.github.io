<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">1</span>Macar topraklarında</h1>

    <div class="und-head html5_figure"><img alt="aslan21" src="../Images/aslan21.jpg"/></div>

    <p>Sonunda, vagonlara doluşturuldukları an geldi çattı. Her vagona 42 asker ve 8 beygir düşüyordu. Aslına bakılırsa, ayakta uyuyabildikleri için atlar askerlerden daha rahattılar. Ama ne fark ederdi ki? Bir askerî tren daha kurbanlıkları Galiçya mezbahasına taşıyordu işte.</p>

    <p>Gene de, yola çıkmak, bu zavallıları biraz olsun rahatlatmıştı. Cepheye ne zaman hareket edileceğini bilmeden, bugün mü, yarın mı, öbür gün mü diye düşünerek geçen günler hepsini korkulu bir belirsizliğe sürüklemişti. Tren hareket ettiğinde, hiç değilse o belirsizlik de kalkmıştı artık. Bazıları, kendilerini, ölüme mahkûm edilmişler de, korkudan titreyerek celladın gelmesini bekliyorlarmış gibi hissediyorlardı. Çok geçmeden, gönüllerini bir ferahlık kapladı: Yakında her şey son bulacaktı.</p>

    <p>Askerin birinin deliler gibi, “Gidiyoruz! Gidiyoruz!” diye bağırması bundandı.</p>

    <p>Başçavuş Vanyek, Şvayk’a telaşa gerek olmadığını söylerken yerden göğe kadar haklıydı.</p>

    <p>Gerçekten de, ancak günler sonra yola çıkılabildi, o arada gulaş konservesi dağıtılacağı yolunda bir söylenti yayıldı. Ama Vanyek kaçın kurasıydı, bu söylentinin aslı faslı olmadığını söyledi. Ortalıkta gulaş konservesi falan yoktu. Olsa olsa bir savaş ayini düzenlenebilirdi, daha önceki bölüğünde de böyle olmuştu. Gulaş konservesi varsa, savaş ayininden vazgeçilirdi. Gulaş konservesi yoksa, onun yerini ayin alırdı.</p>

    <p>Sonunda Vanyek haklı çıktı; gulaş konservesi yerine Başrahip Ibl zuhur etti ve bir taşla üç kuş vurarak üç tabur için bir ayin düzenledi; ikisi Sırbistan’a, biri Rusya’ya gidecek üç taburu birden kutsadı.</p>

    <p>Başrahip ayinde son derece esinli bir konuşma yaptı, ama belli ki ordu yıllıklarından fazlaca esinlenmişti. O kadar etkileyici bir konuşmaydı ki, Şvayk, Vanyek’le birlikte bölük yönetimine ayrılmış vagonda Moşon’a doğru yol alırlarken başrahibin nutkunu hâlâ unutamamıştı:</p>

    <p>“Düşünebiliyor musun, arkadaş? Güneş altın ışıklarıyla dağların ardına çekiliyor, ortalık ağır ağır kararıyor, savaş meydanlarında can çekişen askerlerin son nefeslerinden, vurulmuş atların acı kişnemelerinden, yaralıların iniltilerinden, evleri yakılıp yıkılmış insanların feryatlarından başka bir şey duyulmuyor. Ne muhteşem bir manzara! Böyle desteksiz atıp mangalda kül bırakmayan köftehorlara bayılıyorum valla.”</p>

    <p>Vanyek başıyla onayladı: “Hakikaten çok dokunaklıydı.”</p>

    <p>“Hem sarsıcı hem de eğitici bir konuşmaydı,” dedi Şvayk. “Baştan sona ezberimde; savaştan döndüğümde Kupa Meyhanesi’nde bizim çocuklara anlatacağım. Nutuk çekerken bacaklarının üzerinde öyle bir yaylanıyordu ki, sahra sunağının üstüne düşüp kâseyi çatlatacak diye ödüm koptu. Ordumuzun şanlı tarihini nasıl da anlattı ama! Radetzki komutasındaki askerlerimizin savaş meydanlarındaki yiğitlikleri daha güzel tasvir edilemezdi. Gözüyle görmüş gibi.”</p>

    <p>Şvayk’la Vanyek gevezelik ededursunlar, Başrahip çoktan Viyana’ya dönmüş, cepheye yollanacak bir başka taburun karşısında döktürüyordu:</p>

    <p>“Evlatlarım, bir an için 1848 senesine geri dönelim ve zaferle sona eren Custozza Muharebesi’ni gözümüzün önüne getirelim. İtalya Kralı Carlo Alberto’nun, on saat süren amansız çarpışmalardan sonra kanlı savaş meydanından arkasına bakmadan nasıl kaçtığını, cengâver babamız Mareşal Radetzki’nin seksen dördünde kazandığı o şanlı zaferi düşünelim.<a class="si-noteref epub-type_noteref" href="#f133" id="ref_f133">133</a></p>

    <p>Yiğitlerim, aslan yürekli mareşal tepenin üzerinde durmuş, fethettiği Custozza’yı seyrediyor! Etrafında sadık generalleri. Herkes o ânın tarihe yazılacağının farkında. Az ileride, koç yiğitlerim, bir cengâver can çekişiyor. Zafer meydanında kolları bacakları paramparça olmuş kahraman bayraktar, mareşalin bakışlarının kendisine çevrildiğini fark ediyor. Altın madalyayı çoktan hak etmiş bu cesur asker, insanüstü bir çabayla soylu mareşale doğru sürünmeye başlıyor. Mareşal atından inip yaralıya elini uzatırken, ‘Dinsin acıların, ey kahraman asker!’ diyor. Son nefesini vermek üzere olan asker, ‘Ben iflah olmam artık,’ diye karşılık veriyor. ‘İki kolum da koptu. Ama yalvarırım, gerçeği söyleyin bana: Kesin zafere ulaştık mı?’ Mareşal, şefkatli ve merhametli bir sesle, ‘Zaferimiz kesindir, sevgili evladım,’ diyor. ‘Ama ne yazık ki, yaraların sevincine engel oluyor.’ Asker, güçlükle tebessüm etmeye çalışarak, ‘Benim işim bitik, asil efendim,’ diye cevap veriyor buruk bir sesle. Radetzki, ‘Susadın mı, asker?’ diye soruyor. ‘Boğucu bir gündü, komutanım,’ diyor yaralı asker. ‘Otuz dereceden fazlaydı havanın sıcaklığı.’ Mareşal hemen yaverinin matarasını alıp can çekişen askere uzatıyor. O da kana kana içiyor suyu. Mareşal’in elini öpmeye çalışırken, ‘Tanrı sizden razı olsun Komutanım!’ diyor. Bunun üzerine, Mareşal Radetzki, ‘Ne kadardır askersin?’ diye soruyor. ‘Tam kırk yıldır vatanıma hizmet ediyorum, komutanım!’ diye cevaplıyor asker. ‘Aspern’de<a class="si-noteref epub-type_noteref" href="#f134" id="ref_f134">134</a> altın madalya almıştım. Leipzig’de<a class="si-noteref epub-type_noteref" href="#f135" id="ref_f135">135</a> Topçu Nişanı’yla taltif edildim, komutanım. Tam beş kere ağır yaralandım şimdiye kadar, ama bu sefer hayır yok. Ama Tanrı bana bugünleri gösterdi ya, artık zerre kadar üzülmem. Bu şanlı zaferi kazandık, İmparatorumuzun toprakları geri alındı ya, gözüm açık gitmem artık!’</p>

    <p>İşte tam o anda, sevgili evlatlarım, ordugâhtan millî marşımızın muhteşem nağmeleri yükseliyor, savaş meydanında ‘Tanrı İmparatorumuzu korusun!’ haykırışları çınlıyor. Yerde yatan yaralı asker hayata veda etmek üzereyken son bir çırpınışla gücünü topluyor ve ‘Yaşasın Avusturya!’ diye bağırıyor coşkuyla. ‘Yaşasın Avusturya! Mareşalim sen çok yaşa! Ordumuzun zaferleri daim olsun!’</p>

    <p>Ölmek üzere olan kahraman asker bir kere daha uzanıp mareşalin sağ elini öpüyor ve boylu boyunca uzanıp son nefesini veriyor, asil ruhunu teslim ediyor. Mareşal, bu yiğit cengâverin cansız bedeni başında gözyaşları dökerken, ‘İmrenilecek bir ölüm,’ diyor kendinden geçerek ve ellerini önünde kavuşturup başını öne eğiyor.</p>

    <p>Evet, kıymetli evlatlarım, Tanrı hepinize böyle şerefli ölümler ihsan etsin...”</p>

    <p>Görüldüğü gibi, Başrahip’in nutkunu anımsadığında, “Böyle desteksiz atıp mangalda kül bırakmayan köftehorlara bayılıyorum valla,” diyen Şvayk hiç de haksız sayılmazdı.</p>

    <p>Çok geçmeden, Şvayk, askerler trene bindirilmeden önce büyük yerlerden gelen emirlerden söz açtı. Bunlardan biri, Franz Joseph imzalı ordu emriydi; öbürü de, Doğu Ordusu ve Grubu Başkomutanı Arşidük Joseph Ferdinand’dan geliyordu. Emirlerin ikisi de, 3 Nisan 1915 günü Dukla Geçidi’nde meydana gelen olayla ilgiliydi: 28. Alay’a bağlı iki tabur, alay bandosunun çaldığı marşlar eşliğinde tüm subaylarıyla birlikte Rus tarafına geçmişti.</p>

    <p>İki emir de, Çekçeye çevrilerek titrek bir sesle okunmuştu askerlere:</p>

    <div class="letter html5_section">
      <p>17 NİSAN 1915 TARİHLİ ORDU EMRİ</p>

      <p>Korkaklık ve vatana ihanet suçları işleyen İmparatorluk ve Kraliyet Ordusu’na bağlı 28. Piyade Alayı’nın, ordumun kayıtlarından silinmesini yüreğim kan ağlayarak emrediyorum. Bu şerefsiz alayın sancağı geri alınıp Askerî Müze’ye teslim edilecektir. Daha cepheye hareket etmeden soysuzlaştığı bilinen ve savaş meydanında düşman saflarına geçerek vatana ihanet eden bu alay bugünden itibaren ilga edilmiş bulunmaktır.</p>
<cite>I. Franz Joseph</cite>
    </div>

    <div class="letter html5_section">
      <p>ARŞİDÜK JOSEPH FERDİNAND’IN EMRİ</p>

      <p>Çek birlikleri bilhassa son günlerdeki muharebelerde faikiyet gösterememişler, uzun bir zamandır mevcut olan siperlerini müdafaada muvaffak olamamışlardır. Düşman, bu durumdan faydalanarak, Çek birlikleri arasındaki seviyesiz unsurlarla temas kurmuş, bu hainlerden aldığı destekle hücumlarını bu nevi unsurların bulunduğu mevzilere teksif etmiştir. Birliklerimizi gafil avlayan düşman, nerdeyse hiçbir mukavemetle karşılaşmadan mevzilerimize sızmış ve çok sayıda askerimizi esir almıştır.</p>

      <p>İmparatorlarına ve vatanlarına ihanet eden ve sadece asil ve cesur ordumuzun şanlı sancağına değil, ait olduklarını söyledikleri milletin şerefine de leke süren bu haysiyetsiz, seciyesiz alçaklar herkes için bir utanç kaynağıdır. Er ya da geç bir duvarın dibinde kurşuna dizilecekler ya da darağacını boylayacaklardır. Azıcık şerefi olan her Çek askeri, bu sütübozuk, kışkırtıcı vatan hainlerini komutanına ihbar etmelidir. Etmeyenler, kendilerinin de vatan haini addedileceğini bilmelidirler.</p>

      <p>Bu emir, Çek alaylarındaki bütün askerlere okunacaktır.</p>

      <p>İmparatorluk ve Kraliyet Ordusu’na bağlı 28. Alay, İmparatorumuzun emriyle kayıtlardan silinmiştir. Alaydan firar eden bütün askerler, ele geçirildiklerinde, işledikleri suçun bedelini canlarıyla ödeyeceklerdir.</p>
<cite>Arşidük Joseph Ferdinand</cite>
    </div>

    <p>Şvayk, “Bize biraz geç okumadılar mı bu emri?” dedi Vanyek’e. “İmparator Hazretleri 17 Nisan’da ferman çıkarmış, bize şimdi okuyorlar. Bunda bir tuhaflık yok mu? Demek birileri, nedendir bilinmez, bize hemen okunmasını engellemiş. İmparator Hazretlerinin yerinde olsam, beni iplemeyenlerin tepesine binerdim, arkadaş! 17 Nisan’ da verilen emir, yer yerinden oynasa, 17 Nisan’da okunmalı tekmil birliklere.”</p>

    <p>Vagonun öbür tarafında, subay mahfilinin feylesof aşçısı oturmuş, bir şeyler yazıyordu. Onun arkasındaki sırada, Teğmen Lukaş’ın emir eri, sakallı dev Balon ve 11. Bölük’ün yeni telefoncusu Kodunski oturuyorlardı. Balon, bir yandan tayın ekmeğinden kopardığı parçayla nefsini körletirken, bir yandan da tir tir titreyerek o telaş ve kargaşa içinde teğmenin bindiği subay vagonuna yetişemediğini, ama bunda zerre kadar kabahati olmadığını anlatmaya çalışıyordu Kodunski’ye.</p>

    <p>Kodunski ise, bu işin şakaya gelir yanı olmadığını, subay vagonunu kaçırdığı için kurşuna dizilebileceğini söyleyerek Balon’un yüreğini oynatıyordu.</p>

    <p>“Ah, şu perişanlığımız bir son bulsa,” diye sızlandı Balon. “Votitse’deki tatbikatta az kalsın ayvayı yiyordum. Aç susuz, bitkin bir halde yürüyorduk ki, bir de baktım tabur komutanının emir subayı geçiyor oradan. Hemen atılıp, ‘Bize ekmek ve su verin!’ diye bir nara patlattım. Herif atını üstüme sürmesin mi! Yanıma gelip, ‘Ulan, itoğluit!’ dedi. ‘Dua et ki savaşta değiliz, yoksa şuracıkta kurşunu yemiştin beynine! Tatbikatta olduğumuz için, kodesi boylamakla kalacaksın.’ Neyse ki talihim açıkmış; beni komutanlara ihbar etmeye giderken, atı ürküp sırtından fırlatınca boynu kırıldı herifin.”</p>

    <p>Balon derin bir nefes alayım derken lokması az daha boğazında kalıyordu. Uzun uzun öksürüp tıksırdıktan sonra bu kez gözleri Teğmen Lukaş’ın göz kulak olması için kendisine verdiği iki torbaya takıldı. Gözlerini torbalardan ayırmadan, kederli bir sesle, “Subay efendilere ciğer ezmesiyle Macar salamı dağıttılar,” dedi. “Birazcık tatsam fena mı olur?”</p>

    <p>Teğmen’in torbalarına içi giderek bakarken, lokanta kapısında et kokularıyla kendinden geçmiş aç bir köpekten farkı yoktu.</p>

    <p>Kodunski, “İlk durduğumuz istasyonda şöyle bir güzel karnımızı doyursalar,” dedi. “Savaşın başlarında Sırbistan’a giderken, her istasyonda domuzlar gibi tıkınmıştık. Her yerde kaz butlarıyla, kuzu pirzolalarıyla, kutu kutu çikolatalarla karşılanıyorduk. Hırvatistan’da Osek’e vardığımızda, Muharip Gaziler Cemiyeti’nden iki herif ellerinde koca bir tepsi tavşan yahnisiyle bizim vagona girmişti de, tepsiyi başlarından aşağı boca etmiştik heriflerin. Patlamak üzereydik. Yol boyu kus babam kus. Pencereden sarkan boşaltıyor aşağıya. Bizim vagondaki Onbaşı Mateyka bir gün o kadar tıkındı ki, lahana salamurası gibi göbeğine bir tahta koyup üstünde tepinmek zorunda kaldık. Başka çaremiz yoktu. Alttan üstten ne varsa çıkardı sonunda. Macaristan’dan geçerken her istasyonda vagonun penceresinden içeri kızarmış tavuk atıyorlardı. Artık midemiz almadığı için sadece ciğerlerini yiyorduk. Kaposfalva’ya geldiğimizde, Macarlar kızarmış domuzları bütün bütün vagondan içeri atmaya başlamasınlar mı! İçeri fırlatılan bir domuz kellesi bizimkilerden birinin kafasına çarpınca bizimki o kadar bozuldu ki, belinden kemerini çıkardığı gibi üç hat boyunca kovaladı bağışta bulunanı. Bosna’ya gelince; orası bir başka âlemdi. Su bulmak mümkün değildi, ama içki kıyamet gibiydi; su gibi şarap içiyorduk. Hiç unutmam, istasyonlardan birinde birtakım karılar bize bira getirmişlerdi. O kadar zurnaydık ki, gittik bira bardaklarının içine işedik. Karılar şeytan görmüş gibi arkalarına bakmadan kaçtılar tabii!</p>

    <p>Bütün yol zomduk, kardeşlik. Pişpirik oynuyoruz, elimde kâğıtlar, şeşi beş görüyorum. Bir gün, tam oturmuşuz, kaptıkaçtı çeviriyoruz, bir emir geldi herkes insin vagonlardan diye. İndik, nerdeyiz bilmiyoruz. Onbaşının biri, adı aklımda kalmamış, Almanca marş söyletmeye kalkmasın mı! ‘Zafer Avusturya’ya gülecek, Sırplar gününü görecek!’ İşte tam o sırada, askerin teki onbaşının kıçına tekmeyi yapıştırdığı gibi iki seksen raylara uzattı soysuzu. Arkasından tüfek çat emri geldi ve tren bizi orada bırakıp gerisin geri gözden kayboldu. Tabii o telaş içinde bizim iki günlük erzağımız da trenle gitti. Sonra birden sağımızda solumuzda şarapneller patlamaya başladı. Meğer biz cepheye varmışız da haberimiz yok. Tabur komutanı atını sürüp geldi, tekmil subayları etrafına topladı. Sonra bizim Teğmen Matsek yanımıza koşturdu. Su katılmadık bir Çek’ti, ama Almanca’dan başka bir dil konuşmazdı. Beti benzi kireç kesilmişti. Daha fazla ilerleyemeyeceğimizi söylüyordu: Demiryolu havaya uçurulmuştu. Sırplar gece nehri geçmişler, sol kanadımıza mevzilenmişlerdi. Ama gene de pek yakınımızda sayılmazlardı. Takviye alabilirsek canlarına okuyabilirdik. ‘Yalnız,’ dedi, ‘zorda kalırsanız, sakın teslim olmayın. Sırplar esirlerin kulaklarını, burunlarını kesiyor, gözlerini oyuyorlarmış. Yakınınızda patlayan şarapnellere aldırmayın, topçumuz menzil ayarı yapıyor.’ Birden arkamızdaki tepeden bir cayırtı koptu. Teğmen’e bakılırsa, merak edilecek bir şey yoktu, bizim mitralyöz birliğiydi ateş açan. N’oluyor demeye kalmadı, solumuzda toplar patlamaya başladı. İlk defa top sesi duyuyorduk hayatımızda, kendimizi yüzükoyun yere attık. Başımızın üstünden geçen şarapneller istasyonu ateşe verdi. Biraz sonra sağımızdan mermi yağmaya başlamasın mı! Uzaktan topçu bombardımanı ve makinelilerin yaylım ateşi duyuluyordu. Teğmen Matsek çattığımız tüfekleri alıp doldurmamızı emrettiyse de, yanı başımızdaki subaylardan biri hiç cephanemiz kalmadığını söyledi. Bizden önce giden cephane treni herhalde Sırpların elindeydi artık. Teğmen Matsek olduğu yerde kalakaldı, bir an düşündükten sonra ne yaptığını bilmeden, sırf bir şey demiş olmak için ‘Süngü tak!’ emri verdi. Süngü takmış bekliyorduk ki, birden tepemizde bir uçak belirdi; subaylar hep bir ağızdan, ‘Yere yatın, gizlenin, siper alın!’ diye böğürmeye başlayınca biz de yere attık kendimizi. Çok geçmeden, uçağın bizim filodan olduğu ve bizim topçu tarafından yanlışlıkla vurulduğu anlaşıldı. Yattığımız yerden kalkıp rahatta beklemeye koyulmuştuk ki, baktık bir süvari eri, ‘Tabur komutanı nerede?’ diye bağıraraktan dörtnala bize doğru geliyor. Komutana bir kâğıt verip hemen uzaklaştı. Tabur komutanı atının sırtında kâğıdı okudu ve birden, aklı başından gitmişçesine kılıcını çekti, bize doğru mahmuzladı atını.</p>

    <p>‘Geri çekiliyoruz! Geri çekiliyoruz!’ diye böğürdü subaylara. ‘Çabuk olun! Birerle kol halinde!’ İşte tam o anda ortalık karıştı. Teresler sanki komutanın haykırmasını bekliyorlarmış, dört bir yandan ateş açıldı üstümüze. Solumuzdaki mısır tarlası cehenneme dönmüştü. Sırt çantalarımızı bile alamadan vadiye doğru köpek gibi sürünmeye başladık. Tam o sıra, Teğmen Matsek pattadak başından vurulmasın mı! Vadi ölülerden ve yaralılardan geçilmiyordu. Onları ardımızda bırakıp akşama kadar koşturduk; bölgede bizimkilerden kimse kalmamıştı. Anlaşılan, biz oraya varmadan çok önce hepsi tabanları yağlamıştı. Yağmalanmış bir yük vagonu kalmıştı geriye. En sonunda istasyona vardığımızda, trene binip karargâha geri dönmemiz emredildi, ama bu emri yerine getirmemiz mümkün olmadı; tekmil karargâh bir gün önce düşmanın eline geçmişti. Biz bunu ancak ertesi gün öğrenebildik tabii. Leyleğin yuvadan attığı yavrular gibi ortada kalmıştık. Bizi kimse istemiyordu; ne halt etsinler, sonunda 37. Alay’a kattılar bizi, onlarla birlikte geri çekilecektik. Sevinçten havalara uçtuğumuzu söylememe gerek yok; ama 73. Alay’a ulaşmamız için tam bir gün yürümemiz gerekti. Ondan sonra...”</p>

    <p>Kodunski’yi dinleyen yoktu, Şvayk ile <span xml:lang="ru-RU">Va</span>ny<span xml:lang="ru-RU">ek</span> pişpiriğe oturmuşlardı. Subay mahfilinin okültist aşçısı, yeni bir teosofi dergisi çıkarmaya başlamış olan karısına bitmek bilmeyen bir mektup yazmaktaydı. Balon’a gelince; o da oturduğu yerde uyuklamaktaydı. Yeni telefoncu Kodunski de ne yapsın, “Evet, o olayı asla unutamam...” dedikten sonra yerinden kalktı, kâğıt oynayanları seyre koyuldu.</p>

    <p>Şvayk, dostça, “Arkamda dikilip elimi dikizleyip duracaksan, bir iyilik yap da şu pipomu yak bari,” dedi Kodunski’ye. “Bana kalırsa, pişpirik şu rezil savaştan da, Sırp cephesinde yaşadığın kepazeliklerden de çok daha önemli... Hey Allahım, hiç kafa yok bende! Papazı neden oynadım ki! Böyle salaklık edersen, daha çook pişti yersin, kuş beyinli Şvayk!”</p>

    <p>Bu arada, okültist aşçı, karısına yazdığı mektubu bitirmişti. Mektubunun askerî denetim kurulunca okunacağını bildiğinden, iyi bir iş çıkardığına inanıyordu.</p>

    <div class="letter html5_section">
      <p>Sevgili karıcığım,</p>

      <p>Sen bu satırları okurken, ben hâlâ trende olacağım. Senin anlayacağın, cepheye gidiyoruz. Doğrusu, bu yolculuğun hoşuma gittiğini söyleyemem; trende hiçbir iş yapmadan öyle oturuyorum. Burada yemek pişirmem gerekmiyor, yemekler durduğumuz istasyonlardan sağlanıyor. Oysa Macaristan’dan geçerken, subaylarımıza şöyle nefis bir Szeged gulaşı pişirmeyi ne kadar isterdim. Neyse, belki Galiçya’ya vardığımızda Galiçya usulü pilavlı bir ördek yahnisi yaparım. Sevgili Helenka’cığım, inan ki, subaylarımızı mutlu etmek, dertlerini unutturmak için elimden geleni yapıyorum. En büyük dileğim gerçek oldu ve alaydan hücum taburuna atandım; olanaklar biraz sınırlı da olsa, artık cephede subaylar için mükellef bir sahra mutfağı kurabileceğim. Bir tanem, hatırlıyor musun, askere çağrıldığımda, “Dilerim, iyi yürekli komutanlara düşersin,” demiştin. Dileğinin yerine geldiğinden emin olabilirsin. En küçük bir şikâyetim yok, subayların hepsi de dostça davranıyor bize; hele bana, baba şefkati gösteriyorlar. Mümkün olur olmaz, sahra posta numaramızı bildireceğim...</p>
    </div>

    <p>Bu mektubun yazılması gerekiyordu, çünkü okültist aşçı Albay Schröder’in gözünden düşmüş, gözünden düşmekle de kalmayıp nefretini kazanmıştı. Aslında albay aşçıyı uzun bir süre koruyup kollamış, ama büyük bir talihsizlik sonucu, hücum taburunun subaylarına verilen veda partisinde bir kez daha dana rostodan yoksun kalınca onu hücum taburuyla birlikte cepheye göndermiş, alay karargâh mutfağını ise Klarov’daki Körler Okulu’ndan gelen bahtsız bir öğretmene emanet etmişti.</p>

    <p>Aşçı, denetleme kurulunca okunacağından emin olduğu mektubunu bir kez daha gözden geçirdi ve kusursuz buldu. Mektubun, kendisini ateş hattından uzak tutacağından kuşkusu kalmamıştı. Dilediğinizi düşünebilirsiniz, ama cephede bile paçayı kurtarmanın bir yolu her zaman bulunur.</p>

    <p>Gerçi askere alınmadan önce çıkardığı okültist derginin her sayısında ölümden sonraki hayatla ilgili bilgiler vermiş, insanların ölümden korkmamaları gerektiğini savunmuş, ruh göçü üzerine uzun yazılar yazmıştı, ama cephede durum farklıydı, enayi gibi postu deldirmenin âlemi yoktu.</p>

    <p>O sıra, Başçavuş Vanyek piştiden sıkılmış olacak ki, aşçıya dönüp, “Hadi,” dedi, “sen bize şu ruh göçünü anlat biraz.”</p>

    <p>Ne ki, Şvayk, aşçıdan erken davranıp, “Ben de duymuştum,” diye araya girdi, “ruhlar oradan oraya sıçrar dururmuş. Yıllar önce kendimi eğitmeye karar vermiştim. Sözüm meclisten dışarı, karacahilin teki olarak kalmayayım diyordum. Bir gün kalktım, Prag’daki Sanayi Odası’nın okuma salonuna gittim. Girip bir şeyler okuyacağım. Ama kılık kıyafet köpeklere ziyafet. Benim gibi bir âdembabayı içeri sokmadılar elbet. Kendimi kapının önünde buldum. Paltoları yürüteceğimi falan sandılar zahir. Bunun üzerine, düşündüm taşındım, bir gün bayramlıklarımı giyip müze kitaplığına gittim; bir arkadaşımla birlikte, ruh sıçraması üzerine bir kitap ödünç aldık. İşte orada okudum: Bir Hint hükümdarı öldükten sonra domuz olarak gelmiş dünyaya. Derken, domuzu kesmişler; bizim hükümdar bu kez de maymun olmuş. Sonra maymundan fino köpeğine, fino köpeğinden de herkesin önünde eğildiği bir vezire dönüşmüş. Sonradan, askere gittiğim zaman çaktım vaziyeti; işin ilmine vâkıf oldum: Tüm omzu kalabalıklar neferlere ya domuz diye bağırıyorlardı, ya öküz ya da eşek. Bu durumda, bu zavallı neferlerin bin yıl önce büyük birer komutan, şanlı generaller olmaları gerekiyordu. Ama savaş patlak verdi mi, ruhun bedenden bedene dolaşması iyice gülünç bir hal alır. Düşünsenize, muhabere onbaşısı, subay mahfili aşçısı ya da bitli piyade olana kadar kim bilir kaç ruh değiştirmek gerekir! Bakın anlatayım: Birden kahrolası bir bomba adamı paramparça eder, ruhu da hoop topçu taburunun beygirlerinden birine sıçrar. Derken, çok daha büyük bir bomba topçu taburunu havaya uçurur ve merhumun ruhunun sıçradığı beygir de mevta olur. Bu sefer ruh beygirden uçar, yük trenindeki bir ineğin içine girer. İneği kesip askere gulaş yaptılar mı, hapı yutarız. İneğin ruhu gulaştan bir muhabere onbaşısına, ondan da...”</p>

    <p>Şvayk’ın bu sözlerinden fena halde alınan Kodunski, “Ne biçim konuşuyorsun kardeşim?” dedi. “Hep beni mi maytaba almak zorundasın yani?”</p>

    <p>Şvayk, olanca saflığıyla, “Baksana,” dedi. “Sen sakın patlak gözlü özel hafiye Kodunski’nin akrabası olmayasın! Aslında özel hafiyeleri çok severim ben. Yıllar önce Stendler adında bir özel hafiyeyle askerlik yapmıştım. Herifin kafası o kadar lobuta benzerdi ki, başçavuşumuz bakıp bakıp askerde on iki yıldır sürüyle lobut kafalı gördüğünü, ama en korkunç kâbuslarında bile böylesini görmediğini söylerdi. ‘Bak, Stendler,’ derdi hep, ‘eğer bu yıl tatbikat olmasaydı, senin şu lobut kellen askerde bir boka yaramazdı. Ama tatbikattayız ya, bayağı işe yarayabilir kafan. Neden diye sorarsan, bizim topçu senin kellenden iyi nirengi noktası mı bulacak?’ Başçavuşun maytaba almaları bu kadarla kalsa, gene iyi. Bazen yürüyüş sırasında Stendler’i beş yüz adım öne çıkarır, sonra da, ‘İstikamet, lobut kafa!’ diye emir verirdi.</p>

    <p>Gel gör ki, anladığım kadarıyla, Stendler özel hafiyelikte de pek bahtsız bir adamdı. Kantinde otururken, bize sık sık başına gelenleri anlatırdı. Öyle işler alırmış ki, gel de çık içinden. Mesela, herifin teki öfkeyle bürodan içeri dalar, ‘Karımın biriyle ilişkisi var galiba!’ dermiş. ‘Önce ilişkisi olup olmadığını doğru dürüst anlayacaksın. Varsa, o zaman hangi namussuzla nerede ne halt karıştırıyor, onu ortaya çıkaracaksın!’ Ama bazen de tam tersi olurmuş; kıskanç bir kadın karşısına dikilir, kocasının hangi şıllıkla kırıştırdığını bulmasını istermiş. Stendler okumuş bir adamdı; söz misali, boynuz durumlarından laf ederken bile kibarlığı elden bırakmaz, müşterilerin hepsinin karısını ya da kocasını iş üstünde yakalatmak istediğini anlatırken ağlamaklı olurdu. Onun yerinde başka biri olsa, belki de pek sevinir, hatta zevkten dört köşe olurdu. Ama bizim Stendler böyle durumlardan hiç hazzetmediğini, artık böyle rezilliklere katlanamadığını söylerdi. Peşine düştüğü çiftleri hangi pozisyonlarda yakaladığını anlatırken, hepimizin ağzı kızarmış domuz sosisinin kokusunu almış aç köpekler gibi sulanırdı. Dahası, kışlaya kapatıldığımız hafta sonlarında, kalemi kâğıdı alır, pozisyonları tüm ayrıntılarıyla çizerdi. ‘İşte,’ derdi, ‘falanca hanımla filanca beyi tam bu durumda basmıştım.’ Adreslerini bile verirdi. Bu işlerden çok çekmişti. ‘İnanın, kadın tarafından da, erkek tarafından da az sopa yemedim!’ diye anlatırdı. ‘Ama bunların hiçbiri rüşvet almak zorunda kaldığım durumlar kadar üzmezdi beni. Hele bir rüşvet var ki, herhalde hayatımın sonuna kadar unutmayacağım. Herif de, karı da çırılçıplaktılar. Üstelik, salaklar kaldıkları otel odasının kapısını kilitlemeyi unutmuşlardı! Çok şişman oldukları için yatağa sığamamışlar, halının üstünde düzüşüyorlardı, encikler gibi. Halı pislik içinde, sigara izmaritinden geçilmiyor. Ben içeri girince ikisi de ayağa fırladı. Adam karşıma dikilip elini Âdem babamızın incir yaprağı gibi takım taklavatının üstüne koydu. Kadına gelince; hemen arkasını döndü. Bir de ne göreyim: Halının bütün şekilleri olduğu gibi sırtına çıkmış, sigara izmaritlerinden biri de iki poposunun arasına sıkışmış. “Bağışlayın, Bay Zemek,” dedim, “ben Kodunski’nin bürosundan özel hafiye Stendler. Karınız hanımefendi, sizleri suçüstü yakalamam için tuttu beni. Az önce yasadışı bir ilişki içinde bulunduğunuz hanım da, yanılmıyorsam, Bayan Grotova.” Hayatımda bu kadar soğukkanlı bir adam görmedim. “Özür dilerim,” dedi hiçbir şey olmamışcasına, “izin verirseniz giyineyim. Efendim, aslına bakılırsa şu olup bitenin bir tek sorumlusu var, o da karım. Beni bu uygunsuz ilişkiye iten, onun yersiz kıskançlıkları. Ruhunu kuşku kaplamış kadıncağızın, bana zerre kadar güvenmediği gibi her gün sabahtan akşama kadar hakaretler yağdırıp durur. Neler çekiyorum, bilemezsiniz. Şimdi bu kepazeliği gelin de örtbas edin bakalım.” Sonra, olanca sakinliğiyle, “Yahu, pantolonum nereye gitti!” demesin mi! “Yatağın üstünde,” demek zorunda kaldım. Giyinirken hâlâ anlatıyordu:</p>

    <p>“İş bu noktaya geldiyse boşanıver canım derler, ama istediğin kadar boşan, rezaleti örtbas edemezsin ki! Hem boşanmak da birçok şeyi göze almayı gerektirir. Bir kadının yapacağı en iyi şey sabretmek ve rezalete yol açacak hiçbir davranışta bulunmamak. Size gelince, ne yaparsanız yapın. Hanımefendiyle baş başa bırakıyorum sizi.” Bu arada, Bayan Grotova yatağa girmişti. Bay Zemek elimi sıktı, çıkıp gitti.’</p>

    <p>Bay Stendler daha bir sürü şey anlattı; geçmiş zaman, hepsi hatırımda kalmamış, ama hatırladığım kadarıyla aktarayım dilerseniz. Söylediğine göre, yatakta öylece yatmakta olan kadınla sohbete dalmış. Evliliğin herkesi hemencecik mutluluğa eriştirecek bir kurum olmadığından, evlilikte şehveti bastırmak gerektiğinden falan dem vurmuş. Galiba şöyle anlatmıştı: ‘Laf yürüyedursun, bendeniz yavaştan soyunmaya başladım. Anadan üryan kaldığımda, artık azgın bir geyik gibi hissediyordum kendimi. Tam o sırada, eski dost Bay Stak içeri girmesin mi! Bizim rakibimiz Bay Stern’in bürosunda çalışan bir özel hafiyeydi o da. Meğer Bay Grot da karısı Bayan Grotova’nın bir âşığı olduğundan kuşkulanmış, bu boynuzlama sorununu araştırması için Bay Stak’ı tutmuş. Stak, içeri girer girmez, ‘Vay canına!’ dedi, ‘Bay Stendler Bayan Grotova ile uçuş halinde, helal olsun!’ Hepsi o kadar, kapıyı kapatıp sessizce çıktı gitti. Bunun üzerine, Bayan Grotova, ‘Hemen giyinmek zorunda değilsiniz,’ dedi. ‘Nasıl olsa olan oldu. Hadi, gelin yanıma.’ Hiç kaçırır mıyım, ‘Emriniz olur hanımefendi,’ dedim ben de, ‘yeter ki siz isteyin.’ Sonra neler saçmaladım, bilmiyorum. ‘Karıkoca bozuşursa, cezasını çocuklar çeker,’ gibisinden bir şeyler söylediğimi hatırlıyorum, o kadar.’ Sonracığıma, bizim Stendler işi bitirip çarçabuk giyinmiş, otel odasından vınlamış. O saat, patronu Bay Kodunski’ye her şeyi anlatmaya karar vermiş, ama önce bir meyhaneye uğrayayım da bir tek atayım demiş. Büroya döndüğünde ise, çok geç kaldığını fark etmiş. Meğer Stak, patronu Bay Stern’in emriyle dosdoğru Bay Kodunski’ye gitmiş, olup biteni bir bir anlatmış. Öfkeden deliye dönen Bay Kodunski de, yememiş içmemiş, görev başındayken rakip dedektiflik bürosu tarafından iş üstünde yakalanan kocasının canına okuması için Bayan Stendler’e haber salmış hemen. Ne zaman bu konu açılsa, Bay Stendler, ‘O günden sonra kafam biraz daha lobuta benzedi,’ derdi. Yaa, işte böyle. Hadi bakalım, piştiye devam.”</p>

    <p>Yeniden piştiye oturdular.</p>

    <div class="gap2 html5_section">
      <p>Tren Moşon İstasyonu’nda durdu. Akşam olduğundan, kimsenin vagonlardan inmesine izin verilmedi.</p>
    </div>

    <p>Tren yeniden yola koyulduğunda, trenin tekerleklerinin ray üstündeki tekdüze tıkırtılarını bastırmak istercesine, vagonlardan birinden yanık bir feryat yükseldi. Kaşperske Hori’den bir Alman askerinin türküsü, Macar ovalarına ağır ağır inen gecenin sessizliğinde ortalığı inletiyordu:</p>

    <div class="poem html5_section">
      <span>İyi geceler, kardeşler, iyi geceler!</span> <span>Yüreği tükenmiş, bitkin bedenler.</span> <span>Uzun, yorucu bir günün sonunda,</span> <span>Dalar bizim ırgatlar derin uykulara.</span> <span>Gecenin kollarında, gün ola harma ola.</span> <span>İyi geceler, kardeşler, iyi geceler!</span>
    </div>

    <p>Ansızın, “Kes sesini ulan, hayvan oğlu hayvan!” diye bir ses duyuldu ve yanık türkü o anda kesiliverdi.</p>

    <p>İçli askeri pencerenin önünden çekip aldılar.</p>

    <p>Kaldı ki, millet derin uykulara falan değil, kâğıt oynamaya dalmıştı. Şvayk’ın bulunduğu vagonda da, duvara asılı idare lambasının ışığında pişti oynanıyor, her piştide zafer çığlıkları atılıyordu. Herkes mutlu görünüyordu; sanki kendilerini kanlı çarpışmalar ve kıyımların beklediği cepheye götüren bir hayvan vagonunda değil, Prag’da bir kahvedeydiler.</p>

    <p>Onlar piştinin kralını oynayadursunlar, gerçek krallar çok uzaklardaki savaş meydanlarında yoksul kullarını kukla gibi oynatıyorlardı.</p>

    <p class="lvl2">Subayların bulunduğu vagonda ise, yolculuğun başından beri tuhaf bir sessizlik hüküm sürmekteydi. Tüm subaylar bez ciltli küçük bir kitaba, Ludwig Ganghofer’in “Babaların Günahları” adlı romanına gömülmüşlerdi. Hepsi de kitabın 161. sayfasını okuyordu. Pencerenin önünde oturan tabur komutanı Yüzbaşı Sagner’in elinde de aynı kitap vardı ve o da 161. sayfayı açmıştı. Pencereden dışarıya bakarken, bu kitabın ne işe yarayacağını en açık biçimde nasıl açıklayacağını düşünüyordu. Açıklayacakları çok gizliydi.</p>

    <p>Vagondaki öteki subaylar ise, Albay Schröder’in keçileri kaçırdığı kanısındaydılar. Gerçi eskiden beri kaçığın teki olduğunu bilmiyor değildiler, ama onu hiç böylesine delirmiş görmemişlerdi. Tren kalkmadan, subayları son bir kez toplamış, hepsine Ludwig Ganghofer’in “Babaların Günahları” adlı kitabından birer tane dağıtılacağını bildirmişti.</p>

    <p>Büyük bir sır açıklarcasına, “Beyler,” demişti, “161. sayfayı dikkatle okuyun!” Şimdi hepsi bu sayfayı okuyup duruyorlar, ama hiçbir şey anlamıyorlardı. Kitabın 161. sayfasında, Martha adında bir kadın, önünde durduğu yazı masasının çekmecesinden bir oyun metni çıkarıyor, sonra da yüksek sesle, seyirci bu oyunun kahramanına çok acıyacak, diye düşünüyordu. Ardından, Albert diye bir adam beliriyor, durmadan espriler patlatıyordu. Her şey o kadar saçma, o kadar anlaşılmazdı ki, Teğmen Lukaş hırsından ağızlığını ısırdı.</p>

    <p>Herkes, “İhtiyar iyice kafayı yemiş,” diye düşünüyordu. “Artık iflah olmaz. Yakında Savunma Bakanlığı’na alırlar herhalde.”</p>

    <p>Yüzbaşı Sagner, söyleyeceklerini kafasında toparladıktan sonra oturduğu yerden kalktı. Bu konuda en küçük bir yeteneği olmadığı için, 161. sayfanın önemini nasıl açıklayacağını düşünmek epey zamanını almıştı.</p>

    <p>Daha önce subaylara seslenirken hep “Sevgili dostlarım” derdi; oysa bu kez, tıpkı o albay bozuntusu gibi “Beyler” diye başladı konuşmasına.</p>

    <p>“Evet, beyler...” Ve bir akşam önce albaydan Ludwig Ganghofer’in “Babaların Günahları” adlı kitabının 161. sayfasıyla ilgili ne talimat aldığını anlatmaya koyuldu.</p>

    <p>Büyük bir ciddilikle, “Evet, beyler,” dedi, “yeni şifre sistemiyle ilgili çok gizli bir açıklama yapıyorum.” Harp Okulu öğrencisi Biegler, hemen cebinden kâğıt kalem çıkardı, büyük bir heyecanla, “Ben hazırım Komutanım,” dedi.</p>

    <p>Herkes dönüp okulda da salaklığıyla ün salmış olan bu çakala baktı. Cepheye gönüllü gelen bu geri zekâlı, okul komutanıyla ilk görüşmesinde, adamcağız daha ağzını bile açmadan asıl adının Bügler olduğunu, Bügler von Leuthold ailesinden geldiğini, aile armalarında leylek kanadına takılı bir balık kuyruğu bulunduğunu söylemişti.</p>

    <p>O günden sonra, Biegler’e “balık götlü leylek” adı uygun görülmüştü. Ama acemi çaylak kendisiyle acımasızca alay edenlere hiç aldırmıyor, askerliğin ilmini almak için çok ciddi bir çaba harcıyordu. Okulda verilen bilgileri sünger gibi emiyor, askerlik ve savaş tarihiyle ilgili ne bulursa okuyor, sonra da her karşısına çıkana omzu kalabalıklardan biriymişçesine bilgiçlik taslamaya kalkıyordu. Ne ki, kimsenin ciddiye aldığı yoktu, lafı ağzına tıkıp dalgalarını geçiyorlardı fukarayla.</p>

    <p>Yüzbaşı Sagner, “Kendine gel Biegler,” dedi. “Ben söz vermedikçe sakın ağzını açma. Sana fikrini soran oldu mu? Aklına turp sıkayım, e mi! Ben sana çok gizli bir bilgiden söz ediyorum, sen defterine yazmaya kalkıyorsun. Yazdıkların birinin eline geçecek olsa, kendini divanıharpte bulursun.”</p>

    <p>Gel gör ki, Biegler’in en berbat alışkanlıklarından biri de, herkesi kötü niyetli olmadığına inandırmaya çalışmaktan asla vazgeçmemesiydi.</p>

    <p>“Emredersiniz Komutanım,” dedi. “Ama gene de söylememe izin verin efendim. Defterim birilerinin eline geçse de kimse bir şey anlayamaz, çünkü stenoyla yazıyorum ve benden başka kimsenin çözemeyeceği simgeler kullanıyorum. Benimki İngiliz sistemi.”</p>

    <p>Subaylar Biegler’e kötü kötü baktılar. Yüzbaşı Sagner ise ellerini çaresizlikle iki yana açarak sözünü sürdürdü:</p>

    <p>“Sahra telsizlerinde kullanılacak yeni şifre sisteminden söz ediyordum. Ludwig Ganghofer’in ‘Babaların Günahları’ adlı romanının 161. sayfasını neden hatmetmeniz gerektiğini anlamadıysanız, anlatayım. Bağlı olduğumuz kolordu kurmayının kullanmamıza karar verdiği yeni şifre sisteminin anahtarı o sayfada. Bildiğiniz gibi, cepheden gönderilecek önemli mesajları şifrelemenin birçok yöntemi vardır. Kullanacağımız en son yöntem, yerine koyma yöntemidir. Böylece geçen hafta alay karargâhtan size verilen şifreler ve şifreleme yönergelerinin geçerliliği kalmamıştır.”</p>

    <p>Meraklı öğrenci Biegler, “Arşidük Albrecht’in sistemi,” diye mırıldandı kendi kendine. “8922 = R, Gronfeld yönteminden yararlanılmış.”</p>

    <p>Yüzbaşının sesi vagonda çınladı:</p>

    <p>“Yeni sistem çok basit. Albay bana bizzat açıkladı. Beyler, diyelim, ‘Nokta 228’de sola mitralyöz ateşi açılacak’ emrini alacağız. O zaman, şöyle bir telsiz mesajı gelecek: ‘Şey - ile - biz - ki - biz - bakarız - vaat - Martha - siz - ki - endişeli - sonra - biz - Martha - biz - onu - biz - teşekkürler - iyi - son - biz - vaat - biz - geliştirilmiş - vaat - gerçekten - düşünüyoruz - düşünce - çok - kurallar - ses - son.’ Gördüğünüz gibi, son derece kolay; gereksiz bileştirmeler yok. Alay karargâhın tabura, taburun da bölüklere telefon etmesi yeterli. Bu şifreli mesajı alan komutan şöyle çözecek: ‘Babaların Günahları’ adlı kitabı alıp 161. sayfayı açacak ve karşı sayfanın, yani 160. sayfanın en yukarısındaki ‘şey’ kelimesini bulacak. Evet, beyler. 160. sayfadaki ilk ‘şey’ kelimesi, o sayfanın 52. kelimesi. O zaman, karşı sayfadaki, yani 161. sayfadaki yukarıdan 52. harfe bakacak ve bunun ‘N’ olduğunu görecek. Mesajdaki ikinci kelime ‘ile’ değil mi? Şimdi beni dikkatle izleyin, beyler. Bakıyoruz, ‘ile’ 160. sayfanın 88. kelimesi. Gözlerimizi hemen 161. sayfaya çeviriyoruz ve 88. harfin ‘o’ olduğunu görüyoruz. Evet, ‘Nokta’nın ‘No’sunu çözdük bile. Aynen devam ediyoruz ve emri bütünüyle çözüyoruz: ‘Nokta 228’de sola mitralyöz ateşi açılacak.’ Dâhiyane değil mi? Hem çok basit hem de anahtar olmadan çözülmesi imkânsız. Anahtar: Ludwig Ganghofer’in ‘Babaların Günahları’ adlı kitabının 161. sayfası.”</p>

    <p>Subaylar, hiç ses çıkarmadan, Yüzbaşı’nın sözünü ettiği sayfalara bakıyorlar, örnek verilen kelimeler ve harfleri bulmaya çalışıyorlardı. Hiç de kısa sayılmayacak bir suskunluktan sonra Biegler’in kaygılı sesi duyuldu: “Komutanım, çok özür dilerim ama, bu şifre tutmuyor!”</p>

    <p>Gerçekten de, esrarengiz bir durumla karşı karşıyaydılar.</p>

    <p>Tüm çabalarına karşın, Yüzbaşı Sagner dışında hiçbiri 160. sayfadaki kelimelerle 161. sayfadaki harflere denk düşüremiyorlardı.</p>

    <p>Harp Okullu Biegler’in haklı olabileceğinden kuşkulanan Yüzbaşı Sagner, “Beyler,” diye kekeledi, “nasıl olur? Bendeki kitapta hepsi uyuyor birbirine, sizdekilerde nasıl uymaz ki?”</p>

    <p>Biegler, “Komutanım, izin verirseniz açıklayayım,” diye lafa karıştı bir kez daha. “Ludwig Ganghofer’in romanının iki ciltten oluştuğuna dikkatinizi çekmek isterim. İlk sayfaya bakarsanız, hemen anlayabilirsiniz: ‘Roman, iki bölüm.’ Bizdeki romanın birinci cildi, sizdekiyse ikinci cilt. Dolayısıyla, bizim 160. sayfaların 161. sayfalara uymaması son derece doğal. Bizdeki kitap aynı kitap değil. Şifreli mesajın ilk kelimesinin ‘Nokta’ olduğunu söylüyorsunuz, oysa bizde ‘Sonra’ çıkıyor.”</p>

    <p>Artık herkes Biegler’in sanıldığı kadar aptal olmadığını anlamıştı.</p>

    <p>Yüzbaşı Sagner, “Tugay karargâhtan bana ikinci cildi verdiler,” dedi. “Belli ki bir yanlışlık yapılmış. Albay sizler için birinci cildi sipariş etmiş.” Sanki o çok basit şifre sistemini anlatmaya başlamadan önce her şeyi biliyormuş, çok önemsiz bir olaydan söz ediyormuş gibi konuşuyordu:</p>

    <p>“Evet beyler, besbelli, tugay karargâhta bir karışıklık olmuş. Şifrenin ikinci ciltte olduğunu alaya bildirmemişler anlaşılan.”</p>

    <p>Biegler zafer kazanmışçasına çevresine bakınadursun; Teğmen Dub, Teğmen Lukaş’ın kulağına eğilip, “Bizim ‘balık götlü leylek’, Sagner’i anasından doğduğuna pişman etti,” diye fısıldadı. “Helal olsun çocuğa!”</p>

    <p>Ortalığa çöken suskunluktan utanmış olacak ki, Yüzbaşı Sagner, “Bak sen şu işe, ne gariplikler oluyor,” diye homurdandı. “Demek, tugay karargâhtakilerin de kafası çalışmıyor.”</p>

    <p>Biegler’in inadı inattı; bir kez daha bilgiçlik taslayarak, “İzin verirseniz, bu konudaki düşüncemi belirtmek isterim,” dedi. “Bu tür gizli emirler, tabii eğer gerçekten çok gizliyse, bence tümenden tugay kalemine gönderilmemeli. Çok gizli konular kesinlikle gizli genelgeyle yalnızca tümen, tugay ve alay komutanlarına iletilmeli. Sardinya ve Savoy savaşlarında, Sivastopol’daki İngiliz-Fransız harekâtında, Çin’deki Bokser ayaklanmasında ve son Rus-Japon savaşında kullanılan şifre sistemlerini gayet iyi bilirim. Bu sistemler...”</p>

    <p>Yüzbaşı Sagner, yüzünü buruşturarak, “Bütün bunlar bizi hiç ırgalamıyor, Biegler,” dedi. “Az önce açıkladığım sistemin sadece en iyi şifre sistemlerinden biri değil, aynı zamanda benzersiz bir sistem olduğundan kimsenin kuşkusu yok. Düşmanlarımızın karşı-casusluk birimleri ne bok yiyeceklerini bilemeyecekler. Kıçlarını yırtsalar şifremizi çözemeyecekler. Daha önce görülmemiş, yepyeni bir sistem bu.”</p>

    <p>Ne ki, Biegler bildiğinden şaşmıyordu. Hafifçe öksürerek, “Komutanım,” dedi, “lütfen, Kerickhoff’un askerî şifrelemeyle ilgili kitabına dikkatinizi çekmeme izin verin. Sözünü ettiğim kitap, ‘Askerlik Bilimi Ansiklopedisi’nin yayıncılarından kolaylıkla edinilebilir. Biraz önce bize açıklamaya çalıştığınız sistemi o kitapta tüm ayrıntılarıyla bulabilirsiniz Komutanım. Sistemi bulan, Napoléon döneminde Sakson ordusunda görev yapmış olan Albay Kircher’dir. O yüzden, Kircher’in kelime şifresi denmiştir. Mesajın her kelimesinin anahtarı karşı sayfadadır. Bu yöntem, sonradan, Teğmen Fleissner tarafından ‘Askerî Şifreleme Rehberi’ adlı kitapta biraz daha geliştirilmiştir. Bu kitabı da Harp Akademisi’nin yayınları arasında kolayca bulabilirsiniz Komutanım. Ama yanımda bir tane var, hemen arz edeyim.”</p>

    <p>Biegler, kitabı çantasından çıkarıp sözünü sürdürdü:</p>

    <p>“Fleissner de tıpatıp aynı örneği veriyor. İnanmıyorsanız, hepiniz bakabilirsiniz. Az önce sayın komutanımın verdiği örneğin tıpkı tıpkısına aynısı. Okuyorum:</p>

    <blockquote>
      <p>Mesaj: Nokta 228’de sola mitralyöz ateşi açılacak.</p>

      <p>Anahtar: Ludwig Ganghofer, ‘Babaların Günahları’, Cilt II.</p>
    </blockquote>

    <p>Ve inanır mısınız, aynen şöyle devam ediyor: ‘Şey - ile - biz - ki - biz - bakarız - vaat - Martha...’ falan filan. Biraz önce dinlediklerimizin kelimesi kelimesine aynısı.”</p>

    <p>Söylenecek laf kalmamıştı. “Balık götlü leylek” yerden göğe kadar haklıydı.</p>

    <p>Belli ki, ordu kurmayındaki generallerden biri işi kestirmeden halletmeye kalkmış; Fleissner’in askerî şifrelerle ilgili kitabını bulunca sorun kökünden çözülmüştü.</p>

    <p>Bütün bu konuşmalar sırasında Teğmen Lukaş, yüreğinden taşan tuhaf bir öfkeyi bastırmaya çalışmış, her an bir şey söyleyecekmiş gibi dudağını ısırıp durmuştu. Gel gör ki, sonunda, aklından geçenlerden çok farklı bir şey söyledi.</p>

    <p>Utanç duyuyormuşçasına, “O kadar kötümser olmanın âlemi yok beyler,” dedi. “Bilmeyen de sanır ki ilk kez böyle bir şey oluyor. Bruck’taki karargâhta şifre sistemi kaç kere değişti, bileniniz var mı? Hiç merak etmeyin, biz cepheye varana kadar şifre sistemi birkaç kez değişecektir. Gene de, bence asıl önemli olan bu değil. Cephede böyle şifreleri çözmeye vakit bulamazsınız. Siz şu verilen örnekteki gibi bir mesajın şifresini çözüp emri anlayana kadar, ne tabur kalır, ne tugay. Böylesi şifre sistemleri cephede bir işe yaramaz.”</p>

    <p>Yüzbaşı Sagner, gönülsüzce onayladı:</p>

    <p>“En azından kendi deneyimlerim de Teğmen Lukaş’ı doğruluyor. Sırbistan’da çarpışırken kimsenin şifre çözecek vakti olmamıştı. Gerçi siperlerde uzun süre beklendiği durumlarda şifrenin hiç öneminin kalmadığını söylemek istemiyorum. Ama şifrenin durmadan değiştirildiği de bir gerçek.”</p>

    <p>Kafası biraz karışmış da olsa, durmadan geri çekildiği açıktı:</p>

    <p>“Kaldı ki, kurmay subaylarımız artık karargâhla cephe arasında eskisi kadar şifre kullanmıyorlar. Bunun bir nedeni, sahra telefonlarımızın özellikle topçu ateşi altında yetersiz kalması. Söylenenler hiç anlaşılmıyor. Duyulmuyor ki anlaşılsın. Gereksiz bir karışıklık doğuyor üstelik.”</p>

    <p>Bir an duraksadıktan sonra, kehanette bulunurcasına, “Karışıklık, savaş meydanında başınıza gelebilecek en kötü şeydir, beyler,” dedi.</p>

    <p>Gene sustu, bir süre pencereden dışarı baktıktan sonra, “Az sonra Raab’da olacağız,” dedi. “Beyler, orada erlere yüz ellişer gram Macar salamı dağıtılacak. Yarım saat mola verilecek.”</p>

    <p>Elindeki izlenceye baktı:</p>

    <p>“4.12’de ayrılıyoruz. 3.58’de herkes vagonlarda olmalı. Trenden bölük sırasıyla inilecek. 11. Bölük falan. İstikamet: 6 numaralı kumanya deposu. Dağıtımın denetimi Biegler’de.”</p>

    <p>Herkes, “Şimdi ayvayı yedin işte, muhallebi çocuğu,” dercesine Biegler’e bakadursun, gayretkeş Harp Okulu öğrencisi çantasından kâğıt kalemle bir cetvel çıkarıp kâğıda tüm bölükleri gösteren bir çizelge çizdikten sonra, komutanlara bölüklerinde kaçar kişi bulunduğunu sordu. Subaylar bölüklerinde tam olarak kaç er bulunduğunu bilmediklerinden, defterlerini açıp karmakarışık rakamlara baktılar ve o anda akıllarına gelen sayıyı söylediler.</p>

    <p>O arada, Yüzbaşı Sagner, “Babaların Günahları” adlı kitabı çaresizce okumaya başlamıştı. Tren Raab İstasyonu’nda durduğunda, kitabı kapatıp, “Şu Ludwig Ganghofer de bayağı iyi yazarmış haa!” diye mırıldandı.</p>

    <p>Teğmen Lukaş, tren durur durmaz aşağı atladı ve dosdoğru Şvayk’ın bulunduğu vagona koşturdu.</p>

    <p class="lvl2">Şvayk ve öbürleri kâğıt oynamayı çoktan bırakmışlar, çene yarıştırıyorlardı. Teğmen Lukaş’ın emir eri Balon’a gelince; o kadar acıkmıştı ki, isyan bayrağını açmak üzereydi. “Subay vagonundaki hazretler kim bilir nasıl tıkınmışlardır!” diye homurdanıp duruyordu. “Halimiz toprak köleliğinden beter be kardeşim! Eskiden ordu böyle miymiş? Dedem hep anlatırdı: 1866 harbinde subaylar tavuk ve ekmeklerini erlerle paylaşırlarmış.”</p>

    <p>Balon’un yakınmalarının sonu olmadığını bilen Şvayk, duruma el koymaya karar verdi. Tam Raab’a vardıkları sırada, “Senin deden de amma gençmiş haa!” dedi sevecenlikle. “Yalnızca 1866 harbini hatırladığına göre. Ronovski diye bir ahbabım vardı, dedesinin, toprak köleliği döneminde İtalya’da bulunduğunu anlatırdı. Adam İtalya’da tam on iki yıl askerlik yapmış, sonunda onbaşı rütbesiyle eve dönmüş. İş güç yok tabii. Ronovski’nin babası da ne yapsın, ihtiyarı yanına almış. Bir gün zorunlu çalışma için beyin topraklarına gitmişler. Koca koca kütüklerin arabaya yüklenip taşınması gerekiyormuş. Ama kütüklerden biri o kadar kocamanmış ki, yerinden oynatamamışlar. O zaman, Ronovski’nin dedesi demiş ki: ‘Bırakalım mübareği, kalsın yerinde. Uğraşmaya değmez.’ Tam o sırada oradan geçmekte olan avlak bekçisinin tepesi atmış, başlamış avaz avaz bağırmaya; sopasını kaptığı gibi dedenin üstüne yürümüş, ‘Yolu yok, o kütüğü arabaya yükleyeceksin!’ demiş. Ronovski’nin dedesi de fena halde sinirlenmiş, ama, ‘Salak herif. Karşında eski bir asker duruyor,’ demekle yetinmiş. Ama bir hafta geçmemiş ki, eve bir celpname gelmiş, dede kendini gene İtalya’da askerde bulmuş. Bir on yıl daha orada kaldıktan sonra eve bir mektup yollamış; geri döndüğü zaman o avlak bekçisinin kafasını baltayla ikiye ayıracağını yazmış. Neyse ki, bekçi efendi Tanrı’nın sevgili kuluymuş, dede memlekete dönmeden eceliyle öbür dünyayı boylamış.”</p>

    <p>Tam o sırada, vagonun kapısında Teğmen Lukaş belirdi.</p>

    <p>“Şvayk, bırak tıraş kesmeyi de buraya gel,” dedi. “Sana bir şey soracağım.”</p>

    <p>“Emredersiniz Komutanım. Buyurun Komutanım.”</p>

    <p>Teğmen Lukaş, Şvayk’ı bir kenara çekip kuşkuyla gözlerinin içine baktı.</p>

    <p>Yüzbaşı Sagner hüsranla biten şifre nutkunu çekerken, Teğmen Lukaş’ın aklına bir hafiyelik gelmişti. Aslına bakılacak olursa, böylesi bir hafiyelik yapmak için fazla bir zekâ gerekmiyordu; çünkü yola çıkılmadan bir gün önce Şvayk, Teğmen’in karşısında topuklarını çakıp şöyle bir tekmil vermişti:</p>

    <p>“Komutanım, taburda teğmenler için bazı kitaplar var. Alay karargâhtan getirdim.”</p>

    <p>Teğmenle Şvayk, trenden inip ikinci demiryolunu geride bıraktılar; bir haftadır cephane trenini bekleyen terk edilmiş bir lokomotifin arkasına geçtiklerinde, Teğmen Lukaş dosdoğru sordu: “Şvayk, anlat bakalım, hani o sözünü ettiğin kitaplar vardı ya, ne oldu onlar?”</p>

    <p>“Komutanım, doğrusunu isterseniz, bu çok uzun bir hikâye. Ama ben ne zaman uzun uzun anlatmaya kalksam, parlayıp öfkeleniveriyorsunuz. Hatırlıyor musunuz, bir gün savaş vergisiyle ilgili bir kâğıdı yırttığınızda, bir kitapta okuduklarımı anlatmaya kalkmıştım da çeneme yumruğu geçirivermiştiniz. Unutmuş olamazsınız, hani eskiden savaş çıktığında millete evlerindeki pencerelerin, bahçelerindeki kazların bile vergisini ödetirlermiş diye...”</p>

    <p>Teğmen Lukaş, dayanamadı, “Bırak şimdi bunları,” diye sözünü kesti Şvayk’ın. Ama soracağını usturuplu sorması gerektiğinin farkındaydı, gizlilikten açık vermemeliydi, yoksa Şvayk rezili bu işten kârlı çıkardı gene. Onun için, “Ganghofer’i tanır mısın?” diye sordu.</p>

    <p>Şvayk, birden meraklanarak, “Ganghofer de kim?” dedi.</p>

    <p>Teğmen Lukaş, “Bir Alman yazar sersem herif!” diye yanıt verdi.</p>

    <p>“Komutanım, şerefim üzerine yemin ederim, bugüne kadar hiçbir Alman yazarla tanışmadım. Ben sadece Ladislav Hayek adında bir Çek yazarla tanıştım hayatımda, Domajlitse’liydi. ‘Hayvanlar Âlemi’ dergisini çıkarıyordu; bir sefer, soysuz bir sokak köpeğini cins köpek diye satmıştım ona. Keyifli, tatlı bir adamdı. Yazdıklarını meyhanede yüksek sesle okumaya bayılırdı. Hikâyeleri o kadar acıklıydı ki, millet gülmekten yerlere yatarken bizimki hüngür şakır ağlar, herkese içki ısmarlardı. Biz de ona şu şarkıyı söylerdik: Domajlitse’nin kapısı, kırmızıdır boyası; onu boyayan ressam, kızların zamparası; ara ki bulasın şimdi, çoktan dürüldü defteri...”</p>

    <p>Şvayk’ın şarkı söylemeye başladığını gören Teğmen Lukaş, dehşete kapılarak bağırdı:</p>

    <p>“Ulan Şvayk, gene kendini sahnede sandın galiba! Opera şarkıcıları gibi uluyorsun, be adam! Ben sana ne soruyorum, sen bana ne anlatıyorsun! Bana sözünü ettiğin kitaplar var ya, onların yazarının Ganghofer olduğunu biliyor musun diye sordum, oğlum.” Sonra da, burnundan soluyarak öfkeyle patladı: “Ne oldu o kitaplar?”</p>

    <p>“Alay karargâhtan alıp tabura taşıdığım kitapları mı soruyorsunuz Komutanım?” dedi Şvayk. “Evet, efendim, tanıyıp tanımadığımı sorduğunuz adam tarafından yazılmışlardı. Alaydan bir telefon geldi; o kitapları tabura yollamak istiyorlarmış, ama getirecek kimse yokmuş. Herkes kantine gitmiş, nöbetçi astsubay bile; cepheye hareket edilecek ya, subay kantininde son bir kez kafayı çekelim demişler. Evet, hepsi kantinde oturmuş içiyorlarmış Komutanım. Cepheye gidecek bölüklerden de kimseyi bulamamışlar. Ama Kodunski telefoncu olarak gönderilmeden önce, bana telefonun başından ayrılma demiştiniz ya, ben de oturmuş bekliyordum. İşte tam o sırada alaydan aradılar; herkesin arazi olduğunu söylüyor, ana avrat düz gidiyorlardı. Yukarıdan emir gelmiş, alaydan hücum taburuna gidecek bazı kitaplar varmış, tabur subaylarına dağıtılacakmış. Ben de, Sayın Komutanım, savaşta hiçbir işin ağırdan alınmaması gerektiğini çok iyi bildiğimden, tekrar telefona sarıldım, ‘Ben kendim geliyorum, merak etmeyin, hepsini tabura taşırım,’ dedim. Oraya vardığımda, ne göreyim, ağzına kadar kitap dolu koskoca bir çuval, gâvur ölüsü gibi. Sürüye sürüye tabura götürene kadar anam ağladı. Taburda, önce oturup şöyle bir soluklandım, sonra merakımı yenemeyip şu belimi büken kitaplarda ne varmış bir bakayım dedim. İşte o vakit, kafam karıştı. Neden karıştı diye soracak olursanız, alaydaki başçavuş, kendilerine gelen mesaja göre, taburdakilerin bu kitapların hangilerinin, hangi cildinin alınacağını gayet iyi bildiklerini söylemişti. Diyeceğim, iki cilt vardı. Bir birinci cilt, bir de ikinci cilt, düşünebiliyor musunuz! Hayatımda bu kadar güldüğümü hatırlamıyorum, şimdiye kadar onca kitap okudum, ama hiçbirine ikinci ciltten başlamadım. Olacak iş mi! Üstelik, başçavuş demişti ki: ‘Bak, bunlar birinci cilt, bunlar da ikinci cilt. Subaylar hangisini okuyacaklarını biliyorlar.’ Ben de, bu herifler kafayı yemişler herhalde, diye düşündüm. ‘Babaların Günahları’ gibi bir romanı okumaya tabii ki başından başlamak gerekir. Söylemesi ayıp, ben de çat pat Almanca bilirim de. Yahudi değiliz ki, sondan başa doğru okuyalım. Hatta, hatırlarsanız, subay mahfilinden döndüğünüzde, belki bir bildiğiniz vardır diye telefonda sordum size. Ne bileyim, belki savaş zamanı kitaplar tersinden okunuyordur; önce ikinci cilt, sonra birinci cilt. Hiç kuşkum yok, bana ne dediğinizi unutmamışsınızdır: ‘Ulan, sersem tavuk! Duanın başında Yüce Tanrım, sonunda da amin demiyor musun!’”</p>

    <p>Yüzü bembeyaz kesilen Teğmen Lukaş’ın hafifçe sendelerken lokomotifin basamağına tutunduğunu gören Şvayk telaşla atıldı: “Neyiniz var Komutanım? Başınız mı döndü?”</p>

    <p>Teğmen’in solgun yüzünde en küçük bir öfke belirtisi yoktu. Yalnızca umutsuzluk ve çaresizlik okunuyordu bakışlarında.</p>

    <p>“Devam et, Şvayk, devam et. Bir şeyim yok. İyiyim ben...”</p>

    <p>Şvayk, yumuşacık bir sesle, “Emredersiniz Komutanım,” diye devam etti. “Tamamen aynı fikirdeyim sizinle. Az önce söylemiştim zaten, roman dediğin baştan sona doğru okunur. Kaç yıl oldu, hatırlamıyorum, Bakoný Ormanı’nda yaşayan Roja Şavanyi ile ilgili kanlı bir roman geçmişti elime. Ama ilk bölümünün yerinde yeller esiyordu; ne bileyim, belki de sayfaları koparılmıştı. Kitabın başını tahmin etmek zorunda kalmıştım. Demek istediğim, insan vurdukırdılı bir romanda bile ilk bölümü arıyor. Sonunda düşündüm taşındım, subayların birinci ciltten önce ikinci cildi okumalarının hiçbir işe yaramayacağı sonucuna vardım. Hem, tabura döndüğümde, alaydaki başçavuşun, ‘Subaylar hangi cildi okuyacaklarını biliyorlar,’ dediğini söylesem, beni maytaba almazlar mıydı? Neresinden baksam, tuhaf ve esrarengiz bir durum söz konusuydu. Kaldı ki, saygıdeğer subaylarımızın pek az okuduklarını biliyordum, üstelik savaşın ortasında...”</p>

    <p>Teğmen Lukaş, “Acı bana, kes tıraşı, Şvayk,” diye yalvardıysa da para etmedi.</p>

    <p>“Hatırlayacaksınız Komutanım, telefon açıp iki cildi de hemen isteyip istemediğinizi sormuştum. Ve siz de, az önce yaptığınız gibi tıraşı kesmemi, sizi böyle kitap taşıma falan gibi işlerle rahatsız etmememi söylemiştiniz. E ben de tabii ne yapayım, Teğmen Lukaş böyle düşünüyorsa öteki subaylar da böyle düşünüyorlardır, diye düşündüm doğrusu. Sonra bir de bizim Vanyek’e sorayım dedim, ne de olsa cephe tecrübesi var. Vanyek, ilk başta tüm subayların savaşın bir kır eğlencesi olacağını sandıklarını, cepheye değil de yaz tatiline gidiyorlarmış gibi yanlarına bir yığın kitap aldıklarını anlattı. Arşidüşesler, subaylara, cepheye götürmeleri için tonlarca şiir kitabı hediye etmişler; öyle ki, kitapların ağırlığı altında beli bükülen zavallı emir erleri, arşidüşeslerin de subayların da yedi sülalesinden bando mızıkayla geçmişler. Vanyek’e sorarsanız, bu kitaplar sigara sarmaya bile yaramamış, çünkü kâğıtları çok kalınmış; kabalığımı bağışlayın komutanım, ama o şiir kitapları helada kıç silmeye yaramış sadece. Zaten kitap okumaya fırsat olmamış ki! Ha bire geri çekilmek, oradan oraya tüymek zorunda kaldıklarından, kimsede kitap düşünecek hal kalmamış! Emir erleri de, bakmışlar ki bir halta yaramıyor, ilk top seslerini duyar duymaz kitaplardan kurtulmaya bakar olmuşlar. Vanyek’in anlattıklarından sonra bir kez daha sizin fikrinizi alayım dedim, komutanım. Ve biliyorsunuz, tekrar telefona sarıldım, kitapları ne yapmam gerektiğini sordum size. Ve siz de komutanım, hiç de yumuşak sayılmayacak bir sesle, inatçı ahmağın teki olduğumu, yanıma gelirseniz günümü göreceğimi söylediniz hatırladığım kadarıyla. Ben de, çaresiz, tabura romanın sadece birinci cildini getirdim, ikinci cildi şimdilik bizim bölükte bıraktım. İyi niyetimden kuşku duyacağınızı aklımdan bile geçirmem; kendi kendime dedim ki, subaylarımız herhalde ilkin birinci cildi okuyacak, ondan sonra tıpkı kütüphanelerde olduğu gibi ikinci cilt verilecek kendilerine. Ama tam o sırada cepheye hareket ediliyor dendi ve tekmil tabura tüm fazlalıkların alay deposuna bırakılması gerektiğini bildiren bir mesaj geldi. Tabii hemen Bay Vanyek’in tecrübesine sığındım gene; romanın ikinci cildinin fazlalık sayılıp sayılmayacağını sordum. Bay Vanyek de, uzun uzun, Sırbistan, Galiçya ve Macaristan’da yaşanan bahtsızlıklardan sonra cepheye hiçbir edebiyat kitabının götürülmediğini, yanımıza sadece gazete alabileceğimizi anlattı. Askerler cephede tütün ya da ot sarıp içiyorlarmış. Romanın birinci ciltleri çoktan tabura gönderildiğinden yapacak bir şey yoktu, ama ikinci ciltleri hemen depoya taşıdık.”</p>

    <p>Şvayk, bir an sustuktan sonra ekledi:</p>

    <p>“Görmeliydiniz, Teğmenim, depo tam bir çıfıt çarşısıydı. Ne ararsanız vardı. Budyeyovitse’deki koro şefinin silindir şapkası bile oradaydı; hani alaya çağrıldığında kafasında...”</p>

    <p>Teğmen Lukaş, derin bir iç çektikten sonra, “Sana bir şey söyleyeyim mi, Şvayk,” dedi. “Yaptığın işin sonuçları hakkında en küçük bir fikrin yok. Sana geri zekâlı demenin de bir anlamı kalmadı artık, salaklığını tarif edecek söz bulamıyorum, be adam! Geri zekâlı demek, iltifat olur sana! Öyle bir halt karıştırdın ki, şimdiye kadarki dangalaklıklarının esamisi okunmaz bunun yanında. İşleri nasıl bok ettiğini bir bilsen, Şvayk... Ama nereden bileceksin ki... Yalnız, bana bak, o kitaplardan söz açılacak olursa, sakın ha ikinci cilt gönderilsin falan gibi bir şey söylediğimi ağzından kaçırayım deme... Birinci ciltlerle ikinci ciltler nasıl karıştı falan diye sorarlarsa, bilmezden geleceksin. Bu konuda en küçük bir fikrin yok, hiçbir şey bilmiyorsun, hiçbir şey hatırlamıyorsun. Sakın beni bu işe karıştırayım deme, anladın mı!..”</p>

    <p>Teğmen Lukaş’a nöbet gelmişti sanki, öfkeden tir tir titriyordu. Şvayk, teğmenin bir an soluklanmasını fırsat bilip olanca saflığıyla sordu:</p>

    <p>“Affınıza sığınırım, Komutanım, yalvarırım bağışlayın beni, ama ne halt karıştırdığımı öğrenemez miyim acaba? Bunu sorma küstahlığında bulunuyorsam, bir daha sefere yapmayayım diye. İnsan hatalarından ders çıkarmalı. Demirci Adamek vardı, yanlışlıkla tuzruhu içmişti bir gün...”</p>

    <p>Teğmen Lukaş, Şvayk’ın lafını ağzına tıkadı:</p>

    <p>“Ulan, geçmişi kandilli! Sana hiçbir şey anlatacak değilim! Şimdi doğru vagonuna bakalım! Balon’a söyle, Budapeşte’ye vardığımızda bana bir ekmekle çantamdaki ciğer ezmesini getirsin. Vanyek’e de bok herifin teki olduğunu söyle. Herifçioğlundan tam üç kere bölükteki er sayısını istedim, oralı olmadı eşşoğlueşşek! Bugün o kadar lazım bana, ama elimde geçen haftanın listesi bile yok.”</p>

    <p>Şvayk, Almanca, “Emredersiniz Komutanım!” diye bağırdıktan sonra kendi vagonuna doğru ağır ağır uzaklaştı oradan.</p>

    <p>Teğmen Lukaş, demiryolu boyunca yürürken kendi kendine söyleniyordu: “Suratının ortasına tokadı patlatmam gerekirken, arkadaşımmış gibi dertleşiyorum dürzüyle.”</p>

    <p>Şvayk, vagona büyük bir ciddiyetle girdi. Kendini çok önemli biri olarak görüyordu. Öyle müthiş bir iş yapmıştı ki, asla bilmemesi gerekiyordu.</p>

    <p class="lvl2">Yerine otururken, “Başçavuşum,” dedi, “Teğmen Lukaş’ın keyfi yerinde bugün. Size, bok herifin teki olduğunuzu söylememi istedi. Sizden tam üç kere bölüğün tam listesini istemiş.”</p>

    <p>“Canına yandığımın!” dedi Vanyek öfkeyle. “O takım çavuşlarına dünyayı dar edeceğim. Tembel köpekler kıçlarını kımıldatmaz, kendi takım listelerini getirmezlerse, ben ne halt edeyim! Götümden liste mi çıkarayım? Bizim bölük gibisini mumla arasan bulamazsın. Başka hiçbir bölükte böyle bir şey olmaz. Korktuğum başıma geldi işte. Biliyordum, düzen müzen hak getire. Mutfakta, bir bakıyorsun, karavana dört porsiyon eksik; ertesi gün, üç porsiyon fazla çıkıyor. Şu hastanede yatanların listesini bile doğru dürüst vermediler hayvan oğlu hayvanlar. Daha geçen haftaya kadar hasta listesinde Nikodem diye biri vardı; maaşların ödenme günü geldiğinde anlaşıldı ki, adam çoktan Budyeyovitse’deki hastanede incehastalıktan ölmüş. Tabii o arada zavallıcığın tayınlarını da mideye indirmiş reziller. Ay başında levazımdan bir takım tektip de almıştık adamcağız için; herhalde bizim şerefsizlerden biri yürütmüştür. Bir de teğmen tutmuş, bana bok herifin teki diyor. Bölüğünü kendisi düzene sokamıyor, benim elimden ne gelir!”</p>

    <p>Vanyek, vagonun içinde volta atıp duruyordu:</p>

    <p>“Ah, bölük komutanı ben olacaktım da göreceklerdi! İşler saat gibi tıkır tıkır yürürdü; bir teki bile elimden kurtulamazdı. Erbaşlardan günde iki kere sayım alırdım. Hepsi de dalgacı, bir halta yaramazlar. Bizim bölüktekilerin en kötüsü de takım çavuşu Zyka. Tek bildiği, şaklabanlık; adi herife, Kolarjik’in onun takımından alınıp yük trenine verildiğini söylersin, ertesi gün aynı sayımı verir sana öküz. Her gün bunlarla cebelleştiğim yetmiyormuş gibi, bir de bok herifin teki oluyorum. Teğmen elbette kendini sevdiremez. Bölük başçavuşuna aşağılık onbaşı muamelesi yapamazsın, kardeşim...”</p>

    <p>Vanyek’i ağzı bir karış açık dinlemekte olan Balon sonunda dayanamadı, bu tatlı sohbete katılmaya kalktıysa da, daha iki çift laf edemeden başçavuş tarafından, “Kapa çeneni!” diye susturuldu.</p>

    <p>Şvayk da, “Haa, az kalsın unutuyordum, Balon,” diye ekledi. “Teğmen’in emri var; tren Budapeşte’ye varır varmaz, kendisine bir ekmekle çantasındaki ciğer ezmesini götürecekmişsin.”</p>

    <p>İnsan azmanı Balon, uzun kollarını şempanzeler gibi öne sarkıttı, kamburunu çıkarıp bir süre öyle kaldı. Gözlerini yerdeki pisliklerden kaldırmadan, umarsızlık içinde, “Ama ciğer ezmesi yok ki,” dedi. “Ciğer ezmesi yok. Baktım kokusu geliyor, çıkardım çantadan, yoksa bozulacaktı...” Sonra, derin bir iç çekip, “Tadına baktım!” diye öyle umutsuzca bağırdı ki, herkes durumu o saat anladı.</p>

    <p>Balon’un karşısına dikilen Vanyek, “Ciğer ezmesini mideye indirdin, değil mi?” dedi. Bölükteki tek bok herif olmaktan kurtulmanın sevinci gözlerinden okunuyordu. Ayrıca, konuşmanın konusu değiştiği, doymak bilmez Balon’a ve yeni bir felakete odaklandığı için de keyfine diyecek yoktu. Tam Balon’a sıkı bir diskur çekmeye hazırlanıyordu ki, okültist Aşçı Yurayda elindeki <em>Pracnaparamita</em> adlı eski Hint sutraları kitabını bırakıp kara kara düşünerek süklüm püklüm oturan Balon’a döndü:</p>

    <p>“Balon, kendini koyvermemelisin, kardeşim. Özüne ve yazgına olan güvenini yitirmemelisin. Başkalarının gözüyle değerlendirme kendini. Örneğin, başkasının yemeğini yedin ve başın belaya mı girdi, kendi kendine şu soruyu soracaksın: Ciğer ezmesiyle aramda nasıl bir ilişki var benim şimdi?”</p>

    <p>Şvayk ise, hayattan bir örnek vermeyi daha uygun gördü:</p>

    <p>“Daha geçen gün sen kendin söylememiş miydin, Balon, evde domuz kesecekler diye? Cepheye varır varmaz yerini bildirecektin de, koca bir jambon yollayacaklardı hani. Şimdi, o jambon bölüğe geldi diyelim; biz de, başta başçavuş olmak üzere, birer parça kesip yedik. Sonracığıma, diyelim, çok hoşumuza gitti, birer parça daha kesip lüplettik. Çok geçmeden, koca jambon, Postacı Kozel’le aynı kaderi paylaştı. Şimdi ne ilgisi var, Postacı Kozel de nereden çıktı diyeceksin ama, dinle bak. Bu Kozel’de kemik erimesi vardı. Önce ayağını bileğinden kestiler, sonra dizine, ardından kalçasına kadar biçtiler zavallıcığı. Eğer tam zamanında öbür dünyayı boylamasaydı, Tanrı bilir, kalem gibi yontup duracaklardı garibi. Şimdi, sen nasıl teğmenin ciğer ezmesini yediysen, say ki biz de senin jambonu yedik bitirdik.”</p>

    <p>Balon, şaşkınlık içinde, aptal aptal bakıyordu.</p>

    <p>Başçavuş, “Teğmen’in emir eri olarak kaldıysan,” dedi, “bunu benim çabalarıma ve becerikliliğime borçlusun. Yoksa seni sıhhiyeye vereceklerdi, cephede sedyeyle yaralı taşıyacaktın. Dukla’da bizim sıhhiye başçavuşu, dikenli tellerin orada karnından vurulan bir askerin getirilmesi için peş peşe tam üç sedyeci timi yolladı. Üç seferinde de kafalarına kurşunu yiyip orada kalakaldı hepsi. Adamı ancak dördüncü tim alıp getirebildi, ama geldiklerinde zavallıcık çoktan ölmüştü.”</p>

    <p>Balon, kendi daha fazla tutamadı, hüngür hüngür ağlamaya başladı.</p>

    <p>Şvayk, aşağılayıcı bir sesle, “Utan, utan,” dedi. “Asker adam ağlar mı...”</p>

    <p>“Ben kim, askerlik kim,” diye inledi Balon. “Haklısınız, açgözlünün tekiyim, hiç doymuyorum. Evdeki hayatım gözümde tütüyor. Biz ailecek böyleyizdir. Bir keresinde, babacığım, toprağı bol olsun, Protivin’de bir lokantada bir oturuşta elli sosisle iki somun ekmek yiyeceğine bahse tutuşmuş ve kazanmıştı, hiç unutmam. Ben de bir seferinde, bahis üzerine dört kazla iki tencere kapuska yemiştim. Bir gün de, evde öğle yemeği yendikten sonra, baktım, hâlâ midem kazınıyor. Ne yapayım? Bakkaldan bira aldırdım, indim kilere. Koca bir bardak birayla iki kilo domuz etini dakkasında gövdeye indirdim. Evde Vomel adında yaşlı bir hizmetkârımız vardı. Bana hep, ‘Önüne ne konsa yalayıp yutuyorsun evladım,’ derdi. ‘Manda gibi yenmez ki! Göt göbek saldın şimdiden!’ Bir gün, çok eskiden dedesinden dinlediği bir hikâye anlatmıştı: Onların orada obur bir köylü varmış. Obur ne kelime, kör boğaz. Sonra bir gün bir savaş patlamış, toprağın beti bereketi kalmamış, tam sekiz yıl hasat alamamışlar, keten tohumundan ekmek yapmaya başlamışlar. Azıcık süt buldukları gün bayram ediyorlarmış. Obur köylüye gelince, kıtlığın haftasına cavlağı çekmiş...”</p>

    <p>Balon, keder içinde, “Tanrı, insanları cezalandırır, ama asla terk etmez onları,” dedi.</p>

    <p>Şvayk, “Bu dünyaya oburları yollayan Tanrı Baba, onları doyurmasını da bilir,” diye araya girdi. “Ağaca bağladılar, adam olmadın; şimdi seni ne etsinler, cepheye gönderseler yeridir. Ben teğmenin emir eriyken gözü kapalı güvenirdi bana, lokmasını çalacağım aklının ucundan bile geçmezdi. İyi bir yemek çıktı mı, ‘Sen ye, Şvayk,’ derdi, ‘karnım o kadar aç değil, bana biraz bir şey ayır, gerisini sen ye.’ Prag’da olduğumuz günlerde ara sıra yemek almaya lokantaya yollardı beni. Gene de, belki ona getirdiğim yemeği az bulur da, yolda yemiş olmamdan kuşkulanır diye ödüm kopardı. Lokantadan verdikleri yemek gözüme az görünürse, cebimdeki son metelikle bir porsiyon daha alırdım ki, karnı iyice doysun, hakkımda kötü düşünmesin. Ama sonunda durumu çaktı bir gün. Her zaman lokantadan yemek listesini getirirdim, o da listeyi inceleyip yemek seçerdi. O gün canı güvercin dolması istedi. Ne ki, lokantadan bir porsiyon diye yarım güvercin verdiklerini görünce, teğmen yarısını benim yediğimi düşünmesin diye, kendi paramla bir porsiyon daha aldım. Tesadüfe bakın ki, o gün öğleye doğru Teğmen Şeba bize uğradı. Belli ki, beleş yemek peşindeydi. Tanrı’nın talihli kuluymuş; bir güzel tıkındıktan sonra bizim teğmene dönüp dedi ki: ‘Bunun bir porsiyon olduğuna dünyada inanmam. Hiçbir lokantada porsiyon olarak bütün güvercin vermezler. Bugün elime para geçerse, senin şu lokantandan ben de yemek ısmarlayacağım. Doğru söyle, çift porsiyondu, değil mi?’ Teğmenim de, öğle yemeğine kimseyi beklemediği için bana tek porsiyonluk para verdiğini söylediktan sonra bana dönüp, ‘Yalanım varsa söyle Şvayk,’ dedi. Hemen doğruladım teğmeni tabii. Bunun üzerine, Teğmen Şeba’ya, ‘Gördün mü?’ dedi. ‘Çift porsiyon falan değil. Dahası var; Şvayk’ın geçen hafta getirdiği yemekleri saysam aklın durur: koca bir kâse şehriye çorbası, iki kaz butu, bol soslu bir biftek, sonracığıma kocaman bir tütsülenmiş domuz butu, yanında da tepeleme kabak ve patates!’”</p>

    <p>Ağzının suyu akan Balon, “Yeter, Şvayk, bana ne kastın var!” dedi yutkunarak.</p>

    <p>Şvayk devam etti:</p>

    <p>“İşte o zaman iş çığrından çıktı. Teğmen Şeba, ertesi gün emir erini bizim lokantaya yemek almaya göndermiş; gel gör ki, emir eri ufacık bir tabak tavuklu pilavla dönmüş. Altı haftalık bir bebeğin kakası kadar; bilemedin, iki kaşık. Teğmen Şeba da, tutturmuş yolda yemeğimin yarısını mideye indirdin diye. Bizim tertip bir suçu olmadığını anlatmaya çalıştıysa da para etmemiş. Teğmen, benim Teğmen Lukaş’a götürdüğüm yemekleri saydıktan sonra tokadı patlatıvermiş suratının ortasına. Zavallıcık tokadı sineye çekmiş ama, ertesi gün soluğu doğruca lokantada almış, sorup soruşturduktan sonra gerçeği öğrenmiş elbet. Hemen gidip Teğmen Şeba’ya anlatmış. Teğmen Şeba da, ağzı torba değil ki büzesin, yememiş içmemiş, bir koşu gidip benim teğmene anlatmış. Bir akşam, gazetemi açmış, düşman komutanlarının savaşla ilgili demeçlerini okuyordum. Birden kapı açıldı, benim teğmen içeri daldı. Surat bembeyaz. Tepeme dikilip bas bas bağırmaya başladı: Yok, kaç çift porsiyonun parasını ben ödemişim öğrenmek istiyormuş; yok, inkârdan gelmem boşunaymış, her şeyi biliyormuş; enayilerin kralı olduğumu ne zamandır biliyormuş da, böyle bir delilik yapacağım aklının ucundan geçmezmiş. Öylesine rezil etmişim ki kendisini, önce beni vuracak, sonra da kendi kafasına bir kurşun sıkacakmış. ‘Komutanım,’ dedim, ‘hatırlıyor musunuz, beni emir erliğinize kabul ettiğiniz gün, bütün emir erlerinin hırsız ve alçak olduğunu söylemiştiniz. Lokantanın porsiyonlarının çok küçük olduğunu görünce, yemekleri benim yediğimi sanıp benim de o alçaklardan biri olduğumu düşünmenizden korktum...’”</p>

    <p>Balon, “Yüce Tanrım...” diye mırıldandıktan sonra Teğmen Lukaş’ın çantasını aldı, vagonun arka tarafına gitti.</p>

    <p>Şvayk, “Benim bu lafım üstüne,” diye devam etti, “Teğmen Lukaş ceplerini karıştırmaya başladı. Tek bir kapik bulamayınca da, elini yelek cebine attı, gümüş saatini çıkarıp bana verdi. Çok hislenmişti. ‘Şvayk,’ dedi, ‘maaşımı aldığım zaman, hesabı çıkar da borcumu ödeyeyim. Saat de hediyem olsun. Bir daha da sakın böyle bir salaklık yapma.’ Tabii, birkaç gün sonra ikimiz de meteliksiz kalınca, saati mecburen rehine verdiğimi söylememe gerek yok...”</p>

    <p>Tam o sırada, Vanyek, “Hey, Balon, orada ne halt karıştırıyorsun?” diye sordu.</p>

    <p>Bahtsız Balon, öksürük tuttuğu için yanıt veremedi. Çantayı açmış, Teğmen Lukaş’ın çantasında kalan son ekmeği tıkınıyordu...</p>

    <p class="lvl2">İstasyondan, başka bir askerî tren daha geçmekteydi. Vagonlar, tıklım tıklım, Sırp cephesine gönderilen Alman alayının askerleriyle doluydu. Viyana’dan ayrılmanın heyecanını hâlâ yaşıyor olmalıydılardı ki, avazları çıktığı kadar bağırarak şarkılar söylüyorlardı:</p>

    <div class="poem html5_section">
      <span>Soylular soylusu Prens Eugène</span> <span>Kararlıydı Belgrad Kalesi’ni almaya,</span> <span>İmparatorun gücüne güç katmaya.</span> <span>Sağlam bir köprü yapılsın buyurdu,</span> <span>Geçsin süvariler köprüden dörtnala,</span> <span>Katalım Belgrad’ı kutsal topraklara.</span>
    </div>

    <p>Posbıyıklı bir onbaşı, ayaklarını vagondan sarkıtmış arkadaşlarının omuzlarına dirseklerini dayayarak dışarı uzanmış, kalın perdeden haykırıyordu:</p>

    <div class="poem html5_section">
      <span>Ve kuruldu köprü Tuna Nehri’nin tepesine,</span> <span>Geçti süvariler, top arabaları köprüden.</span> <span>Ordular saf tuttu Belgrad önlerinde,</span> <span>İntikam almak için Sırp rezillerinden.</span>
    </div>

    <p>İşte tam o sırada, onbaşı dengesini yitirdi, trenden uçtuğu gibi yol kıyısına dikilmiş bir kazığa geçti karınüstü ve öylece kaldı orada. Tren yoluna devam ederken, arka vagonlardaki askerler çoktan başka bir şarkı tutturmuşlardı:</p>

    <div class="poem html5_section">
      <span>Yiğitler yiğidi Kont Radetzki,</span> <span>Ant içti düşmanın vahşi sürülerini</span> <span>Hain Lombardiya’dan sürmeye.</span> <span>Verona’da biraz oyalandı ama,</span> <span>Taze kuvvet gelir gelmez yanına,</span> <span>Duman etti karşısına dikileni.</span>
    </div>

    <p>Kazığa geçen savaş âşığı onbaşı oracıkta can vermiş, istasyonda görevli genç bir Macar askeri süngü takıp başında nöbet tutmaya başlamıştı. İşini o kadar ciddiye alıyordu ki, kazığın başında hazır ola geçmiş, zafer kazanmışçasına dimdik duruyordu. Onu gören, onbaşıyı kazığa o geçirdi sanırdı. 91. Alay’ın hücum taburundan askerler trenden inip oraya yöneldiklerinde, bizimki anadiliyle karışık bağırmaya başladı: “<em>Nem szabat!</em> Yasak hemşerim! Askerî heyet gelecek, yasak!”</p>

    <p>Aslan Asker Şvayk da meraklılar arasındaydı. Onbaşıyı görür görmez, “Bu asker savaşı bitirmiş,” dedi. “Ama talihli adammış doğrusu; göbeğinden kazığa geçmiş, yeri yurdu belli. Kimse onu savaş meydanında aramak zorunda kalmayacak.” Onbaşının çevresinde dolanıp dikkatle inceledikten sonra, “Kazık da kazıkmış haa!” diye söylendi. “Bağırsakları dışarı uğramış!”</p>

    <p>Genç Macar hâlâ, “<em>Nem szabat! Nem szabat!</em> İstasyon komutanlığından askerî heyet gelecek. Yasak!” diye bağırıp duruyordu.</p>

    <p>Birden, Şvayk’ın arkasından sert bir ses duyuldu: “Ne işin var burada?”</p>

    <p>Harp Okulu öğrencisi Biegler’di. Şvayk, asteğmenin karşısında hemen selam durdu: “Emret Komutanım! Az önce cavlağı çekmiş şu zavallıya bakıyoruz Komutanım!”</p>

    <p>“Gene ortalığı mı karıştırıyorsun? Ne arıyorsun burada?”</p>

    <p>Şvayk, ağırbaşlı ve sakin, “Ben hayatımda hiçbir zaman ortalığı karıştırmadım Komutanım,” diye karşılık verdi.</p>

    <p>Biegler’in arkasında duran askerler kıkır kıkır gülerken, Vanyek bir adım öne çıkıp, “Komutanım,” dedi, “Posta Eri Şvayk’ı buraya olup biteni öğrensin diye teğmen gönderdi. Biraz önce subay vagonundaydım, taburun Posta Eri Matuşiç sizi arıyordu. Tabur komutanından emir gelmiş, derhal Yüzbaşı Sagner’i görecekmişsiniz.”</p>

    <p>Az sonra kalkış düdüğü çaldı, herkes vagonlara yöneldi.</p>

    <p>Vanyek, Şvayk’la birlikte yürürken, “Etrafında biraz kalabalık gördün mü, ayarını kaçırıyorsun, Şvayk,” dedi. “Bir gün başın fena halde belaya girecek. Farkında değil misin, o onbaşı Alman birliğinden; öyle laflar ediyorsun ki, herifin kazığa geçtiğine sevindiğini sanacaklar. Biegler’in iflah olmaz bir Çek düşmanı olduğunu bilmiyorsun sanki...”</p>

    <p>Şvayk, en küçük bir kuşkuya yer bırakmayan bir sesle, “Ama ben hiçbir şey demedim ki,” diye yanıtladı. “Kazık da kazıkmış, dedim; adamın bağırsakları dışarı uğramış, dedim, o kadar. Ne var bunda?”</p>

    <p>Vanyek, yere tükürerek, “Yeter! Bu konuyu kapatalım artık!” dedi.</p>

    <p>“Aslına bakarsan,” diye diretti Şvayk, “bağırsakları dökülmüş dökülmemiş, İmparator Hazretlerinin umurunda mı! Görevini yapıp yapmadığına bakar imparatorumuz! Oysa o...”</p>

    <p>Vanyek, sözünü kesti:</p>

    <p>“Hey, Şvayk! Bak, bak! Posta Eri Matuşiç ne biçim koşuyor subay vagonuna. Ulan, öyle koşulur mu, raylara takılıp düşecek herifçioğlu!”</p>

    <p>Hiç kuşku yok ki, ikisi de, az önce Yüzbaşı Sagner ile gayretkeş Biegler arasında çok sert bir konuşma geçtiğinden habersizdi.</p>

    <p>Yüzbaşı Sagner, “Yüz ellişer gram Macar salamının dağıtılmadığını bana nasıl bildirmezsin, Biegler!” demişti. “Kendim gidip bakmasaydım, askerlerin neden depodan eli boş döndüklerini anlayamayacaktım. Sanki emir verilmemiş gibi, subaylar da boş boş dolanıp duruyorlardı ortalıkta. Emrimi bal gibi duymuştun. Ben sana, bölükler düzeni bozmadan depoya gidecek, gene düzeni bozmadan vagonlara dönülecek, dememiş miydim? Gözünü üstlerinden ayırma, Biegler, disiplini elden bırakma, dememiş miydim sana? Salamların doğru dürüst dağıtılıp dağıtılmadığına bakmaz mı insan? Pencereden seni izledim. Dağıtımı falan iplemediğin yetmezmiş gibi, kazığa geçen Alman onbaşıyı seyre gittin. Şimdi de tutmuş, ukalâlık ediyorsun. Birileri ortalığı karıştırmasın diye bakmaya gittin, öyle mi? Yer miyim ulan ben!”</p>

    <p>“Komutanım, 11. Bölük’ün Posta Eri Şvayk...”</p>

    <p>“Bırak şimdi Şvayk’ı,” diye bağırmıştı Yüzbaşı Sagner. “Senin derdin, Teğmen Lukaş’a bok atmak, ama yemezler! Şvayk’ı oraya biz yolladık... Sana haksızlık ediyormuşum gibi bakma bana! Üstüne saygısızlık edeni, beni enayi yerine koymaya kalkanı, hiç acımam, inim inim inletirim! Sen bilgiçlik taslamaya devam et bakalım!.. Suyun ısındı senin... Cepheye varınca görürsün gününü... Dikenli tellerin oraya devriyeye yollayacağım seni, o zaman eşekten düşmüş karpuza döneceksin... Bir saattir karşımda dikilip duruyorsun, tekmil bile vermedin daha!”</p>

    <p>“Bağışlayın Komutanım,<a class="si-noteref epub-type_noteref" href="#f136" id="ref_f136">136</a> askerlere yüz ellişer gram Macar salamı yerine ikişer tane resimli kartpostal verildi, Komutanım...”</p>

    <p>Biegler, tekmil verdikten sonra, General Wojnowich komutasındaki Savaş Bakanlığı Arşiv Dairesi’nce Viyana’ da bastırılmış kartpostallardan ikisini tabur komutanına uzatmıştı. Kartpostalın bir yüzünde, bir Rus askeri karikatürü görülüyordu. Sakalı göğsüne kadar inen bu Rus köylüsüne bir iskelet sarılmıştı. Karikatürün altında Almanca şöyle yazıyordu:</p>

    <blockquote>
      <p>Zalim Rusya’nın yerle bir olduğu gün, tüm imparatorluğumuzun kurtuluş günü olacaktır.</p>
    </blockquote>

    <p>Öbür kartpostal ise Almanya’dandı. Almanların, Avusturya-Macaristan savaşçılarına bir armağanıydı. Tepesinde <em>“Viribus unitis”</em> yazıyordu; altında da, Sir Edward Grey’i<a class="si-noteref epub-type_noteref" href="#f137" id="ref_f137">137</a> darağacında sallanırken gösteren bir resim vardı. Hemen yanında, Avusturyalı bir askerle bir Alman askeri muzaffer bir edayla selama durmuşlardı.</p>

    <p>Resmin altındaki şiir, Greinz’ın, düşmanlarımızı alaya alan “Demir Yumruk” adlı kitabından alınmıştı. Alman gazeteleri, kitaptaki şiirlerin düşmanın tepesine gülle gibi indiğini yazıyor, Greinz’ın “eşi benzeri görülmemiş bir mizah ve yergi ustası” olduğundan dem vuruyorlardı.</p>

    <p>Darağacının altındaki şiirin çevirisi şöyleydi:</p>

    <div class="poem html5_section">
      <span>Bana kalsa, bir an duraksamazdım,</span> <span>Sir Edward Grey’i hemen asardım,</span> <span>Şu darağacında şimdi sallandırırdım,</span> <span>Dünyayı onun şerrinden kurtarırdım.</span> <span>Ama neyleyeyim, tek bir ağaç bile</span> <span>Razı gelmez gövdesini ödünç vermeye,</span> <span>Bu kanı bozuk çekilsin diye yağlı ipe.</span> <span>N’etsem yanaşmaz dallarını kirletmeye...</span>
    </div>

    <p>Yüzbaşı Sagner, “eşi benzeri görülmemiş mizah ve yergi ustası”nın şiirini henüz bitirmemişti ki, taburun Posta Eri Matuşiç subay vagonundan içeri daldı. Yeni bir emir gelip gelmediğini öğrenmek için Yüzbaşı Sagner tarafından istasyon komutanlığına gönderilmiş, tugaydan yollanan bir mesajla geri dönmüştü. Mesaj gayet açıktı, anlamak için şifre çözmek falan gerekmiyordu: “Yemek işini hemen bitirin ve Sokol’a ilerleyin.” Yüzbaşı Sagner, düşünceli düşünceli başını salladı.</p>

    <p>“Yüzbaşım,” dedi Matuşiç, “istasyon komutanı sizinle görüşmek ister. Bir mesaj daha varmış.”</p>

    <p>İşte bunun üzerine, istasyon komutanı ile Yüzbaşı Sagner arasında çok gizli bir konuşma geçti.</p>

    <p>Çok şaşırtıcı olmakla birlikte, ilk mesajın, tabura Raab İstasyonu’ndayken iletilmesi gerekiyordu: “Yemek işini hemen bitirin ve Sokol’a ilerleyin.” Şifresiz olarak, 91. Alay Hücum Taburu’na gönderilmişti; bir kopyası da hâlâ geride bulunan 75. Alay Hücum Taburu’na iletilecekti. İmza doğruydu: “Ritter von Herbert, Tugay Komutanı.”</p>

    <p>İstasyon komutanı, sesine esrarengiz bir ton vererek, “Son derece gizli, Yüzbaşım,” dedi. “Sizin tümenden gizli bir telgraf geldi. Tugay komutanınız çıldırmış. Tugaydan sağa sola buna benzer bir düzine mesaj yolladığı anlaşılınca, adamcağızı karga tulumba Viyana’ya götürmüşler. Budapeşte’ye vardığınızda herhalde bir mesaj daha bulacaksınız. Tugay komutanının tüm mesajlarının iptal edilmesi gerekiyor, ama henüz bu konuda herhangi bir talimat almış değiliz. Yalnızca tümenden gelen bir emir var elimde: Şifresiz telgrafların dikkate alınmaması isteniyor. Ama üstlerimden bir emir almadığım için bu telgrafları aktarmak zorunda kalıyorum. Üstlerim aracılığıyla kolordu komutanlığına sordurmaya kalktım, öğrendiğime göre hakkımda dava açılacakmış...”</p>

    <p>Ardından, “Ben istihkâm subayıydım,” diye ekledi. “Galiçya’daki stratejik demiryolu hattının yapımında bulundum...”</p>

    <p>Bir an durdu, sonra, “Komutanım,” dedi, “aslında biz kıdemliler cephede olmalıyız! Bugünlerde, bir yıllık gönüllü sivil demiryolu mühendisleri Savaş Bakanlığı’nda cirit atıyor. Unutmadan, on beş dakikaya kadar hareket etmeniz gerekiyor... Hatırlıyorum, Prag’daki subay okulunda sizden bir üst sınıftaydım, paralel barda size yardım etmiştim de ikimize de izin yasağı vermişlerdi. Sonra sınıfta Alman öğrencilerle kavga etmiştiniz. Lukaş da sizinle birlikte dövüşmüştü. İçtiğiniz su ayrı gitmezdi o zamanlar. Telgrafta, istasyondan geçecek hücum taburunun subay listesini görünce, hatıralar canlanıverdi birden... Kaç yıl geçmiş... Lukaş’ı çok severdim...”</p>

    <p>İstasyon komutanının sözleri, Yüzbaşı Sagner’in yüreğini burktu. Adamı çok iyi hatırlıyordu; subay okulunda Avusturya milliyetçiliğine karşı onun önderliğinde mücadele etmişlerdi. Sonra herkes askerlik uğraşında ilerleme sevdasına kapılmış, her şey unutulup gitmişti. En kötüsü de, istasyon komutanının Teğmen Lukaş’tan söz açmasıydı; Yüzbaşı Sagner, Lukaş’ın hep küçümsenmesine çok üzülürdü.</p>

    <p>Üstüne basa basa, “Teğmen Lukaş mükemmel bir subaydır,” dedi. “Tren ne zaman kalkıyor?”</p>

    <p>İstasyon komutanı saatine baktı: “Altı dakikaya kadar.”</p>

    <p>Sagner, “Gitsem iyi olacak,” dedi.</p>

    <p>“Bana bir şey söylersin sanmıştım, Sagner.”</p>

    <p>Sagner, “Tamam, peki, <em>nazdar!</em>” dedi ve oradan ayrıldı.</p>

    <p class="lvl2">Yüzbaşı Sagner, tren kalkmadan vagona döndüğünde, tüm subaylar gelmişlerdi. Biegler dışında herkes kâğıt oynuyordu.</p>

    <p>Biegler savaşlar, çarpışmalar, tatbikatlarla ilgili bir sürü belgeyi okumaya dalmıştı; yalnızca savaş meydanlarında nam salmış bir asker değil, aynı zamanda savaş edebiyatı alanında ünlü bir yazar olmak istiyordu. Evet, “balık götlü leylek”in hayattaki en büyük amacı, büyük bir savaş yazarı olmaktı. Yazmayı tasarladığı kitapların, dönemin militarizmini yansıtan başlıkları bayağı ilginçti. Gerçi henüz ortalıkta bir tek kitap bile yoktu, ama geleceğin yapıtlarının adları son derece umut vericiydi:</p>

    <p>Büyük Savaş’ın Savaşçılarının Kişilikleri - Savaşı Kim Başlattı? - Avusturya-Macaristan’ın Siyaseti ve Dünya Savaşı’nın Kökenleri - Savaş Notları - Avusturya-Macaristan ve Dünya Savaşı - Savaştan Çıkarılması Gereken Dersler - Savaşın Patlak Vermesi Üzerine Söylev - Savaş Siyaseti Üzerine Düşünceler - Avusturya-Macaristan’ın Şanlı Günü - Slav Emperyalizmi ve Dünya Savaşı - Savaş Belgeleri - Dünya Savaşı Tarihi İçin Belgeler - Dünya Savaşı Günlüğü - Dünya Savaşı Üzerine Güncel Bir İnceleme - Birinci Dünya Savaşı - Dünya Savaşı’nda Hükümdarlığımız - Avusturya-Macaristan İmparatorluğu Halkları Silah Altında - Dünyada Güç Mücadelesi - Dünya Savaşı Tecrübelerim - Savaş Günlüğüm - Avusturya-Macaristan’ın Düşmanları Nasıl Savaşıyor? - Zafer Kimin Olacak? - Subaylarımız ve Erlerimiz - Askerlerimizin Kahramanlık Anıları - Büyük Savaş’tan Anılar - Savaş Rüzgârları - Avusturya-Macaristan İmparatorluğu’nun Savaş Kahramanları - Demir Tugay - Cepheden Yazdıklarımdan Bir Seçki - Hücum Taburumuzun Kahramanları - Cephedeki Askerler İçin Elkitabı - Savaş Günleri ve Zafer Günleri - Cephede Gördüklerim ve Yaşadıklarım - Siperlerde - Bir Subay Anlatıyor - Avusturya-Macaristan’ın Yiğit Evlatları, İleri! - Düşman Uçakları ve Piyade Birliklerimiz - Muharebeden Sonra - Topçu Birliklerimiz - Sadık Vatan Evlatları - Dünyanın Bütün İblisleri Bize Karşı - Savunma ve Saldırı Savaşı - Kan ve Barut - Ya Zafer Ya Ölüm - Esaretteki Kahramanlarımız.</p>

    <p>Yüzbaşı Sagner, Biegler’in başına dikilip yazdıklarına bir göz attıktan sonra, bütün bunların ne anlama geldiğini sordu.</p>

    <p>Biegler, içten bir coşkuyla, her başlığın yazacağı bir kitabın adı olduğunu, o başlıkların hepsini kitap olarak yayımlayacağını anlattı.</p>

    <p>“Savaşta ölürsem hatırlanmak istiyorum, komutanım. Alman profesör Udo Kraft’ı örnek alıyorum kendime. 1870 yılında doğan Kraft, dünya savaşı çıkar çıkmaz gönüllü yazılmış, 22 Ağustos 1914 günü Anloy’da şehit düşmüştü. Ölmeden önce de, ‘İmparatorumuza Canım Feda’ adlı bir kitap yazmıştı.”</p>

    <p>Yüzbaşı Sagner, Biegler’i pencerenin önüne götürüp, “Kim bilir sende daha ne cevherler vardır,” dedi alaycı bir sesle. “Çok ilginç birisin. Ceketinin cebine koyduğun o defter ne?”</p>

    <p>Biegler, çocuk gibi kızararak, “Bir şey değil, Komutanım,” dedi. “Buyurun, bakın.”</p>

    <p>Defterin ilk sayfasında şunlar yazılıydı:</p>

    <blockquote>
      <p>Avusturya-Macaristan Ordusu’na bağlı birliklerin girdiği en büyük ve en şanlı muharebelerin plan ve şemaları. İmparatorluk ve kraliyet ordusu subaylarından Adolf Biegler tarafından yapılan tarih araştırmalarına dayanılarak hazırlanmıştır. Yorumlar ve açıklamalar da imparatorluk ve kraliyet ordusu subaylarından Adolf Biegler tarafından yapılmıştır.</p>
    </blockquote>

    <p>Plan ve şemalar akıllara durgunluk verecek kadar basitti.</p>

    <p>6 Eylül 1634’teki Nördlingen Muharebesi’nden başlanıyor, 11 Eylül 1697 tarihindeki Senta Muharebesi’nden 31 Ekim 1805’teki Caldiero Muharebesi’ne geçiliyor, ardından 22 Mayıs 1809’daki Aspern Muharebesi, 1813’teki Leipzig Katliamı<a class="si-noteref epub-type_noteref" href="#f138" id="ref_f138">138</a>, 1848 Mayısı’ndaki Santa Lucia Muharebesi, 27 Haziran 1866’daki Trutnov Muharebesi veriliyor, 19 Ağustos 1878’de Sarayova’nın alınmasına kadar geliniyordu.</p>

    <p>Ama bütün bu muharebelerin plan ve şemaları birbirinin aynıydı. Biegler, birtakım dikdörtgenler çizmişti. Dikdörtgenlerin bir yanı boş bırakılmış, bir yanı da orduyu göstermek için karalanmıştı. Her iki yanda da, bir sağ kanat, bir merkez, bir de sol kanat vardı. Sonra oklarla sağda solda yedek kuvvetler gösterilmişti. Nördlingen Muharebesi’nde de, Sarayova Muharebesi’nde de birlikler, futbolcuların maçın başındaki dizilişi gibi yerleştirilmişti. Oklar, sanki tarafların topu ne tarafa atacaklarını gösteriyordu.</p>

    <p>Yüzbaşı Sagner’in hemen dikkatini çekmiş olmalı ki, “Futbol oynar mısın Biegler?” diye sordu.</p>

    <p>Yüzü biraz daha kızaran Biegler, gözlerini sinirli sinirli kırpıştırdı; gözlerinden yaşlar boşanmasına ramak kalmıştı.</p>

    <p>Yüzbaşı Sagner, defterin sayfalarını gülümseyerek çevirirken, Avusturya-Prusya Savaşı’ndaki Trutnov Muharebesi’nin planı yanındaki nota takıldı gözü.</p>

    <p>Biegler, şöyle yazmıştı:</p>

    <div class="letter html5_section">
      <p>Aslında, Trutnov Muharebesi’ne hiç girilmemesi gerekirdi; çünkü dağlık arazi, General Mazzucheli’nin tümeninin yayılmasını olanaksız kılıyordu. Tümen, sol kanadımızı kuşatan yüksekliklere mevzilenmiş olan güçlü Prusya kuvvetlerinin tehdidi altındaydı.</p>
    </div>

    <p>Defteri sırıtarak Harp Okulu öğrencisi Biegler’e geri veren Yüzbaşı Sagner, “Demek, o muharebeye ancak Trutnov düzlük bir arazi olsaydı girmemiz gerekirdi, sayın General Benedek<a class="si-noteref epub-type_noteref" href="#f139" id="ref_f139">139</a>,” dedi. “Seni tebrik ederim, kısa zamanda strateji sanatının bütün sırlarına vâkıf olmuşsun. Ama ne yazık ki, askercilik oynayan çocuklardan farkın yok, hani hepsi kendini general zanneder. Helal olsun, kendini amma da çabuk terfi ettirmişsin. Harika! İmparatorluk ve Kraliyet Ordusu subaylarından Adolf Biegler! Budapeşte’ye varmadan feldmareşalliğe yükselirsin herhalde. Ana kuzuları ne çabuk aslan kesiliyor! İmparatorluk ve Kraliyet Ordusu Teğmeni Adolf Biegler!.. Vay be! Adama bak, kendini subaydan sayıyor! Harp Okulu öğrencisi dediğin, bir hilkat garibesidir; ne subaydır, ne astsubay. Senin kendine subay demen, onbaşının meyhanede kafayı çekip başçavuş ayağına yatmasına benziyor...”</p>

    <p>Sonra, Teğmen Lukaş’a dönüp, “Bana bak, Lukaş,” dedi. “Biegler senin bölüğünde. Doğduğuna pişman edeceksin çaylağı. Yumurtadan dün çıkmış, ‘subay’ diye imza atıyor. Savaşın ortasına sal da, görsün gününü. Top ateşi başlayıp saldırıya kalktığımızda, bu cesur çocuğu takımıyla birlikte dikenli telleri kesmeye göndereceksin. Haa, unutmadan, Zikan’ın selamı var. Meğer Raab’da istasyon komutanıymış.”</p>

    <p>Konuşmanın sona erdiğini anlayan Biegler, mosmor olmuştu; selam çakıp bir uyurgezer gibi vagonun öbür ucuna kadar yürüdü. Koridordaki helanın kapısını açıp içeri girdiğinde, gözüne, Almanca ve Macarca yazılmış bir talimat ilişti: “Hela ancak tren hareket halindeyken kullanılır.” Hıçkıra hıçkıra ağlayarak pantolonunu indirdi... Gözyaşlarını silerken, iyice bir ıkınıp kakasını yaptı. Sonra, üstünde “Avusturya-Macaristan ordusuna bağlı birliklerin girdiği en büyük ve en şanlı muharebelerin plan ve şemaları” yazılı defterinin sayfalarına kıçını sildi. Askerî tren hızla uzaklaşırken, kubur deliğinden utançla boşluğa uçuşan sayfalar demiryoluna saçıldı.</p>

    <p>Biegler, elini yıkayıp kan oturmuş gözlerini suyla ovaladıktan sonra koridora çıktı. Kendi kendine, “Dayanmalıyım, çok güçlü olmalıyım,” diye mırıldandı. Sabahtan beri hem başı, hem karnı ağrıyordu.</p>

    <p>En sondaki kompartımanın önünden geçerken, tabur Posta Eri Matuşek’in tabur komutanının emir eri Batzer’le altmışaltı oynadığını gördü. Açık kapının önünde hafifçe öksürünce, içerdekiler şöyle bir yüzüne bakıp oyunlarına devam ettiler.</p>

    <p>Biegler, “Ne yapmanız gerektiğini bilmiyor musunuz?” diye sordu.</p>

    <p>Yüzbaşı Sagner’in emir eri Batzer, feci bir Almancayla, “Ne yapmam gerektiğini çok iyi biliyorum da,” diye karşılık verdi, “bugün hiç şansım yok, kâğıt gelmiyor...”</p>

    <p>Biegler, hiçbir şey söylemeden gitti, bir köşeye büzüldü. Bir süre sonra, oyunda kazandığı konyaktan bir fırt ikram etmek için yanına gelen Asteğmen Pleschner, onu Profesör Udo Kraft’ın “İmparatorumuza Canım Feda” adlı kitabına dalmış buldu.</p>

    <p>Daha Budapeşte’ye varmadan, Biegler öyle sarhoş olmuştu ki, vagonun penceresinden yarı beline kadar sarkıp ıssız kırlara buyruklar yağdırmaya başladı: “Haydin, yiğitlerim! Tanrı adına, hücuum!”</p>

    <p>Yüzbaşı Sagner’in emri üzerine Matuşiç, Biegler’i tuttuğu gibi içeri çekti, Batzer’in de yardımıyla koltuğa yatırdı. Biegler, çok geçmeden rüyalara daldı.</p>

    <h3>HARP OKULU ÖĞRENCİSİ BIEGLER’İN BUDAPEŞTE YOLUNDAKİ RÜYASI</h3>

    <p>Signum Laudis ve Demir Haç nişanlarıyla ödüllendirilmiş, binbaşılığa yükselmişti. Emrine verilen bir tugayı denetlemeye gidiyordu. Ama anlayamadığı bir şey vardı: Koca bir tugaya komuta etmesine karşın neden hâlâ binbaşılıktan yukarı çıkamamıştı? Yoksa çoktan tuğgeneral olmuştu da, terfi emri sahra postanesinde kayıplara mı karışmıştı?</p>

    <p>Trende, cepheye giderlerken, Yüzbaşı Sagner’in, kendisini dikenli telleri kesmeye yollamakla tehdit ettiğini düşündükçe kahkahayı basıyordu. Onun önerisiyle, Yüzbaşı Sagner de, Teğmen Lukaş da kendilerini çoktan bir başka alayda, bir başka tümende ve bir başka kolorduda bulmuşlardı.</p>

    <p>Hatta, birilerinden duyduğuna göre, ikisi de cepheden kaçarken kendilerini bir bataklığın ortasında bulmuşlar, geberip gitmişlerdi.</p>

    <p>Emrine verilen arabayla cepheye denetime giderken, kafasında her şey açık seçikti. Genelkurmay tarafından gönderilmişti.</p>

    <p>Arabanın iki yanından geçen erler, bir yerlerde okuduğunu hatırladığı “Görevimiz” bir Avusturya asker şarkısını söylüyorlardı:</p>

    <div class="poem html5_section">
      <span>Kardaş, sakın ola aman verme düşmana!</span> <span>Sarıl boğazına, daldır süngüyü karnına!</span> <span>Kaldır imparatorun şanlı sancağını havaya...</span>
    </div>

    <p>Yolun iki yanındaki görünüm, “Resimli Viyana Dergisi”ndeki fotoğraflardan farksızdı. Sağda, bir çiftlik ambarının yanına mevzilenmiş bataryalar, düşman siperlerini topa tutmaktaydı. Soldaki bir evin pencerelerinden mermi yağıyor, düşman askerleri içeri dalmak için evin kapısını dipçikliyorlardı. Yol kenarında bir düşman uçağından alevler yükseliyordu.</p>

    <p>Uzaklarda süvariler ve ateşe verilmiş bir köy görünüyordu; bir hücum taburu küçük bir tepeye kazılmış siperlere mevzilenmişti; mitralyözler düşman mevzilerine ölüm kusuyordu. Daha da uzakta, yol boyunca düşman siperleri uzanıyordu. Şoför, arabayı düşmana doğru sürüyor; Biegler, “Kör müsün, be adam! Düşmanın eline düşeceğiz!” diye haykırıyor; şoför ise, hiç istifini bozmadan, “Generalim, tek sağlam yol burası. Bu arabanın lastikleri yan yollara hayatta dayanmaz,” diye karşılık veriyordu.</p>

    <p>Düşman mevzilerine yaklaştıkça ateş daha da şiddetleniyor; bombalar, yolun iki yanındaki siperlerin üstündeki erik ağaçlarının tepesinde patlıyordu.</p>

    <p>Şoför, biraz sonra aynı soğukkanlılıkla, “Bu yoldan iyisini bulamayız, Generalim,” diye yineledi. “Kaymak gibi yol. Kırlara dalsak, kesin patlar lastikler. Siz bana güvenin, komutanım. Bu yol o kadar sağlam yapılmış ki, havan topuna tutulsa bana mısın demez. Ama o taşlı yollardan gitsek, lastiklerimiz duman olur. Zaten artık geri dönemeyiz, generalim!”</p>

    <p>Biegler müthiş bir patlama sesi duydu ve araba şiddetle sarsıldı.</p>

    <p>“Ben dememiş miydim Generalim!” diye bağırdı şoför. “Böyle sağlam yol hiçbir yerde yok. Az önce önümüzde patlayan bir otuz sekizlikti; ama bakın, bir tek delik bile açılmadı. Kırlardan gitsek, lastikler asla dayanmazdı. Artık dört kilometreden ateş ediyorlar bize.”</p>

    <p>“Tamam da, biz nereye gidiyoruz?”</p>

    <p>Şoför, “Bakalım, göreceğiz!” diye yanıtladı. “Siz bana güvenin. Yeter ki yol hep böyle gitsin.”</p>

    <p>Demeye kalmadı, araba ilkin hafifçe sarsıldı, sonra yerinde hoplayıp stop ediverdi.</p>

    <p>“General!” diye bağırdı şoför, “Bir haritanız yok mu?”</p>

    <p>General Biegler fenerini yaktı. Haritanın dizlerinin üstündeydi. Ama bir kara haritası değil, 1864’te Avusturya ve Prusya’nın Schleswig ve Holstein’ın statüsü konusunda çıkan anlaşmazlık üzerine Danimarka’ya karşı açtıkları savaştan kalma, Holigoland sahilini gösteren bir haritaydı.</p>

    <p>Şoför, “Şurada bir kavşak var,” dedi. “Yolların ikisi de düşman mevzilerine gidiyor. Ben doğru düzgün bir yol arıyorum, generalim, lastikleri patlatmayacak bir yol. Bu arabayı üstüme zimmetlediler...”</p>

    <p>Sonra bir patlama oldu, kulakları sağır eden bir patlama ve kendilerini arabanın tekerlekleri kadar büyük yıldızlar arasında buldular. Samanyolu kopkoyuydu.</p>

    <p>Biegler, şoförün yanındaki koltuktaydı; evrende süzülerek yol alıyorlardı. Araba, arka koltuğun önünden bir makasla kesilmişçesine ikiye ayrılmıştı. Geriye yalnızca savaşkan, saldırgan ön tarafı kalmıştı.</p>

    <p>Şoför, “Çok şanslısınız Komutanım,” dedi. “Bereket, o sırada haritayı göstermek için öne uzanmıştınız. Arka taraf paramparça olurken siz bana doğru uçtunuz. Bu seferki havan mermisi kırk ikilikti. Kavşağa geldiğimizde yolun bozuk olduğunu anlamıştım. Otuz sekizliğin ardından kırk ikiliğin geleceği belliydi. Daha büyüğü yapılmış değil, generalim.”</p>

    <p>“Nereye gidiyoruz?”</p>

    <p>“Cennet’e uçuyoruz Komutanım. Gözümüzü açalım da, göktaşlarına çarpmayalım. Kırk ikiliklerden beterdir bunlar.”</p>

    <p>Uzun bir sessizlik oldu. “Merih aşağımızda kaldı,” dedi şoför.</p>

    <p>Biegler biraz rahatlamıştı.</p>

    <p>“Leipzig Çarpışması’nı bilir misin?” diye sordu. “Feldmareşal Prens Schwarzenberg 14 Ekim 1813’te Liebertkovitse üstüne yürümüştü hani, 16 Ekim’de de Lindenau Çarpışması olmuştu. General Merweldt’in çarpışmalarını okumamışsındır; Avusturya ordusu Wachau’ya girmişti, 19 Ekim’de de Leipzig düşmüştü.”</p>

    <p>Tam o sırada, şoför çok ciddi bir sesle, “General, Cennet Kapısı’na geldik,” dedi. “Arabadan inmeniz gerekiyor, komutanım. Kapıdan geçmemiz mümkün değil. Büyük bir kalabalık birikmiş. Hepsi de asker.”</p>

    <p>Biegler, “Sür üstlerine,” diye bağırdı. “Birkaçını ez, hemen çekilirler yoldan.”</p>

    <p>Sonra, arabanın camından sarkarak Almanca bağırdı:</p>

    <p>“Açılın ulan, sümsük herifler! Gerzek ulan bunlar! General görüyorlar da, selama durmuyorlar!”</p>

    <p>Şoför, Biegler’i yatıştırmaya çalıştı:</p>

    <p>“Nasıl selam versinler Generalim? Çoğunun kafası yok.”</p>

    <p>General Biegler, Cennet Kapısı’ndan geçmek için itişip kakışanların savaşta gövdelerinin çeşitli bölümlerini yitirmiş askerler olduklarını ancak o zaman fark edebildi. Kopan başlarını, kollarını, bacaklarını sırt çantalarında getirmişlerdi. Sırtında paramparça bir kaput, kapıdan geçmeye çabalayan halim selim bir topçu eri, karnını ve belden aşağısını bir torbaya doldurmuştu. Bir süvari erinin Lvov’da kaybettiği kıçının yarısı ise, torbanın içinden General Biegler’e bakıyordu.</p>

    <p>Şoför, kalabalığın arasından geçerlerken, “Kuş uçurmuyorlar,” dedi. “Cennet’e alınmak kolay mı?”</p>

    <p>Gerçekten de, Cennet Kapısı’nda herkese parola soruluyordu. Parola General Biegler’e hemen iletildi: “Tanrı ve İmparator için!” Araba Cennet’e girdi.</p>

    <p>Acemi meleklerin bulunduğu kışlanın önünden geçerlerken, kanatlı bir subay-melek, “Generalim,” dedi, “başkomutanlığa tekmil vermeniz gerekiyor.”</p>

    <p>Arabayı sürdüler; hep birlikte “<em>Hallelujah!</em>” diye bağırmasını öğrenen acemi-meleklerle dolu bir talim sahasının önünden geçiyorlardı.</p>

    <p>Kızıl saçlı bir onbaşı-meleğin zavallı bir acemi-meleği patakladığını gördüler. “Biraz bağırsana ulan, Tanrı’nın cezası!” diye kükrüyordu onbaşı-melek. “Yeri göğü çınlatacaksın! <em>Hallelujah</em> diye böyle mi bağırılır? Ulan, ağzının kaytanını mı çektiler? Böyle sığırları Cennet’e hangi öküzler alıyor, anlamıyorum! Bağır ulan bir kere daha... Ulan keriz, bu nasıl bir <em>Hallelujah</em>! Cennet’e merkep gibi anırmaya mı geldin? Hadi bakayım, bir kere daha, marsıvan eşeği!”</p>

    <p>Talim sahasını arkalarında bıraktıklarında, hâlâ acemi-meleğin çaresiz haykırışlarını ve onbaşı-meleğin küfürlerini duyuyorlardı.</p>

    <p>Derken, Çeske Budyeyovitse’deki Marianske Kışlası kadar büyük bir binanın üstünde ürkünç bir ışıltı görüldü ve binanın iki yanında iki uçak belirdi. İki uçağın arasına gerilmiş kocaman bir bayrağın üzerinde görkemli bir yazı okunuyordu:</p>

    <blockquote class="epigraph epub-type_epigraph">
      <p>YÜCE TANRI’NIN İMPARATORLUK VE KRALİYET KARARGÂHI</p>
    </blockquote>

    <p>İnzibat üniforması giymiş iki melek, General Biegler’i arabadan çekip aldılar, yaka paça binanın birinci katına çıkardılar. Bir kapıdan içeri iterlerken, “Tanrı Hazretlerinin huzurunda sakın bir saygısızlık yapma!” dediler.</p>

    <p>Duvarlarında Avusturya-Macaristan İmparatoru Franz Joseph, Alman İmparatoru Wilhelm, Avusturya tahtının vârisi Karl Franz Joseph, General Viktor Dankel, Arşidük Friedrich ve Genelkurmay Başkanı Konrad von Hötzendorf’un portreleri asılı olan odanın tam ortasında Tanrı duruyordu.</p>

    <p>Tanrı, buyurgan bir sesle, “Behey Biegler,” dedi, “beni tanımadın mı? Ben Yüzbaşı Sagner’im, 11. Hücum Bölüğü’nden Yüzbaşı Sagner!”</p>

    <p>Biegler’in nutku tutulmuştu.</p>

    <p>“Şimdi söyle bakalım bana,” diye devam etti Tanrı. “Sen kim oluyorsun da kendi kendini tuğgeneralliğe terfi ettiriyorsun? Genelkurmayın arabasını ne hakla düşman mevzilerine sürüyorsun?”</p>

    <p>“Komutanım...”</p>

    <p>“Kapa çeneni, Biegler. Tanrı’nın huzurunda olduğunu sakın unutma.”</p>

    <p>Biegler, bir kez daha, “Ama komutanım...” diye kekeledi.</p>

    <p>Tanrı, gazaba gelerek bangır bangır bağırdı: “Hâlâ konuşuyor! Saygısız herif!” Sonra kapıyı açıp kükredi: “Melekler, buraya gelin!”</p>

    <p>Tüfekleri sol kanatlarına asılı iki melek içeri koştu. Biegler bir de ne görsün, melekler Matuşiç ile Batzer değil mi?</p>

    <p>Ve Tanrı’nın dudaklarından şu sözler döküldü:</p>

    <p>“Atın şunu bok çukuruna!”</p>

    <p>Harp Okullu Biegler dibe yuvarlanırken burnuna leş gibi bir koku geldi.</p>

    <p class="lvl2">Uyumakta olan Biegler’in tam karşısında, Matuşiç ile Yüzbaşı Sagner’in emir eri Batzer oturuyordu. Hâlâ altmışaltı oynuyorlardı.</p>

    <p>Batzer, yattığı yerde ha bire sağa sola dönen Biegler’e tiksintiyle bakarak, “Pezevengin kokusundan içim kalktı,” dedi. “Altına yaptı galiba...”</p>

    <p>Matuşiç, hoşgörülü olmayı yeğleyerek, “Herkesin başına gelebilir, kardeşim,” dedi. “Bırak uyusun. Kıçını sen mi temizleyeceksin? Hadi bakalım, sen kâğıtları dağıt.”</p>

    <p>Budapeşte’nin ışıkları görünmeye başlamıştı. Bir projektör, Tuna Nehri’ni aydınlatıp duruyordu.</p>

    <p>Biegler, yeni bir rüya görüyor olmalıydı ki, uykusunda Almanca, “Söyleyin yiğit askerlerime, gösterdikleri kahramanlıklar asla unutulmayacak,” diye mırıldanıyordu.</p>

    <p>Ama bunları söylerken gene kıpırdanmaya başlayınca öylesine berbat bir koku saldı ki, Batzer yere bir tükürük atarak, “Yeter be!” diye homurdandı. “Bu kokuya dayanamıyorum artık!”</p>

    <p>Ne var ki, Biegler yerinde duramaz olmuştu; sıkıntı içinde bir sağa bir sola dönüyordu. Bu seferki rüyası daha da müthişti. Avusturya, Veraset Savaşları’nda<a class="si-noteref epub-type_noteref" href="#f140" id="ref_f140">140</a> Linz kentini savunuyordu.</p>

    <p>Tüm kent tabyalar, siperler, surlarla çevriliydi. Başkomutanlık karargâhı koskocaman bir hastaneye dönüşmüştü. Yerlerde yatan yaralılar karınlarını tutuyorlardı. Linz kentinin surları altında, Napoléon’un Fransız süvarileri at sürüyorlardı.</p>

    <p>Kentin komutanı Biegler de, yaralı askerlerinin ortasında karnını tutmuş, görüşmeye gelen Fransızlara, “İmparatorunuza söyleyin, teslim olmayacağım!” diye haykırıyordu.</p>

    <p>Derken, karnının ağrısı birden geçiyor, atına atladığı gibi taburunun başında siperlerden dışarı fırlayarak çarpışmaya başlıyordu. Sonra birden, Teğmen Lukaş’ın, aslında kendisine, kuşatma altındaki Linz kentinin kahraman savunucusu Biegler’e saldıran bir Fransız süvarisinin kılıcına göğsünü siper ederek yaralandığını görüyordu.</p>

    <p>Teğmen Lukaş, ayaklarının dibinde son nefesini verirken Almanca bağırıyordu: “Sizin gibi yiğit bir albaya canım feda!”</p>

    <p>Cuşa gelen Linz kahramanı, can çekişen teğmeni arkasında bırakıp ileri atılayım derken poposuna bir şarapnel parçası saplanıyordu. Elini pantolonunun arkasına götürüyor, eline ıslak, yapışkan bir şey bulaştığını fark edince, “Kan! Kan!” diye bağırarak atından aşağı yuvarlanıyordu.</p>

    <p>Batzer ve Matuşiç, sıradan aşağı yuvarlanan Biegler’i kaldırıp yerine yatırdılar.</p>

    <p>Matuşiç, hemen, Yüzbaşı Sagner’e koşup Biegler’e tuhaf bir şeyler olduğunu bildirdi.</p>

    <p>“Konyaktan olduğunu sanmıyorum,” dedi. “Bence koleraya benziyor. Biegler durduğumuz her istasyonda su içti. Hatta Moşon’da durduğumuzda...”</p>

    <p>“Kolera ortaya o kadar çabuk çıkmaz, Matuşiç. Yan kompartımandaki doktora söyle de, gitsin bir baksın bakalım.”</p>

    <p>Cepheye giden tabura bir doktor verilmişti. “Savaş doktoru” Welfer, içip içip hır çıkaran bir adamdı ama, hekimlikte üstüne yoktu. Avusturya-Macaristan’ın çeşitli üniversitelerinde tıp okumuş, birçok hastanede görev yapmış, ama hiçbir tıp fakültesini bitirmemişti. Nedeni de çok basitti: Amcasının bıraktığı vasiyetnamede, tıp öğrencisi Friedrich Welfer’e doktor çıkıncaya kadar her yıl belirli bir para ödeneceği yazıyordu. Bu para yeni bir hekimin hastanedeki yıllık kazancının dört katı olduğundan, Welfer diplomasını almak için en küçük bir çaba harcamıyordu.</p>

    <p>Bu durum öteki mirasçıları zıvanadan çıkarıyor, Welfer’in salağın teki olduğunu söylüyorlar, onu evlendirip başlarından atmak için paralı dullar buluyorlardı. Gel gör ki, Welfer’in umurunda değildi. Onları daha da kızdırmak istercesine, bir sürü Alman edebiyatı kulübüne üye olmuş, Viyana, Leipzig ve Berlin’de hiç de fena olmayan şiir kitapları bastırmıştı. Edebiyat dergilerine yazılar yazıyor, hiç umursamadan o fakülte senin bu fakülte benim dolaşıyordu.</p>

    <p>Ama birden patlak veren savaş, tüm düzenini bozmuştu. “Şen Şakrak Şarkılar”, “Şişenin Dibinde Bilim”, “Masallar ve Meseller” gibi kitapların şairi ve yazarı, tıp öğrencisi Friedrich Welfer, birden savaşın göbeğinde bulmuştu kendini. İş bu kadarla da kalmamış, Savaş Bakanlığı’nda çalışan mirasçılardan biri, Welfer’e “savaş doktoru” diploması verilmesi için elinden geleni ardına komamış, sonunda da amacına ulaşmıştı. Welfer’in, kendisi için açılan sınavda tüm soruları, “Kıçımı yalayın!” diye yanıtlaması bile para etmemiş; üç gün sonra albaydan, kendisine tıp doktoru diploması verildiğini öğrenmişti. Diplomayı çoktan hak etmiş olduğunu düşündükleri Welfer’i ihtiyatların hastanesine atamışlar, “Mesleğine canla başla sarılırsan, doktorlukta hızla yükselirsin,” demeyi de unutmamışlardı. Albay şöyle demişti:</p>

    <p>“Üniversitede okurken bir sürü subayı düelloya davet ettiğini bilmiyor değiliz. Ama şimdi savaş var, hepsi unutuldu.”</p>

    <p>“Şişenin Dibinde Bilim”in şairi, amcasından gelen paranın üstüne bir bardak soğuk içip orduya katılmıştı.</p>

    <p>Ne var ki, koğuşların duvarlarında “Hastanede ense yapacağına siperlerde can ver!”, “Hastanede miskinlik edeceğine cephede şerefinle öl!” gibi yazıların bulunduğu bir zamanda, yaralı askerlere son derece hoşgörülü davranan, hastanede mümkün olduğunca uzun kalmalarını sağlayan doktor, üstlerini büyük bir düş kırıklığına uğratmış ve böylece kendini cepheye giden 11. Hücum Taburu’nda bulmuştu.</p>

    <p>Taburdaki muvazzaf subaylar onu aşağılık bir yaratık olarak görüyorlardı. Yedek subaylar da, muvazzaflarla aralarına soğukluk girer korkusuyla, Welfer’i aralarına almıyorlar, onunla ahbaplık etmiyorlardı.</p>

    <p>Yüzbaşı Sagner, bir zamanlar düelloya davet ettiği pek çok subayı kılıcıyla doğramış olan bu eski tıp öğrencisinden zerre kadar hoşlanmıyordu. Onun için, Teğmen Lukaş’la Budapeşte’de yetişen sakız kabaklarını anlatırken, yanlarından geçen “savaş doktoru”na dönüp bakmadı bile. Teğmen Lukaş da Harp Okulu üçüncü sınıftayken birkaç arkadaşıyla birlikte Slovakya’da konuk oldukları bir Protestan papazını hatırladı. Papaz sofraya sakız kabağıyla domuz kızartması getirmiş, kadehlerine şarap koyduktan sonra da, “Sakız kabağı domuzla iyi gider / Asker bedava şarabı çok sever,” deyivermişti. Teğmen Lukaş çok sinirlendiyse de sesini çıkarmamıştı.</p>

    <p>Yüzbaşı Sagner, “Budapeşte’yi doğru dürüst göremeyeceğiz,” dedi. “Dışından geçip gidiyoruz. Oysa burada iki gün kalacağımızı söylemişlerdi.”</p>

    <p>Teğmen Lukaş, “Yanılmıyorsam, hat değiştirecekler,” diye karşılık verdi. “Ana hattan ayrılacağımız noktaya geliyoruz. Askerî bir istasyon olmalı orada.”</p>

    <p>İşte tam o anda, “savaş doktoru” yanlarından geçmekteydi.</p>

    <p>“Önemli bir şey yok,” dedi sırıtarak. “Hem ordunun en şanlı generallerinden biri olayım diye yanıp tutuşup Bruck’taki subay mahfilinde mangalda kül bırakmayacaksın hem de annenin cepheye gönderdiği bir kutu pastayı bir oturuşta mideye indireceksin. Olacak iş değil. Anasının kuzusu Biegler az önce itiraf etti; Bruck’tan beri tam otuz kremalı pasta yemiş, yüzbaşım, durduğumuz istasyonlarda da sadece kaynamış su içmiş. Aklımdan Schiller’in bir sözü geliyor: Her kim ki...”</p>

    <p>Yüzbaşı Sagner, “Başlarım Schiller’ine!” diye sözünü kesti. “Biegler’e ne olmuş, onu söyle sen.”</p>

    <p>“Savaş doktoru” sırıttı:</p>

    <p>“Sizin Biegler altına kaçırmış... Ne kolera ne dizanteri, sıçırgan olmuş sizinki. Konyağı biraz fazla kaçırmış, sonra da üstüne başına etmiş... Ama konyak içmese de altına yapacakmış, çünkü evden gönderilen kremalı pastaların hepsini lüpletmiş hıyar. Hanım evladı, n’olacak... Mahfilde de bir kadehten fazla içmezdi.”</p>

    <p>Doktor Welfer yere tükürdü. “Muhallebi çocuğu.”</p>

    <p>Yüzbaşı Sagner, “Anlaşılan, korkulacak bir durum yok,” dedi. “Ama böyle boktan bir olay duyulursa rezil oluruz.”</p>

    <p>Teğmen Lukaş, yerinden fırlayıp, “Size teşekkür borçluyum,” dedi Yüzbaşı Sagner’e. “Ne takım komutanı vermişsiniz ama!”</p>

    <p>Welfer, hâlâ sırıtarak, “Biraz toparlandı şimdi,” dedi. “Bundan sonrası tabur komutanı olarak size kalmış, efendim... Diyeceğim, Biegler’i burada bir hastaneye göndereceğim... Dizanteriye yakanlandığını belirten bir rapor yazacağım. Ağır bir dizanteriye... Tecrit koğuşuna yatırılmasını isteyeceğim... Bana sorarsanız, böylesi çok daha iyi. Dizanteriye yakalanmış bir Harp Okulu öğrencisi, donuna doldurmuş bir Harp Okulu öğrencisinden iyidir herhalde...”</p>

    <p>Yüzbaşı Sagner, Teğmen Lukaş’a dönüp, son derece resmî bir sesle, “Teğmen,” dedi, “sizin bölüğünüzden Harp Okulu öğrencisi Biegler dizanteriye yakalanmış olduğundan Budapeşte’de hastaneye yatırılacaktır.”</p>

    <p>Yüzbaşı Sagner, Welfer’in hâlâ pis pis sırıttığını sanarak birden dönüp ona baktıysa da, “savaş doktoru”nun yüzünde tamamen kayıtsız bir ifade olduğunu gördü.</p>

    <p>Welfer, sakin bir sesle, “Öyleyse, hiçbir sorun yok Komutanım,” dedi. “Dizanteriye yakalanan birinin altına kaçırmasından daha doğal ne olabilir ki...”</p>

    <p>Böylece, kahraman Harp Okulu öğrencisi Biegler kendini Budapeşte’deki askerî hastanede buldu.</p>

    <p>Boklu pantolonu, savaşın girdabında kayboldu gitti.</p>

    <p>Zafer düşleri, kasvetli bir hastane koğuşunda kayıplara karıştı.</p>

    <p>Biegler, dizanteri olduğunu öğrenince enikonu sevindi. İmparator Hazretleri için görev yaparken ha yaralanmış, ha hastalanmış, ne fark ederdi ki. Ama çok geçmeden, başına bir talihsizlik daha geldi. Dizanteri koğuşundaki tüm yataklar dolu olduğundan, Harp Okullu’yu kolera koğuşuna yatırdılar.</p>

    <p>Yakıyıp temizledikten sonra koltuğunun altına bir derece koydular. Biraz sonra koğuşa gelen bir Macar doktor, “Otuz yedi!” başını sallayarak. “Koleranın en berbat belirtisi, hastanın ateşinin düşmesidir. Hasta hissizleşir.”</p>

    <p>Gerçekten de Biegler’de heyecandan eser kalmamıştı. Çok sakin görünüyor, hiç değilse İmparator Hazretleri uğruna acı çektiğini düşünerek kendini avutmaya çalışıyordu.</p>

    <p>Dereceyi Biegler’in makadına sokmalarını emreden kurmay doktor, “Koleranın son aşaması,” diye düşünüyordu. “Son çöküntünün bütün belirtileri açıkça görülüyor. Aşırı bir güçsüzlük, çevredekilerin giderek algılanamaması ve zihnin bulanması. Yüzünde bir gülümseme beliren hasta, son birkaç çırpınıştan sonra ölür.”</p>

    <p>Dereceyi makadına soktuklarında, Biegler gerçekten de kahramanca gülümsedi, ama hiç çırpınmadı.</p>

    <p>Biegler’i dikkatle izleyen kurmay doktor, “Koleranın yavaş yavaş ölüme götüren son belirtisi,” diye mırıldandı. “Pasif aşama...”</p>

    <p>Macar sıhhiyeye, Biegler’in kusup kusmadığını, ishal olup olmadığını sordu. Kusma da, ishal de olmadığını öğrenince, uzun uzun Biegler’e baktı. Kolerada, kusma ve ishalin kesilmesi, hastanın son saatlerini yaşadığını gösterirdi.</p>

    <p>Sıcak banyodan çıkarılıp çırılçıplak yatağa yatırılan Biegler o kadar üşümüştü ki, dişleri takırdıyor, tir tir titriyor, vücudu tepeden tırnağa ürperiyordu.</p>

    <p>Kurmay doktor, Macarca, “Bakın,” dedi, “şiddetli titremeler başladı. Elleri, ayakları buz kesti. Son geldi.”</p>

    <p>Biegler’e eğilerek, Almanca, “Ee, nasılsın bakalım?” diye sordu.</p>

    <p>Biegler, dişleri takırdayarak, “Ço-ço-çok-i-i-yi-yim,” dedi. “Ba-ba-bana-bi-bi-ba-ba-bat-ta-niye...”</p>

    <p>Macar kurmay doktor, “Şuuru kısmen açık, kısmen kapalı,” dedi. “Elden ayaktan düştü. Aslında dudaklar ve tırnakların morarması gerekirdi... Bu benim, dudakları ve tırnakları morarmadan ölen üçüncü koleralı hastam olacak...”</p>

    <p>Biegler’in nabzına baktıktan sonra, Macarca devam etti: “Nabız yok gibi bir şey...”</p>

    <p>Biegler, dişleri birbirine vurarak, “Bi-bi-ba-ba-bat-ta-niye,” diyebildi.</p>

    <p>Kurmay doktor, sıhhiye erine dönüp, Macarca, “Bunlar son sözleri,” dedi. “Yarın Binbaşı Koch’la birlikte gömeriz bunu. Birazdan komaya girer. Belgeleri geldi mi?”</p>

    <p>Sıhhiye, alçak sesle, “Gönderiyorlar,” dedi.</p>

    <p>Doktorla sıhhiye koğuştan çıkarlarken, Biegler çaresizlik içinde, “Bi-bi-ba-ba-bat-ta-niye...” diye yalvarmaktaydı.</p>

    <p>On altı yataklı koğuşta, Biegler dışında yalnızca beş kişi vardı. Biri, bir cesetti. İki saat önce ölmüş, üstüne bir çarşaf örtülmüştü. Kurmay doktorun, ertesi gün Biegler’ le birlikte gömülmesini istediği Binbaşı Koch, kolera basilini bulan hekimle<a class="si-noteref epub-type_noteref" href="#f141" id="ref_f141">141</a> aynı adı taşıyordu.</p>

    <p>Harp Okulu öğrencisi Biegler yatağında doğruldu ve insanların İmparator Hazretleri uğruna koleradan nasıl öldüklerini gördü. Geri kalan dört hastadan ikisi can çekişiyordu. Son güçleriyle nefes almaya çabalarken mosmor kesiliyorlar; bir şeyler söylemeye çalışıyorlar, ama ne dedikleri ve hangi dilde konuştukları kesinlikle anlaşılmıyordu. Yalnızca bir hırıltı duyuluyordu.</p>

    <p>Öteki ikisi, ağır bir tifodan sonra iyileşmeye yüz tutan hastaların tepkilerini gösteriyor, anlaşılmaz bir biçimde bağırıp çağırıyor, incecik bacaklarıyla üstlerindeki battaniyeleri tekmeliyorlardı. Başlarında duran sakallı sıhhiye, onları yatıştırmaya çalışıyordu:</p>

    <p>“Ben de kolera geçirdim, beyler, ama battaniyemi tekmelemedim. Artık iyileşiyorsunuz. Yakında bir şeyiniz...”</p>

    <p>Tam o sırada, hastalardan birinin tekmelediği battaniye sıhhiye erinin kafasına geçti. Çok sinirlenen sıhhiye, “Rahat dur be adam!” diye bağırdı. “Bokunu çıkarma işin! Dua et ki ateşin var. Yoksa cenaze marşıyla çıkardın buradan. İkiniz de tehlikeyi atlattınız.”</p>

    <p>Çevresine bakındı.</p>

    <p>Sesini yumuşatarak, “Bak, şuradaki ikisi cavlağı çekmiş. Belliydi zaten,” dedi. “Siz şanslısınız; talihiniz yaver gitti, atlattınız hastalığı. Ben gidip iki çarşaf getireyim.”</p>

    <p>Kısa bir süre sonra geri döndü; boğulurken çektikleri acıyla, dimdik kamışlarını yakaladıkları tırnakları mosmor kesilmiş ellerini çözdü, dışarı uğramış dillerini içeri soktu, çarşafları morarmış yüzlerine örttü. Sonra, diz çöküp dua etmeye başladı: “Ey Kutsal Meryem, Ey Yüce Tanrımızın Anası...”</p>

    <p>Bir yandan da iyileşmeye yüz tutan hastalarına bakarak, “Ey Ulu Tanrım, sana şükürler olsun...” diye dua ediyordu ki, birden anadan üryan bir adam omzuna dokununca, “Vış anam! Yandım aman!” diye yerinden sıçradı.</p>

    <p>Biegler, yatağından kalkmış, oraya kadar gelmişti.</p>

    <p>“Bakar mısınız,” dedi. “Banyo yaptım... yani beni yıkadılar... Bana bir battaniye verin, n’olur... donuyorum.”</p>

    <p>Yarım saat sonra koğuşa gelen Kurmay Doktor, battaniyenin altında yatan Biegler’e, “Çok gördüm ama böylesini görmedim,” dedi. “Milyonda bir rastlanan bir durum. Mucize dense yeridir. İyileşiyorsun. Yarın seni Tarnov’daki hastaneye yollayacağız. Kolera mikrobu taşıyorsun... Tıp o kadar ilerledi ki, hastalığın tüm seyri izlenebiliyor. Yanılmıyorsam, 91. Alay’dansın...”</p>

    <p>Sıhhiye eri, Biegler’in yerine, “13. Hücum Taburu,” diye yanıtladı. “11. Bölük.”</p>

    <p>Kurmay Doktor, sıhhiyeye, “Yaz, bakalım,” dedi. “91. Alay, 11. Bölük, 13. Hücum Taburu’ndan Harp Okulu öğrencisi Biegler, kolera mikrobu taşıdığından, Tarnov’ daki hastaneye nakledilecek, kolera koğuşunda müşahade altında tutulacaktır...”</p>

    <p>Ve böylece, gayretkeş cengâver Biegler, bir kolera mikrobu taşıyıcı oldu çıktı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f133">
      <a class="si-backref" href="#ref_f133">133.</a> <span class="si-footnote-text">1848 yılında, Mareşal Joseph Radetzki komutasındaki Avusturya ordusu, Sardinya-Piemonte Kralı Carlo Alberto’nun ordusunu kesin bir yenilgiye uğratmış; Carlo Alberto bu bozgundan sonra Lombardiya bölgesini boşaltmak zorunda kalmıştı.</span>
    </div>

    <div class="si-footnote html5_aside epub-type_footnote" id="f134">
      <a class="si-backref" href="#ref_f134">134.</a> <span class="si-footnote-text">1809’da Tuna Nehri’ni geçip Viyana üstüne yürümeye kalkışan Napoléon, Aspern Çarpışması’nda Avusturya ordusu tarafından geri püskürtülmüştü.</span>
    </div>

    <div class="si-footnote html5_aside epub-type_footnote" id="f135">
      <a class="si-backref" href="#ref_f135">135.</a> <span class="si-footnote-text">1813’teki Leipzig Çarpışması’nda Napoléon’un orduları yenilgiye uğratılmıştı.</span>
    </div>

    <div class="si-footnote html5_aside epub-type_footnote" id="f136">
      <a class="si-backref" href="#ref_f136">136.</a> <span class="si-footnote-text">Hiç kuşku yok ki, subaylar aralarında Almanca konuşuyorlar. (Yazarın notu)</span>
    </div>

    <div class="si-footnote html5_aside epub-type_footnote" id="f137">
      <a class="si-backref" href="#ref_f137">137.</a> <span class="si-footnote-text">Sir Edward Grey (1862-1933), 1905-1916 yılları arasında İngiltere Dışişleri Bakanı’ydı. İngiltere tarihinde bu görevde kesintisiz olarak en uzun süre kalan kişidir. Avusturya Arşidükü Franz Ferdinand’ın 28 Haziran 1914’te Saraybosna’da öldürülmesinden sonra, Grey’in barış çabaları sonuçsuz kaldı. Grey, Almanya’nın tarafsız bir ülke olan Belçika’yı işgal etmesinden sonra, görüş ayrılıkları içindeki İngiliz hükümetini savaşa katılmaya ikna etti. İtalya’nın, İtilaf Devletleri’nin safında savaş katılmasını sağlayan gizli antlaşmanın imzalanmasında önemli bir rol oynamakla kalmadı, ABD’nin İngiltere ve müttefiklerini desteklemesi için çaba gösterdi. Grey’in, “Bütün Avrupa’da lambalar sönüyor; onların yandığını yaşamımız boyunca bir daha göremeyeceğiz,” sözleri bir özdeyiş haline geldi.</span>
    </div>

    <div class="si-footnote html5_aside epub-type_footnote" id="f138">
      <a class="si-backref" href="#ref_f138">138.</a> <span class="si-footnote-text">Napoléon’un kesin yenilgisiyle sonuçlanan ve Fransa’nın Almanya ve Polonya’daki son topraklarını da yitirmesine yol açan çarpışma. Bu çarpışmada, Napoléon’un komuta ettiği 185 bin kişilik ordu ile komutanları arasında Prens Karl Philipp Schwarzenberg’in de bulunduğu Avusturya, Rusya, Prusya ve İsveç birliklerinden oluşan 320 bin kişilik müttefik ordular karşı karşıya gelmişti.</span>
    </div>

    <div class="si-footnote html5_aside epub-type_footnote" id="f139">
      <a class="si-backref" href="#ref_f139">139.</a> <span class="si-footnote-text">1866’da Prusyalıların bozguna uğrattığı Avusturya ordusuna General Benedek komuta ediyordu.</span>
    </div>

    <div class="si-footnote html5_aside epub-type_footnote" id="f140">
      <a class="si-backref" href="#ref_f140">140.</a> <span class="si-footnote-text">1740-1748 yılları arasında birbiriyle bağıntılı olarak meydana gelen bir dizi savaş. Bunların ikisi, Kutsal Roma-Germen İmparatoru ve Hasburg hanedanının başı VI. Karl’ın 20 Ekim 1740’ta tahta erkek vâris bırakmadan ölümünün doğrudan sonucudur.</span>
    </div>

    <div class="si-footnote html5_aside epub-type_footnote" id="f141">
      <a class="si-backref" href="#ref_f141">141.</a> <span class="si-footnote-text">Bakteriyolojinin kurucusu Alman hekim Robert Koch (1843-1910), verem ve kolera basillerini bulmuş, 1905 Nobel Tıp Ödülü’ne değer görülmüştür.</span>
    </div>
  </div>
</body>
</html>