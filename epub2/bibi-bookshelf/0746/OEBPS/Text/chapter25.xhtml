<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">1</span>Şvayk, Rus tutsaklar arasında</h1>

    <div class="und-head html5_figure"><img alt="aslan25" src="../Images/aslan25.jpg"/></div>

    <p>Evet, Aslan Asker Şvayk zor durumdaydı. Sırtına geçirdiği Rus üniformasıyla, Felsztyn yakınlarındaki bir köyden kaçan Rus esiri sanılıp yakalanmış; okul duvarına kömürle yazarak dile getirdiği umarsız çığlıklarına aldıran olmamıştı. Kirov’daki sevkıyat merkezinde esirlere bayat mısır ekmeği dağıtılıyordu ki, oradan geçmekte olan bir subayı görünce umuda kapıldı, her şeyi tüm ayrıntılarıyla anlatmak için ileri atıldı, ama başlarındaki Macar nöbetçilerden biri dipçiği omzuna indiriverdi: “<em>Baszom az élet!</em> Geç sıraya, Rus domuzu!”</p>

    <p>Alışılmış bir durumdu bu; Macar muhafızlar, dillerini anlamadıkları Rus esirlere hep böyle davranırlardı.</p>

    <p>Yeniden sıraya geçen Şvayk, yanındaki esire dönüp, “Bu arkadaş tabii ki görevini yapıyor,” dedi, “ama hayatını tehlikeye attığının farkında değil çocukcağız. Düşünsene kardeşlik, ya tüfek dolu olsa, ya emniyeti de kapalı olmasa ne olurdu? Birinin omzuna dipçikle vurmaya kalktığın zaman namlu sana dönüktür; silah kazara ateş alsa kurşun ağzından girip ensenden çıkar, sen de görev başında cavlağı çekersin. Şumava’daki bir taş ocağında işçiler kışın koca koca kütükleri parçalamak için dinamit çubukları çalarlardı. Taşocağının muhafızına, paydostan sonra evine giden her işçinin üstünü araması emredilmişti. Bir gün işçilerden birinin üstünü ararken cebinde iki dinamit olduğunu fark ediyor; adamı ceketinin cebinden yakaladığı gibi sille tokat girişiyor; adamcağız direndikçe muhafız çekiştiriyor dinamit çubuklarını. Eh, o kadar zorlamaya ne dayanır, patlıyor tabii dinamitler, ikisi de havaya uçuyor. En son havada sarmaş dolaş görmüşler ikisini.”</p>

    <p>Şvayk’ın yanındaki tutsak, koyunun kavalı dinlediği gibi dinliyordu. Bizimkine baktı baktı, “Yok anlamak. Ben var Kırım Tatar. <em>Allahu ekber,”</em> dedi. Sonra yere oturup bağdaş kurdu, ellerini açıp dua etmeye başladı: <em>“Allahu ekber, Allahu ekber... Bismillahirrahmanirrahim...”</em></p>

    <p>Şvayk, sevecenlikle, “Yaa, demek Tatar’sın?” dedi. “Bak sen şu işe! Ulan, Tatar’san, ne sen benim dilimi bilirsin ne ben senin dilini bilirim, nasıl anlaşacağız seninle? Peki, Şternberk’li Yaroslav’ı<a class="si-noteref epub-type_noteref" href="#f161" id="ref_f161">161</a> bilir misin? Bilmezsin değil mi, Tatar piçi seni! Hostin Tepesi’nde senin atalarının canına okumuştu. O ataların olacak çakallar arkalarına bakmadan topuklamışlardı Moravya’dan. Bunlar sizin okul kitaplarınızda yazmaz tabii. Hostin’li Kutsal Bakire’yi de bilmezsin sen! Çarpışmaya o da katılmıştı. Sen ayvayı yemişsin, Allahın Tatarı. Sizi hazır esir almışken hepinizi vaftiz ederler burada.”</p>

    <p>Sonra bir başka esire döndü:</p>

    <p>“Sen de mi Tatarsın?”</p>

    <p>Adam, “Tatar” lafını anladığı için kafasını salladı, Rusçayla karışık, “Yok Tatar,” dedi. “Çerkez, Çerkez! Doğma büyüme Çerkezistan. Uçurmak ben kelle!”</p>

    <p>Şvayk, kendini envai çeşit Doğulu arasında bulduğu için talihliydi. Esir düşmüş askerlerin büyük bölümünü Tatarlar, Gürcüler, Osetler, Çerkezler, Mordvinler ve Kalmuklar oluşturuyordu. Buna karşılık, aralarına düştüğü esirlerin hiçbirinin dilinden anlamaması ve Przemisl üstünden Nizankovitse’ye giden demiryolunun onarımında çalışmak üzere ötekilerle birlikte Dobromil’e gönderilmesi büyük bir bahtsızlıktı Şvayk için.</p>

    <p>Dobromil’de bir barakada esirlerin kayıtlarının yapılması gerekiyordu. Ne var ki, Dobromil’e gönderilen üç yüz esirden hiçbiri masanın başında oturan başçavuşun Rusçasından tek kelime anlamadığı için, hiç de kolay değildi bu kayıt işi. Başçavuş, savaşın başında sular seller gibi Rusça bildiğini söylediğinden Doğu Galiçya’ya mütercim olarak gönderilmişti. Üç hafta kadar önce bir Almanca-Rusça sözlükle bir konuşma kılavuzu istetmişti, ama henüz ikisi de gelmediğinden, bir Viyana firması adına Slovakya’da ikona, vaftiz kurnası ve tespih sattığı günlerde kaptığı berbat bir Slovakçayla yetiniyordu. Hiç anlaşamadığı bu tuhaf insanlar karşısında çaresiz kalıyor, eli ayağına dolaşıyordu. Sonunda, barakadan dışarı fırladı, bir araya toplanmış olan esirlere Almanca bağırdı: “İçinizde Almanca bilen var mı?”</p>

    <p>Şvayk, kalabalığın arasından fırladı, ağzı kulaklarında, başçavuşun yanına koştu. Şvayk’a arkasından gelmesini söyleyen başçavuş, esirlerin kimliklerinin, milliyetlerinin yazıldığı formların dağ gibi yığıldığı masanın başına geçti ve Almanca eğlenceli bir konuşma başladı aralarında:</p>

    <p>“Yahudi’sin değil mi?”</p>

    <p>Şvayk hayır anlamında başını salladı.</p>

    <p>Mütercim başçavuş, “Sakın inkârdan gelme,” diye diretti. “Şimdiye kadar Almanca bilen kaç esir gördüysem hepsi Yahudi çıktı, bana yutturamazsın. Adın ne senin? Schweich mı? Gördün mü bak, tam bir Yahudi adı, bir de gizlemeye kalkışıyorsun Yahudi olduğunu. Avusturya’da Yahudi olduğunu saklaman gerekmez. Avusturyalılarda Yahudi düşmanlığı yoktur. Nerelisin sen? Yaa, demek Praglısın! Prag’ı bilmez miyim, Varşova yakınında bir yerdedir. Daha geçen hafta Praglı iki Yahudi gelmişti buraya. Peki, hangi alaydansın? 91. Alay’dan, öyle mi?”</p>

    <p>Başçavuş dosyalardan birini önüne çekip sayfalarını karıştırmaya koyuldu:</p>

    <p>“91. Alay Kafkasya’daki Erivan’dan geliyor. Karargâhı Tiflis’te. Ne o, gözlerin fal taşı gibi açıldı bakıyorum, aklın fırttı değil mi! Biz her şeyi biliriz, oğlum.”</p>

    <p>Şvayk gerçekten apışıp kalmıştı; yarısına kadar içilmiş sigarasını Şvayk’a uzatan başçavuş büyük bir ciddiyetle devam etti:</p>

    <p>“Sizin topladığınız izmaritlerden iyidir... Buranın kralı benim, bezirgânbaşı. Ben bir şey dedim mi, herkesin ödü bokuna karışır. Bizim ordumuzun disiplini sizinkinden çok farklıdır. Sizin çarınız kuş beyinlinin tekidir, bizim imparatorumuzsa akıllı adamdır. Şimdi sana öyle bir şey göstereceğim ki, bizim nasıl bir disiplinimiz olduğunu gözlerinle göreceksin.”</p>

    <p>Bitişik odanın kapısını aralayıp seslendi: “Hans Löfler!”</p>

    <p>Ânında, “Emret Komutanım!” diye bir yanıt geldi; ardından, guatrlı bir er girdi içeri. Aptallığı suratından okunan bir köylüydü. Anlaşılan, tüm ayak işlerine o bakıyordu.</p>

    <p>“Hans Löfler!” diye kükredi başçavuş. “Şuradaki pipomu köpek gibi dişlerinin arasına al, ben ‘Dur!’ deyinceye kadar dörtayak üstünde masanın etrafında dön. Dönerken havlayacaksın aynı zamanda, ama sakın pipoyu ağzından düşüreyim deme. Düşürürsen canına okurum.”</p>

    <p>Guatrlı köylü masanın çevresinde dörtayak üstünde dönmeye başladı, bir yandan da havlıyordu.</p>

    <p>Başçavuş, muzaffer bir komutan edasıyla Şvayk’a döndü: “Gör işte, bezirgânbaşı, disiplinin âlâsı bizde.”</p>

    <p>Alpler’in kim bilir hangi köyünden gelen askerciğin anlamsız suratına bir süre memnun memnun baktıktan sonra, “Dur!” dedi. “Şimdi arka ayaklarının üstüne kalkıp pipomu getir! Güzel, şimdi de bir yodel<a class="si-noteref epub-type_noteref" href="#f162" id="ref_f162">162</a> çek bakalım!”</p>

    <p>Küçük oda zavallı askerin çığlıklarıyla inledi.</p>

    <p>Gösteri bitince başçavuş çekmeceden dört sigara çıkarıp cömert bir hükümdar edasıyla Hans’a uzattı. Bunu gören Şvayk, kırık dökük Almancasıyla anlatmaya başladı:</p>

    <p>“Alaylardan birinde subaylardan birinin uysal bir emir eri varmış. Tıpkı şu sizin Hans gibi, kafasına vur, ekmeğini elinden al. Komutanı ne derse yaparmış. Bir gün, ‘Komutanın bokumu kaşık kaşık yiyeceksin dese ne yaparsın?’ diye sormuşlar. Bizim yumuşak yüzlü, ‘Teğmenim emrederse bok da yerim,’ demiş. ‘Yeter ki içinden kıl çıkmasın, kıldan nefret ederim, midem bulanır, hemen kusarım.’”</p>

    <p>Başçavuş bir kahkaha patlattı:</p>

    <p>“Siz Yahudiler iyi hikâye anlatıyorsunuz, ama bahse girerim, sizin ordunuzdaki disiplin bizim ordumuzdakinin yanında solda sıfır kalır. Neyse, biz işimize bakalım. Seni bu sevkıyat işinin başına getiriyorum, tamam mı! Akşama kadar benim için bütün esirlerin adlarını yazacaksın. Onların karavanasıyla falan da sen ilgileneceksin. Onarlı gruplara ayır onları, gözünü dört aç kimse kaçmasın. Kaçan olursa vururum seni, anladın mı, Yahudi piçi!”</p>

    <p>Şvayk, “Başçavuşum, izin verirseniz bir şey söylemek istiyorum,” dedi.</p>

    <p>“Gevezeliğe vaktim yok,” diye karşılık verdi başçavuş. “Zaten hiç hoşlanmam gevezelikten. Bir kelime daha edersen seni esir kampına gönderirim. Bakıyorum, Avusturya’ya pek çabuk ayak uydurmuşsun. Demek benimle özel konuşmak istiyorsun! Siz esirlere iyilik etmeye gelmez zaten, elini veren kolunu kaptırır. Hadi bakalım, iş başına! İşte kâğıt kalem. Otur, listeyi hazırla... Daha ne istersin, be adam!”</p>

    <p>“Komutanım, izin verirseniz...”</p>

    <p>“Yeter, kes artık! Görmüyor musun, işim başımdan aşkın.”</p>

    <p>Şvayk selam verip esirlerin yanına döndü; kendi kendine, İmparator Hazretleri uğruna gösterdiği sabrın bir gün mutlaka meyvesini vereceğini düşünüyordu.</p>

    <p>Listeyi tamamlamak gerçekten çok zor bir işti, esirlerin söyleneni anlamaları hiç de kolay olmuyordu. Ayrıca, Şvayk, olanca deneyimine karşın bu Tatar, Gürcü, Mordvin adlarını bir türlü aklında tutamıyordu.</p>

    <p>“Memlekete döndüğümde bu Tatar adlarını saysam, hayatta inanmazlar bana,” diye geçirdi aklından. “Mulahaley Abdurrahmanov... Beymurat Allahali... Cerce Çerdedze... Devletbaley Nurdagalyev... Falan filan. Bizim isimler bunların yanında çiçek. Mesela, Zivohoşt’taki papazın adı: Vobeyda.<a class="si-noteref epub-type_noteref" href="#f163" id="ref_f163">163</a>” Sonra, sıraya dizilmiş olan esirlerin önünden geçerek listeyi kontrol etmeye başladı. Önünde durduğu esir yüksek sesle adını, soyadını söylüyordu: “Cindraley Hanemaley... Babamuley Mirzahali...”</p>

    <p>Şvayk da, bu adları duydukça, “Ben söylemeye kalksam dilim dolanır yahu!” diyordu dostça gülümseyerek. “Oysa bizimkilerin adları ne kadar kolay: Bohuslav Styepanek, Yaroslav Matuşek, Rujena Svobodova!”<a class="si-noteref epub-type_noteref" href="#f164" id="ref_f164">164</a></p>

    <p>Şvayk, tüm adları binbir güçlükle kaydettikten sonra, şansını bir kez daha deneyip bir yanlışlığa kurban gittiğini mütercim başçavuşa açıklamaya karar verdi. Ne var ki, daha önce yolculukta birçok kez başına geldiği gibi, Aslan Asker Şvayk’ın hak arayışı boşa çıkacaktı.</p>

    <p>Daha önce birkaç kadeh yuvarlamış bulunan mütercim başçavuş bu arada kafayı iyice bulmuş, feleği şaşmıştı. Bir Alman gazetesinin ilan sayfasını açmış, ilanları Radetzki Marşı’nın müziğine uydurarak okumaya çalışıyordu: “Gramofon, çocuk arabasıyla değiştirilir” ... “Kalın ve pürüzsüz cam alınır” ... “Mektupla muhasebecilik öğretilir”, vb.</p>

    <p>İlanlardan bazıları marşın ezgisine kesinlikle uymasa da başçavuş asla yılmıyor, yumruğuyla masada tempo tutarak, ayaklarını yere vurarak uydurmaya çabalıyordu. İçtiği <em>kontuşovka</em>’lardan bıyık uçları yapış yapış olmuş, zamk sürülmüş gibi dimdik yukarı kıvrılmıştı. Şiş gözleriyle uzun uzun baktıktan sonra Şvayk’ı fark etti, ama en küçük bir tepki göstermedi, yalnızca yumruğuyla masada tempo tutmayı, ayaklarını yere vurmayı keser gibi oldu. Sonra, parmaklarını iskemlede tımbırdatıp sesini bir başka şarkıya uydurarak önündeki ilanı okumaya çalıştı: “Ebe Karolina Dreger, saygıdeğer hanımefendilerin yirmi dört saat hizmetindedir.”</p>

    <p>Şarkı gittikçe ağırlaştı, sonunda tümden kesildi, başçavuş gazetenin ilan sayfasına öylece bakakaldı. Bu durumu fırsat bilen Şvayk, başına gelenleri bozuk Almancasıyla anlatmaya başladı:</p>

    <p>“Sayın başçavuşum, Felsztyn’e gitmek için nehri izlemek gerekir derken tabii ki haklıydım. Hiç tanımadığım bir Rus esirinin kamptan kaçıp gölde yüzmeye kalkacağını nereden bilebilirdim ki! Kestirme olsun diye gölün oradan gideyim diye düşündüm. Rus beni görünce o kadar korktu ki, üniformasını falan çalılıkta bırakıp tabanları yağlayıverdi. Cephede ölen düşman askerlerinin üniformalarını giyip casusluk yapanları duymuştum, ben de dur hele, nasıl oluyormuş diye merakımdan giyiverdim işte herifin tektiplerini...”</p>

    <p>Şvayk, tam da bu küçük hatasını anlatmaya çalışırken, boşuna dil döktüğünü fark ediverdi. Bizimki daha göl başında dolanırken, başçavuş çoktan uykuya dalmıştı bile. Şvayk yaklaşıp dostça omzunu dürtünce başçavuş yere devrildi, ama uyanmak şöyle dursun, kalıp gibi kaldı yerde.</p>

    <p>Şvayk, “İzninizle, başçavuşum,” dedi, selam verip odadan çıktı.</p>

    <p>Ertesi sabah erkenden, karargâhtan bir değişiklik emri geldi: Aralarında Şvayk’ın da bulunduğu esirler, Przemisl-Lubaczov demiryolunu onarmak için Przemisl’e gönderilecekti.</p>

    <p>Değişen bir şey yoktu, Şvayk gene yollardaydı. Tek fark, bu kez Rus esirlerin arasında bulunmasıydı. Macar muhafızlar kafileyi hızlı hızlı yürütüyorlardı. Bir köyün yakınındaki çayırda mola verdiklerinde, yük treninden indirilmiş bir birlikle karşılaştılar. Arabaların önünde dikilen bir subay esirlere bakıyordu. Şvayk fırladığı gibi subayın karşısında topuk çaktı; Almanca, “Komutanım, izin verirseniz...” diyecek oldu, ama tam o sırada iki Macar askeri sırtına vura vura yeniden esirlerin arasına yolladılar garibi.</p>

    <p>Subay Şvayk’a bir sigara izmariti fırlattı, ama esirlerden biri ok gibi fırlayıp Şvayk’tan önce kaptı, iki çekişte bitirdi. O arada, subay, yanındaki onbaşıya Rusya’da çok sayıda Alman bulunduğunu, Rusların onları da savaşmaya zorladığını anlatıyordu.</p>

    <p>Şvayk, Przemisl’e varılana kadar, bir yanlışlığa kurban gittiğini, aslında 91. Alay’a bağlı 11. Hücum Bölüğü’ nün posta eri olduğunu açıklayacak kimseyi bulamadı. Akşama doğru Przemisl’e vardıklarında, esirleri, yerle bir edilmiş bir istihkâmın ayakta kalmış tek bölümü olan topçu beygirlerinin ahırına yerleştirdiler.</p>

    <p>Ahırdaki saman yığınlarını bit basmıştı; öyle ki, bitler saman saplarının üstünde yuvalarına yiyecek taşıyan karıncalar gibi dolaşıyorlardı.</p>

    <p>Esirlere bulaşık suyu gibi bir çorba ve bayat mısır ekmeği verildi.</p>

    <p>Daha sonra, esirleri, Przemisl’deki istihkâmın yeniden yapımında çalıştırılan tüm esirlerin başında bulunan Binbaşı Wolf devraldı. Üstlendiği her işi eksiksiz yapmaya özen gösteren bir adamdı Binbaşı. Yanında bir sürü tercüman bulunuyor, bunlar esirleri yeteneklerine ve mesleklerine göre ayırıyorlar, uzmanı oldukları işlere veriyorlardı.</p>

    <p>Binbaşı Wolf, Rus esirlerin mesleklerini gizledikleri kanısındaydı. Haksız da sayılmazdı, çünkü ne zaman bir tercüman aracılığıyla, “Demiryolu yapımından anlar mısın?” diye soracak olsa hep aynı yanıtı alıyordu: “Ben hiçbir şeyden anlamam. Demiryolu nedir bilmem. Ben dürüst ve namuslu bir insanım.”</p>

    <p>Bütün esirleri karşısına dizdiren Binbaşı Wolf, ilkin, içlerinde Almanca bilen olup olmadığını sordu.</p>

    <p>Kararlılıkla öne çıkan Şvayk, Binbaşı’nın karşısında esas duruşa geçip selam çaktı: “Ben biliyorum Komutanım.”</p>

    <p>Binbaşı, “Güzel,” dedi, “yoksa mühendis misin sen?”</p>

    <p>Şvayk, “Hayır Komutanım,” diye yanıtladı, “mühendis değilim, ben 91. Alay’a bağlı 11. Hücum Bölüğü’nün posta eriyim Komutanım. Bizimkiler tarafından esir alındım. İzin verirseniz anlatayım...”</p>

    <p>Binbaşı Wolf, “Ne diyorsun sen!” diye gürledi.</p>

    <p>“Bakın Komutanım, müsaade buyurursanız...”</p>

    <p>“Ulan, sen Çek’sin! Rus üniforması giymişsin!”</p>

    <p>“Yerden göğe kadar haklısınız, Binbaşım. Durumumu ânında anladığınız için ne kadar sevindim bilemezsiniz. Bizim bölük bir yerlerde cenk ederken, ben burada savaş bitene kadar gülüp oynayacak değilim. Komutanım, izin verin, başıma geleni doğru dürüst bir anlatayım size.”</p>

    <p>Binbaşı Wolf, “Bu kadarı yeter!” deyip iki asker çağırdı, Şvayk’ı hemen inzibat karakoluna götürmelerini emretti. Sonra kendisi de Şvayk’ın ardından ağır ağır yürümeye başladı; bir yandan da yanındaki subaya heyecanlı heyecanlı bir şeyler anlatıyordu. İkide bir “Çek köpekleri” dediği duyuluyordu; ama belli ki, o çaylaklardan birini avladığı için pek memnundu. Bölük komutanlarına aylar öncesinden bu hainlerin marifetlerini açıklayan gizli raporlar geldiğinden dem vuruyordu. Çek alaylarından firar eden bazı askerlerin, ettikleri yemini unutarak Rus ordusuna geçtikleri, düşman için çalıştıkları, dahası geri dönerek Ruslar hesabına casusluk yaptıkları belirlenmişti.</p>

    <p>Avusturya İçişleri Bakanlığı, Rus cephesinde kaçak Çeklerin askerî bir örgütü olup olmadığını henüz öğrenememişti. Yurtdışındaki devrimci örgütlerle ilgili kesin bir bilgi edinilememişti. Ancak ağustos ayında Sokol-Milijatin-Bubnov hattındaki tabur komutanlarına iletilen gizli bir raporda, eski Avusturyalı Profesör Masarik’in<a class="si-noteref epub-type_noteref" href="#f165" id="ref_f165">165</a> yurtdışına kaçtığı ve Avusturya’ya karşı propaganda etkinlikleri yürüttüğü bildirilmişti. Tümendeki mankafalardan biri de rapora şu emri iliştirmişti: “Yakalanırsa hemen tümen karargâha getirilsin!”</p>

    <p>Bunları yeri gelmişken Cumhurbaşkanı Masarik’in dikkatine sunuyorum ki, Sokol, Miliyatin ve Bubnov arasında kendisi için ne tuzaklar, ne kapanlar kurulmuş olduğunu bilsin.<a class="si-noteref epub-type_noteref" href="#f166" id="ref_f166">166</a></p>

    <p>O sıralar Binbaşı Wolf’un, asker kaçaklarının Avusturya’ya karşı neler çevirdikleri konusunda en küçük bir fikri yoktu; oysa onlar daha sonra Kiev ya da başka bir yerde karşılaştıklarında, “Burada ne arıyorsun?” sorusuna büyük bir sevinçle, “İmparator Hazretlerine ihanet ettim,” diye karşılık veriyorlardı.</p>

    <p>Bu kaçaklar ve casusların varlığından Binbaşı Wolf’ un ancak o gizli raporlardan sonra haberi olmuştu. Ama bunlardan birini kolayca kapana kıstırmışlar, inzibat karakoluna götürüyorlardı işte. Kendini dev aynasında gören binbaşı, üstlerinden alacağı övgülerin, gösterdiği uyanıklıktan dolayı verilecek madalyanın hayalini kurmaktaydı.</p>

    <p>İnzibat karakoluna vardıklarında, “Aranızda Almanca bilen var mı?” sorusunu laf olsun diye değil, bile bile sorduğuna artık iyice inandırmıştı kendini. Daha esirleri denetlerken kuşkulanmamış mıydı bu heriften zaten?</p>

    <p>Binbaşı’nın yanındaki subay başıyla doğruladıktan sonra, sanığın daha yüksek bir mahkemede yargılanması için tutuklamayı garnizon komutanlığına bildirmeleri gerektiğini söyledi: Binbaşı’ya katılmıyordu, adamı ayaküstü sorguya çekip hemencecik asmak doğru olmayacaktı. Vatan haini elbette asılmalıydı, ama bunu yasaların işleyişine uygun bir biçimde, askerî mahkemede yargılayarak yapmak gerekiyordu. Sonra, herif asılmadan sıkı bir çapraz sorgulamadan geçirilmeliydi ki, daha başka hainler de ortaya çıkarılabilsin. Kim bilir, akla gelmedik bilgiler elde edilebilirdi belki de.</p>

    <p>Gel gör ki, Binbaşı Wolf’un inadı inattı. Olanca gaddarlığıyla, bu asker kaçağı casusu sorguladıktan hemen sonra astıracağını, sorumluluğu da kendi üstüne alacağını söylüyordu. Çekinmesi için bir neden olmadığı gibi kimseden korkusu da yoktu, yüksek rütbeliler arasında yakınları vardı. Böyle bir adama cephede ne yapılırsa burada da onu yapmalıydılar. Savaş meydanında yakalasalar sorgulayıp ânında sallandırmazlar mıydı? Kaldı ki, savaş bölgesinde binbaşılardan başlayarak tüm komuta subaylarının kuşkulandıkları herkesi asmaya yetkili olduklarını yüzbaşının bilmesi gerekirdi.</p>

    <p>Aslına bakılırsa, Binbaşı Wolf subayların adam asma konusundaki yetkilerinden söz ederken biraz yanılıyordu. Doğu Galiçya’da cehpeye yaklaşıldıkça bu yetkiyi kullananların rütbeleri yükseleceğine alçalıyor, onbaşıya kadar iniyordu. Devriye gezen bir onbaşı, yerle bir edilmiş bir köyde yarı yıkık bir kulübede patates kabuğu kaynatırken yakaladığı on iki yaşındaki bir çocuğu sırf kuşkulandığı için ipe çektirmişti.</p>

    <p>Yüzbaşıyla Binbaşı arasındaki tartışma giderek sertleşiyor, ağız dalaşına dönüşüyordu.</p>

    <p>Yüzbaşı, heyecanla, “Böyle bir şey yapmaya hakkınız yok!” diye bağırdı. “Bu adam askerî mahkeme tarafından yargılandıktan sonra asılmalı.”</p>

    <p>Binbaşı Wolf, “Hayır,” diye tısladı, “mahkeme falan olmayacak.”</p>

    <p>Önlerinden yürüyen ve bütün konuşmaları işiten Şvayk, yanındaki muhafızlara dönüp, “Gel de çık işin içinden,” dedi olanca umursamazlığıyla. “Libeyn’deki Na Zavadiltse Meyhanesi’nde de böyle hırlaşmıştık bir keresinde. Vaşak adında bir şapkacı vardı, kalkıp dans etmeye başladı mı ortalığı birbirine katar, herkesi rahatsız ederdi. Bir gün meyhanede oturuyorduk, Vaşak’ın gelme saatiydi. Başladık tartışmaya: Herifi, içeri girer girmez mi ensesinden tutup dışarı atalım, yoksa birasını içsin, parasını ödesin, ondan sonra mı kapının önüne koyalım? Biri de diyordu ki, ‘Yahu bırakın, herifçioğlu ilk dansını yapsın, o zaman kıçına tekmeyi vururuz.’ Meyhaneciye gelince; uyanık ya, ‘Biraz sabırlı olun, arkadaşlar,’ dedi, ‘herife hemen girişmeyin, bırakın kafayı bulsun, hesabı iyice kabarsın, ondan sonra basarsınız kıçına tekmeyi!’ Peki, sonunda ne oldu dersiniz? Eşşoğlueşşek o gün meyhaneye uğramadı! Çenemizi yorduğumuzla kaldık.”</p>

    <p>Tirol köylüsü iki asker bir ağızdan, “Biz Çekçe yok,” dediler.</p>

    <p>Şvayk, hiç istifini bozmadan Almancasını konuşturup, “Almanca var mı?” diye sordu.</p>

    <p>İkisi birden, “<em>Jawohl</em><a class="si-noteref epub-type_noteref" href="#f167" id="ref_f167">167</a>,” diye karşılık verince, “Bak bu iyi işte,” dedi. “Şanslısınız! Hiç olmazsa kendi askerlerinizle anlaşabilirsiniz.”</p>

    <p>Sohbet ede ede inzibat karakoluna vardılar. Binbaşı Wolf yüzbaşıyla hâlâ Şvayk’ın yazgısını tartışadursun, bizimki duvarın dibindeki bir sıraya oturdu, sesini çıkarmadan beklemeye başladı.</p>

    <p>Binbaşı Wolf, uzun tartışmalardan sonra yüzbaşının görüşüne katılmak zorunda kaldı: Evet, Şvayk, askerî mahkeme tarafından yasalara uygun bir biçimde yargılandıktan sonra asılmalıydı.</p>

    <p>Şvayk’a ne düşündüğünü sorsalardı, mutlaka şöyle derdi:</p>

    <p>“Bağışlayın Komutanım, rütbeniz yüzbaşıdan daha yüksek, ama gene de yüzbaşı haklı. Ne demişler, acele işe şeytan karışır. Bakın şimdi, aklıma ne geldi! Prag bölgesi mahkemelerinden birindeki bir yargıç keçileri kaçırmış, ama adamcağızın üşüttüğünü uzun süre hiç kimse fark etmemiş. Ta ki bir hakaret davasına kadar. Znamenaçek adında biri, din dersi sırasında oğlunun kulağına tokadı patlatan Rahip Hortik’e sokakta rastlayınca kendini kaybedip ana avrat düz gitmiş: ‘Ulan kahpenin dölü, ulan vicdansız zalim, ben seni ayağımın altına almaz mıyım sapkın köpek, ananı eşekler kovalasın e mi, dinine yandığımın dümbüğü, papaz kılığındaki şarlatan!’ Rahip’in de tepesi atmış tabii, Znamenaçek’i mahkemeye vermiş. Kaçık yargıca gelince; çok dindar bir adammış meğerse, üç kız kardeşi varmış, üçü de kiliseye bağlı aşevlerinde aşçılık yapıyormuş, yargıç kız kardeşlerinin tüm çocuklarının vaftiz babasıymış bu arada. Znamenaçek’in Rahip’e ettiği laflara o kadar öfkelenmiş ki, birden kafayı üşütüp gürlemiş: ‘İmparator Hazretleri adına seni idama mahkûm ediyorum. Kararın temyizi yoktur.’ Sonra da gardiyanı çağırmış, ‘Bay Horaçek,’ demiş, ‘bu beyi alın götürün, ipe çekin. İşiniz bitince gelin de bahşişinizi vereyim.’ Bay Znamenaçek’le gardiyanın yerlerinden kıpırdamadıklarını görünce de ayağını yere vurup bağırmış: ‘Dediğimi yapacak mısınız, yapmayacak mısınız? Yapmayacaksanız, ben yapacağımı bilirim!’ İşte o vakit fena halde ödü bokuna karışan gardiyan, Bay Znamenaçek’i kolundan yakaladığı gibi sürüklemeye başlamış. Bereket, savunma avukatı duruma müdahale edip oradakileri uyarmış da, milletin aklı başına gelmiş, yargıcın tımarhaneye götürülmesi için ambulans çağırmışlar, yoksa Bay Znamenaçek az kalsın davulcu osuruğu gibi arada kaynayacakmış. Kafadan kontak yargıçsa, ambulansa bindirilirken hâlâ bağırıyormuş: ‘İp bulamazsanız çarşafla asın... İp bulamazsanız çarşafla asın...’”</p>

    <p>Kuşkusuz, Şvayk’a ne düşündüğünü soran olmadı, yalnızca Binbaşı Wolf tarafından hazırlanan rapor önüne kondu, o da raporu imzalamak zorunda kaldı. Raporda, Avusturya ordusu erlerinden Şvayk’ın, Rus üniformasını tüm sonuçlarını bilerek ve hiçbir baskı altında kalmadan sırtına geçirdiği, Ruslar geri çekildikten sonra da cephe hattının gerisinde jandarmalar tarafından yakalandığı belirtiliyordu. Şvayk, imzayı attıktan sonra, muhafızlar eşliğinde garnizon komutanlığına gönderildi.</p>

    <p>Raporda belirtilenler tümüyle doğruydu; Şvayk da ne yapsın, dürüst bir insan olduğu için tek bir kelimesine bile karşı çıkmamıştı. Dahası, rapor kaleme alınırken, olup biteni biraz daha aydınlığa kavuşturabilmek için birkaç kez ayrıntı vermeye kalkışmış, ama her seferinde binbaşı tarafından susturulmuştu:</p>

    <p>“Kapa çeneni. Senin fikrini soran olmadı. Durum apaçık ortada zaten.”</p>

    <p>Şvayk da, çaresiz, her seferinde selam çakıp, “Emredersiniz Komutanım. Çenemi kapatıyorum Komutanım. Durum apaçık ortada Komutanım,” demekle yetinmişti.</p>

    <p>Garnizon komutanlığına vardıklarında, Şvayk’ı, daha önce pirinç deposu olarak kullanılmış, ama artık farelerin cirit attığı bir deliğe tıktılar. Ortalık hâlâ pirinç tanelerinden geçilmiyor, fareler Şvayk’tan ürküp kaçmak şöyle dursun mutlu mesut koşturarak pirinçleri gövdeye indiriyorlardı. Şvayk bir süre arandıktan sonra üstüne uzanabileceği bir saman şilte buldu kendine, ama gözleri karanlığa alışınca kalabalık bir fare ailesinin şiltenin içine yerleşmiş olduğunu fark etti. Belli ki fareler, görkemli Avusturya ordusunun bu kokuşmuş şiltesini yuva edinmekte kararlıydılar. Şvayk koşup kapıyı yumruklamaya başladı, az sonra kapının önünde biten Polonyalı onbaşıdan kendisini başka bir deliğe aktarmasını rica etti. Gerekçesi de son derece sağlamdı: Fare dolu saman şiltenin üstüne yatarsa imparatorluk malına zarar verebilirdi, çünkü şilte kadar fareler de imparatorluk malı sayılırdı.</p>

    <p>Polonyalı, koyunun kaval dinlediği gibi dinledi, belki de bayram haftasını mangal tahtası anladı, kapının dışından yumruğunu sallayarak Şvayk’a gözdağı verdi. “Bok çukurunda boğul!” gibisinden bir laf etti, öfke içinde kolerayla ilgili bir şeyler homurdanarak çekti gitti. Şvayk, adamın neye kızdığını hiç anlamadı.</p>

    <p>Şvayk sessiz ve sakin bir gece geçirdi. Gece boyunca bitişikteki depoda kendilerine müthiş bir ziyafet çeken fareler Şvayk’ı hiç rahatsız etmediler; depodaki kaputları ve kepleri sabaha kadar hiçbir engelle karşılaşmadan kemirdiler durdular. Levazım kısım amirliği askerî depolara imparatorluk malı kediler yerleştirmeyi ancak bir yıl sonra akıl edecek, üstelik kayıtlara “imparatorluk ordusu depo kedileri” diye geçen bu hayvanlara emeklilik hakkı bile tanınmayacaktı. Aslında kedilerin depolarda görevlendirilmesi yeni bir uygulama sayılmazdı, 1866 savaşından sonra kaldırılmış olan eski bir geleneğin yeniden uygulamaya konması olarak görülebilirdi.</p>

    <p>Savaş zamanı askerî depolara kedilerin ilk kez yerleştirilmesi, Maria Theresia dönemine rastlıyordu; ha bire üniforma çalan levazımcılar suçu farelere yıkınca böyle bir karar alınmıştı.</p>

    <p>Gel gör ki, imparatorluk kedileri efendilerini birçok kez hayal kırıklığına uğratmışlardı. İmparator Leopold döneminde işin iyice suyu çıkmış, Pohorjelets’teki askerî depoda görevlerini hakkıyla yerine getiremeyen altı kedi askerî mahkeme kararıyla ipe çekilmişti. O günlerde depolarda görevli askerler bu durumu kim bilir nasıl sarakaya almışlardır...</p>

    <p class="lvl2">Sabah Şvayk’a kahve verirlerken, kafasında Rus kepi, sırtında Rus kaputu bulunan bir adamı da içeri itelediler.</p>

    <p>Adam Çekçeyi Polonya ağzıyla konuşuyordu. Ordunun karargâhı Przemisl’de bulunan karşı-casusluk örgütünde çalışan alçaklardan biriydi. Aynı zamanda gizli askerî polis üyesi olduğundan, Şvayk’ı konuşturmak için lafı fazla dolandırmadı, bodoslamadan girdi:</p>

    <p>“Dikkatsizliğim yüzünden başım fena halde belada. 28. Alay’dan firar ederek Rusların tarafına geçtim, sonra da salak gibi yakayı ele verdim. Gönüllü olarak Rusların keşif koluna katılmıştım da... Ben 6. Kiev Tümeni’ndeydim. Peki, sen hangi Rus alayındaydın arkadaş? Seninle Rusya’da karşılaştık mı yoksa? Bir yerlerden gözüm ısırıyor seni sanki. Kiev’de bir sürü Çek tanıdım, onlar da Rusların safına geçmişlerdi. Şimdi adlarını da, nereli olduklarını da hatırlamıyorum. Belki sen birini hatırlıyorsundur. Bizim 28. Alay’dan birileri var mıydı, çok merak ediyorum.”</p>

    <p>Şvayk, yanıt vereceği yerde, elini adamın alnına koydu, nabzına baktı, sonra küçük pencerenin önüne götürüp dilini çıkarmasını söyledi. İblis, bütün bunları casuslara özgü birtakım işaretler sandığı için hiç karşı koymadı. Derken Şvayk birden koşup kapıyı yumruklamaya başladı. Çok geçmeden kapıda bitip neden bu kadar şamata yaptığını soran gardiyandan hem Çekçe, hem Almanca derhal bir doktor çağırmasını istedi: Yanına attıkları adam keçileri kaçırmıştı, hayal görüyordu.</p>

    <p>Ama bir yararı olmadı, kimse gelmedi. Adam hiç istifini bozmadan, gayet sakin Kiev’den söz edip duruyor, Şvayk’ı orada Rus askerleriyle gördüğünden hiç kuşkusu kalmadığını söylüyordu.</p>

    <p>Şvayk, “Sen bataklıktan su içtin galiba,” dedi. “Kaç yıl oldu hatırımda kalmamış, Tinetski adında bir delikanlı vardı. Aslına bakılırsa aklı başında bir gençti, ama nereden esti bilinmez, bir gün aniden yollara vurdu kendini, inanır mısın, ta İtalya’ya kadar gitti. Döndükten sonra İtalya’dan başka laf etmez oldu. Orada bataklık suyundan geçilmediğini, görmeye değer hiçbir şey olmadığını söylerdi. İşte o bataklık suyu yüzünden olacak, bizim oğlana yılda en az dört kere nöbet gelir, bu nöbetler de nedense hep yortulara rastlardı: Aziz Yusuf Yortusu, Kutsal Cuma, Aziz Petrus ve Aziz Paulus Yortusu, bir de Meryem’in Göğe Çıkışı. Nöbet geldi mi, tıpkı senin gibi hayatında görmediği insanları tanıdığını sanırdı. Mesela, tramvayda birinin yanına gider, ‘Beyefendi, sizi bir yerden gözüm ısırıyor, Viyana Garı’nda tanışmıştık galiba,’ derdi. Zavallıcık düpedüz hayal görürdü senin anlayacağın. Sokakta kime rastlasa, ya Milano Garı’nda görmüştü ya da bir şaraphanede kadeh tokuşturmuştu. Nöbet geldiğinde bazen bir meyhanede oturmuş içiyor olurdu; işte o zaman masalardaki tüm müşterileri tanıdığı sanısına kapılır, ‘Hepinizi Venedik’e giden o vapurda görmüştüm,’ deyiverirdi. Bu illetin bir tek tedavisi vardı, o da Katerjinki’deki yeni hastabakıcının uyguladığı tedaviydi. Eminim, öğrenmek istersin. Dinle bak: Bu hastabakıcının baktığı akıl hastalarından biri akşama kadar bir köşede oturup, ‘Bir, iki, üç, dört, beş, altı,’ diye saymaktan başka bir şey yapmıyor. Altıya geldi mi, baştan alıp yeniden sayıyor, ‘Bir, iki, üç, dört, beş, altı,’ diye. Üstelik herif profesör. Bizim hastabakıcı, kaçık profesörün altıdan öteye geçemediğini fark edince öfkeden deliye dönüyor. Önce profesöre iyilikle, ‘Yedi, sekiz, dokuz, on,’ dedirtmeye çalışıyor. Ama nafile! Profesörün umurunda değil. Köşesinde oturmuş, sayıyor: ‘Bir, iki, üç, dört, beş, altı.’ Bitti mi, sil baştan: ‘Bir, iki, üç, dört, beş, altı!’ İşte o zaman hastabakıcı kendini tutamıyor artık, profesörün üstüne atlayıveriyor, adamın ‘Altı’ demesine kalmadan çenesine yumruğu geçiriveriyor. ‘Bunu yediye say!’ diyor. ‘Bak, bu sekiz, bu dokuz, bu on!’ Her sayı için bir yumruk, iyi mi! Ve birden bir mucize gerçekleşiyor: Profesör ellerini başına götürüp, ‘Ben neredeyim?’ diye soruyor. Tımarhanede olduğunu öğrenir öğrenmez de her şeyi hatırlayıveriyor. Meğer kendini tımarhanede bulmasının sebebi bir kuyrukluyıldızmış. Yıllarca çalışmış, hesap etmiş, o kuyrukluyıldızın ertesi yıl 18 Temmuz günü sabah saat altıda görünmesi gerektiğini belirlemiş; oysa birileri kuyrukluyıldızın milyonlarca yıl önce yanıp kül olduğunu ispatlayınca bizim profesör kafayı yemiş. O hastabakıcıyı tanıdım ben. Profesör tamamen iyileşip taburcu olunca, adamı yanına uşak almıştı. Adamın tek bir görevi vardı, o da her sabah koca profesörün çenesine dört yumruk atmak. Eh, ne yalan söyleyeyim, görevini hakkıyla yerine getiriyordu doğrusu!”</p>

    <p>Casus avcısı yılmadı, “Kiev’deki arkadaşlarının hepsini tanıyorum,” dedi. “İki arkadaşın daha yok muydu senin, hani biri çok şişman, biri çok zayıf? Adlarını bir hatırlasam; tüh be, hangi alaydan olduklarını da unutmuşum...”</p>

    <p>Şvayk, “Üzme tatlı canını,” diye adamı yatıştırmaya çalıştı. “Herkesin başına gelebilir. İnsan bütün şişmanlarla bütün zayıfları adlarıyla hatırlayamaz ki. Hele sıskaları hatırlamak çok daha zor olsa gerek, onlara adım başı rastlanıyor bu dünyada. Sıskalar çoğunlukta.”</p>

    <p>İmparatorluk karşı-casusluk örgütünün hafiyesi, yumuşak bir sesle, “Arkadaş,” dedi, “sen bana hiç güvenmiyorsun. Ama ikimizi de aynı sonun beklediğinin farkında değilsin.”</p>

    <p>Şvayk oltaya gelmedi:</p>

    <p>“Bu yüzden askeriz ya. Anamız bizi, vatan uğruna boğazlanalım diye doğurmadı mı? Kemiklerimizin boşu boşuna çürümeyeceğini bildiğimiz için seve seve can veririz biz de. İmparator Hazretlerinin bir emriyle Hersek’i aldık; istesin, bile bile ölüme gideriz. Sonra da kemiklerimizden şeker fabrikaları için kemik kömürü yaparlar. Yıllar önce Teğmen Zimmer bu konuyu son derece açık seçik dile getirmişti: ‘Ulan alçak domuzlar! Ulan kansızlar! Ulan şerefsiz dümbükler! Karı gibi kırıtıp durmayın karşımda. Savaşta geberen her askerden en azından yarım kilo kemik kömürü çıkar, sizin gibi ayılardansa rahat iki kilo. Şeker fabrikasında sizin kemiklerinizden şeker süzecekler, anlaşıldı mı uyuz köpekler! Öldüğünüz zaman geride kalanlara ne kadar faydanız dokunacağından haberiniz yok, dangalak herifler! Çocuklarınız, kahveyi sizin kemiklerinizden süzülmüş şekerle içecekler, enayi dümbelekleri!’ Bütün bu laflardan sonra suratımı ekşitmiş olacağım ki, Teğmen, ‘Ne var ulan, bir şey mi oldu?’ diye çıkıştı, ben de, ‘Bağışlayın Komutanım, ama subaylardan çıkacak kemik kömürü biz fakirlerden elde edilecek olandan çok daha pahalıya gelir herhalde,’ diye karşılık verince üç gün hücre hapsi aldım tabii.”</p>

    <p>Şvayk’ın hücre arkadaşı fırlayıp kapıyı yumrukladı, az sonra kapıda biten gardiyana telaşlı telaşlı bir şeyler anlattı, gardiyan da doğruca idareye koşturdu. Çok geçmeden bir başçavuş gelip adamı dışarı çıkardı. Sürüngen, dışarı çıkar çıkmaz eliyle Şvayk’ı gösterip, “Kiev’den tanıyorum bunu,” dedi.</p>

    <p>Arada bir-iki kez yemek getirenleri saymazsak, Şvayk hücresinde yirmi dört saat yalnız kaldı.</p>

    <p>Geceleyin, Rus kaputunun Avusturya kaputundan daha sıcak tuttuğunu ve farelerin uyuyan bir insanın kulağına üflemelerinin o kadar da kötü bir şey olmadığını anladı. Fare üflemelerini sevgi dolu fısıltılara benzeten Şvayk sabaha kadar mışıl mışıl uyudu. Sabah erkenden hücrenin kapısı açıldı, Şvayk’ı alıp askerî mahkemeye götürdüler.</p>

    <p>Şvayk o güne kadar böyle bir mahkeme görmemişti, ama ne denirse densin bir askerî mahkemenin huzurunda olduğu kesindi. Masanın başında bir general, bir albay, bir binbaşı, bir üsteğmen, bir teğmen ve bir de piyade eri göze çarpıyordu. Piyade eri ikide bir koşturup öbürlerinin sigaralarını yakıyordu.</p>

    <p>Şvayk’a pek fazla soru sorulduğu söylenemez.</p>

    <p>En yakın ilgiyi Çekçe konuşan binbaşı gösterdi: “İmparator Hazretlerine ihanetten suçlusun!”</p>

    <p>Şvayk, “İhanet mi, Tanrı korusun!” diye haykırdı. “Ne ihaneti, ne zaman ihanet etmişim? Ben yüce efendimizin sadık bir hizmetkârıyım, onun uğruna neler geldi başıma!”</p>

    <p>Binbaşı, lafı ağzına tıkadı: “Salak numarası yapma bize!”</p>

    <p>“Aman, komutanım, İmparator Hazretlerine ihanetin şakası olmaz. Siz ne diyorsunuz, imparatorumuza bağlılık andı içmiş onurlu bir askerim ben. Hani tiyatroda söylüyorlar ya: ‘Sadakatimdir ettiğim bu yemin.’<a class="si-noteref epub-type_noteref" href="#f168" id="ref_f168">168</a>”</p>

    <p>Binbaşı, masanın üstündeki kâğıt yığınını göstererek, “Her şey apaçık ortada,” dedi. “İşte suçunun ve gerçeğin kanıtları.”</p>

    <p>Binbaşının kanıt dedikleri, Şvayk’ın hücresine soktukları adamdan geliyordu.</p>

    <p>“Demek suçunu itiraf etmeye yanaşmıyorsun?” diye sordu binbaşı. “Ama Avusturya silahlı kuvvetlerinin bir eri olduğun halde Rus üniformasını sırtına bile bile geçirdiğini kendi ağzınla söyledin. Bak, son kez soruyorum: Baskı altında mı yaptın bu işi?”</p>

    <p>“Hayır, kimseden baskı görmedim.”</p>

    <p>“Bilerek ve isteyerek mi giydin Rus üniformasını?”</p>

    <p>“Bilerek ve isteyerek giydim.”</p>

    <p>“Kimsenin baskısı olmadan?”</p>

    <p>“Kimsenin baskısı olmadan.”</p>

    <p>“İfaden tamam senin, defterin dürüldü işte. Sen artık kayıplara karıştın.”</p>

    <p>“Çok haklısınız, çoktandır kayıplara karışmış bulunuyorum. Kim bilir ne zamandır 91. Alay’dan arayıp duruyorlardır beni. Ama Komutanım, lütfen izin verin, bir insan başka birinin giysisini bilerek ve isteyerek nasıl giyer, bu konuda olmuş bir hikâye anlatmak istiyorum. Prag’da, Prjiçna Caddesi’nde oturan mücellit Bojetyeh, 1908 yılının bir Temmuz günü şehir dışında bir derede yüzüp keyfediyormuş. Giysilerini oradaki söğüdün dalına asmış. Az sonra bir bey sökün etmiş, o da dereye girmiş, başlamışlar sohbete. Akşama kadar ahbaplık etmişler, birbirlerine su atmışlar, ördekler gibi yüzüp durmuşlar. Derken o bey bir yemeğe davetli olduğunu söyleyerek çıkıp gitmiş. Bay Bojetyeh biraz daha oyalandıktan sonra sudan çıkmış, giysilerini almak için söğüdün oraya varmış. Bir de ne görsün! Giysilerinin yerinde yeller esiyor, daha doğrusu yeller esmiyor, söğüt dalında bir sokak serserisinin yırtık pırtık urbaları sallanıyor. Bir de pusula iliştirilmiş:</p>

    <div class="letter html5_section">
      <p>Suda eğlenirken, yapayım mı yapmayayım mı diye çok düşündüm. Bir türlü karar veremeyince papatya falına baktım; son yaprak ‘Yap!’ dedi. Eh, ne yapayım, benim partalları senin bayramlıklarla değiştirdim. Tiksinmeden giyebilirsin. Geçen hafta Dobrjiş’teki jandarma karakolunda bitleri ayıklandı. Bir dahaki sefere kiminle yüzdüğüne dikkat et. Suda çıplak yüzen katil bile bey gibi görünür. Sen de bilemedin tabii kiminle dostluk ettiğini. Ama çok güzel yüzdük doğrusu. Akşam saatlerinde su çok güzel olur. Bence bir kere daha dal çık, aklın başına gelir.</p>
    </div>

    <p>Bay Bojetyeh çaresiz hava kararana kadar beklemiş, sonra o paçavraları sırtına geçirip Prag’ın yolunu tutmuş. Anayoldan gitmek istemediği için tarlalara, oradan patikalara vurmuş, tam yırttığını sanırken jandarmalarla burun buruna gelivermiş. İnsanın talihi bir kere dönmeyegörsün. İpsiz sapsızın tekidir diye tutuklamışlar bizimkini, ertesi sabah da Zbraslav’daki bölge mahkemesine çıkarmışlar. Prag’da, Prjiçna Caddesi 16 Numara’da oturan mücellit Yozef Bojetyeh olduğunu nereden bilsinler!”</p>

    <p>Çekçeyi pek anlamayan mahkeme yazıcısı, sanığın suç ortağının adını verdiğini sanarak Almanca sordu: “Doğru mu? Prag, 16 Numara, Herr Yozef Bosetech?”</p>

    <p>Şvayk, “Doğrusu, hâlâ orada mı oturuyor, bilmiyorum,” diye yanıtladı, “ama 1908’de orada oturduğundan eminim. Usta bir mücellitti, ama bir cildi yapması günler alırdı; kitabı sonuna kadar okur, cildi ona göre yapardı. Cildin sırtı siyahsa romanın sonu kötü bitiyor demekti, okunmasa da olurdu. Daha ne anlatmamı isterseniz? Ha, az kalsın unutuyordum, her gün kahveye gelir, ciltlesin diye yolladıkları kitapları anlatırdı mahalleliye.”</p>

    <p>Binbaşı, yazıcının yanına gidip kulağına bir şeyler fısıldadı. Yazıcı, Şvayk’ın suç ortağı sandığı Herr Bosetech’in adresini hemen sildi.</p>

    <p>Askerî mahkemedeki tuhaflıklar bundan sonra da sürdü. General Fink von Finkenstein başkanlığındaki mahkeme, acele yargılama usulünce hızla ilerledi.</p>

    <p>Bazıları kibrit kutusu biriktirmeye düşkündür ya, General’in en büyük merakı da, çoğu kez askerî kurallara aykırı olmasına karşın acele mahkeme usulüne başvurmaktı. Ona sorarsanız, savcıya mavcıya gerek yoktu; mahkemeyi toplar, karşısına çıkarılan kansızı şipşak ipe gönderirdi. O cephede olduğu sürece hiçbir mahkemenin uzun sürmeyeceği kesindi.</p>

    <p>Bazıları her gün satranç, bilardo ya da briç oynamadan duramazlar; bu süzme general de her gün bir mahkeme kurup birilerini cezalandırmadan edemezdi. Sanığı karşısına diker, nerdeyse bir ayindeymişçesine kendinden geçerek sorguya çeker, göz açıp kapayıncaya bitirirdi işini.</p>

    <p>Onu tanımayan biri, “Kim bilir vicdanı ne kadar sızlıyordur,” diye düşünebilirdi. Rusların Galiçya Rutenleri arasında yürüttükleri propaganda etkinliklerine karşı savaş açtığı –bu onun kendi deyişiydi– Doğu Cephesi’nde kim bilir kaç masumun kanına girmişti. Oysa bu adamda vicdan azabından eser yoktu. Bir okul müdürünü, bir kadın öğretmeni, bir Ortodoks papazını ya da bazen koca bir aileyi darağacına gönderdikten sonra huzur içinde karargâha dönerdi, sanırsınız subay gazinosundaki briç partisinden dönüyor. Adam asmayı dünyanın en basit ve sıradan işi olarak görür; kararı okurken çoğu kez, “Seni İmparator Hazretleri adına asılarak ölüme mahkûm ediyorum,” demek zahmetinde bile bulunmaz, “Seni ölüme mahkûm ettim,” der geçerdi.</p>

    <p>Bu kusursuz General’in adam asmayı eğlenceli bulduğu bile olurdu. Bir keresinde, Viyana’daki karısına şöyle yazmıştı:</p>

    <div class="letter html5_section">
      <p>Yavrucuğum, birkaç gün önce öğretmenin birini casusluktan idama mahkûm ettikten sonra ne kadar güldüm, bilemezsin. Cellatlığın kitabını yazmış bir başçavuşum var. Bugüne kadar kaç adam astın diye sorsan, inan bana, hatırlamaz. Zevk için adam asıyor herif. İdam kararını verdikten sonra çadırımda oturuyordum ki, başçavuş geldi, öğretmeni nerede asması gerektiğini sordu. Ben de en yakın ağaçta sallandırmasını söyledim. Durumun gülünçlüğünü düşünebiliyor musun sevgili karıcığım? Bozkırın ortasındayız, göz alabildiğine ot, görünürde tek bir ağaç yok. Başçavuş, emir emirdir deyip öğretmeni aldı, muhafızlarla birlikte ağaç aramaya çıktı.</p>

      <p>Akşama doğru geri döndüğünde öğretmen de yanındaydı. Gene çadıra gelip, “Bu köpeği nerede asacağım Komutanım?” diye sorunca, bastım küfrü, “Emri biliyorsun,” dedim, “en yakın ağaca asacaksın!” Ertesi sabah işi mutlaka bitireceğini söyleyip gitti, ama sabah karga bokunu yemeden kireç gibi bir suratla karşıma dikilip, “Komutanım, öğretmen ortada yok,” demesin mi! O kadar komiğime gitti ki, öğretmenin başına diktiğimiz nöbetçileri bağışlamakla kalmadım, öğretmen kendine bir ağaç aramaya gitmiştir diye bir de espri patlattım. Sevgilim, senin anlayacağın, burada hiç sıkılmıyoruz; küçük Willi’ye babasının onu iki yanağından öptüğünü, pek yakında ona midilli niyetine sırtına binebileceği canlı bir Rus yollayacağını söyleyebilirsin. Diyorum ya, cancağzım, hiç sıkılmıyoruz burada, şimdi aklıma komik bir olay daha geldi. Geçenlerde Yahudi’nin tekini casusluktan ipe çektik. Durup dururken yolumuza çıktı şerefsiz; neymiş, sigara satıyormuş! Kimsin ulan sen, bana mı yutturacaksın! Gözünün yaşına bakmadık, sallandırdık pezevengi. Ama herif ağaçta sallanırken ip kopmasın mı, bizim Yahudi yerde tabii! Şimdi bu durumda ne yapsa beğenirsin? Hemen toparlanıp kalktı, kıçın kıçın uzaklaşırken bağırıyordu: “Kumandan efendi, ben müsaadenle eve gidiyorum. Beni bir kere astınız, tamam işte, insan aynı suçtan iki kere asılmaz ki!” O anda makaraları koyuverdim, bıraktık gitsin. Canım karıcığım, bilemezsin burada ne kadar eğleniyoruz...</p>
    </div>

    <p>General Fink, Przemisl’deki garnizonun komutanlığına getirildiğinden beri bir türlü böyle şaklabanlıklar yapma fırsatı bulamamıştı, o yüzden Şvayk davası onu çok mutlu etmiş, işe dört elle sarılmıştı. Uzun masanın başında oturmuş, sigara üstüne sigara tellendirirken, karşısında dikilen Aslan Asker Şvayk’a avının üstüne atılmak üzere olan bir kaplan gibi bakıyordu. Şvayk’ın itirafının kendisine çevrilmesini emretti; dinlerken ikide bir başıyla onaylıyordu.</p>

    <p>Bu arada binbaşı bir öneri getirdi: Madem sanık 91. Alay’ın 11. Hücum Bölüğü’ne bağlı olduğu konusunda bu kadar diretiyordu, o zaman tugaya telgraf çekerek bu alayın nerede olduğunu öğrenmeleri gerekiyordu.</p>

    <p>General ise bu öneriye karşı çıkarak böyle bir araştırmanın mahkemenin hızını keseceğini, dahası karara varılmasını tehlikeye düşüreceğini ileri sürdü. Sanık Rus üniforması giydiğini açık seçik itiraf etmiş, bir tanık da kendisini Kiev’den tanıdığını söylemişti ya, daha ne istiyorlardı? İşi yokuşa sürmeden toplanılıp bir karara varılmalı, hüküm bir an önce infaz edilmeliydi.</p>

    <p>Ama binbaşı, konu politik açıdan büyük önem taşıdığından sanığın kimliğinin belirlenmesi gerektiğinde diretiyordu. Hem o zaman, sanık ile birliğindeki eski yoldaşları arasında yeni bağlantılar yakalayabilirlerdi.</p>

    <p>Binbaşı hayal peşinde koşuyordu. Bir insanın durduk yerde mahkûm edilemeyeceğinden, ipuçları aramak gerektiğinden dem vuruyordu. Sanık ancak çok sıkı bir soruşturma sonucunda elde edilecek ipuçlarının bir araya getirilmesiyle hüküm giyebilirdi. İpuçları... İpuçları... Sonunda ipin ucun kaçtı, lafın sonunu bağlayamadı. Gene de ne demeye çalıştığını anladıkları için herkes onaylarcasına başını sallıyordu. Yeni ipuçları elde edildiğinde yeni mahkemeler kurulacağını, asılacak yeni suçlular bulunabileceğini düşünen General bile başını sallamaya başlamıştı. Artık tugay karargâhı arayıp Şvayk’ın 91. Alay’dan olup olmadığını, gerçekten 91. Alay’dansa 11. Hücum Bölüğü’nün hangi harekâtında Rus tarafına geçtiğini soruşturma düşüncesine karşı çıktığı yoktu.</p>

    <p>Bütün bu tartışmalar boyunca Şvayk koridorda süngülü iki muhafız arasında öyle bekledi. Bir süre sonra yeniden mahkeme huzuruna çıkarıldı, bir kez daha hangi alaya bağlı olduğu soruldu ve garnizon hapishanesine gönderildi.</p>

    <p>General Fink, başarısız geçen hızlı yargılamanın ardından evine döndüğünde sedire uzandı, davayı nasıl çabuklaştırabileceğini düşünmeye koyuldu.</p>

    <p>Bir yolunu bulacağından hiç kuşkusu yoktu, ama o güne kadar başkanlık ettiği mahkemelerin hızına erişememiş olması fena halde canını sıkıyordu. Kaldı ki, idam hükmü verilse bile mahkûma son telkinin yapılması, günah çıkarttırılması falan gerekecekti ki bu da infazı en azından iki saat daha geciktirecekti.</p>

    <p>“Hiç önemli değil,” diye homurdandı kendi kendine. “Dinî işlemleri hükümden önce de yapabiliriz. Tugaydan haber gelmesini beklemeden bütün işleri bitirebiliriz. Nasıl olsa sallandıracağız namussuzu.”</p>

    <p>Birden aklına Papaz Martinets geldi, çok işine yarayacağını düşünerek hemen çağırttı adamı.</p>

    <p>Moravya’nın bir köyünden, bahtsız bir kateşist<a class="si-noteref epub-type_noteref" href="#f169" id="ref_f169">169</a> olan Papaz Martinets, bölgesindeki rezil piskopos vekili yüzünden orduya katılmayı yeğlemişti. Tanrısına içtenlikle bağlı, dürüst bir din adamı olan Martinets, piskopos vekilinin ağır ağır, ama dönüşü olmayan bir biçimde yoldan çıkışını hep yüreği sızlayarak anımsardı. Sabahlara kadar kırba gibi içen bu sapkının yediği haltları hiç unutmamıştı. Bir gece bir şaraphanede kafayı bulduktan sonra köy yakınlarından kaldırdığı bir çingene kızını bizim doğrucu Papaz’ın yatağına sokmaya kalkışmıştı. Geceleri eve zilzurna döner, Papaz Martinets’i uyandırıp, “Sevgili evladım,” derdi, “etli butlu, koca memeli karılar aklımı başımdan alıyor!” İşte Martinets bu yüzdendir ki, savaş meydanlarında yaralı ve can çekişen askerlerin hizmetine koşarsa baştan çıkmış piskopos vekilinin günahlarını da affettirebileceğini düşünmüştü.</p>

    <p>Ne var ki, büyük bir düş kırıklığına uğramıştı. Bir garnizondan öbürüne gönderilmiş, on beş günde bir garnizon kilisesindeki ayinden önce askerlere vaaz vermekten başka bir iş yapmamıştı. Subay gazinosunda içine düştüğü çapkınlık muhabbetleri ise ayrı bir dertti; Moravyalı piskopos vekilinin tombul karıları, subayların belden aşağı sohbetlerinin yanında pirüpak kalırdı.</p>

    <p>Şimdilerde, Avusturya ordusu bir zafer kazanacak oldu mu, hızlı yargılamalar kadar dangalakça ayinlere de meraklı olan General Fink hemen Papaz Martinets’i çağırtıyordu.</p>

    <p>Rezil Fink öylesine koyu bir Avusturya milliyetçisiydi ki, Almanlar ve Türklerin zaferi için dua etmeye asla yanaşmaz, Almanların Fransızlar ya da İngilizler karşısında elde ettikleri bir zaferin ayinde anılmaması için elinden geleni ardına komazdı.</p>

    <p>Buna karşılık, bir Avusturya keşif kolu ile bir Rus devriyesi arasındaki küçücük bir çatışmada Avusturyalılar azıcık üstünlük sağlamayagörsünler, karargâh subayları bunu Rus ordusunun uğradığı müthiş bir bozgun olarak ilan ederler, General Fink de zevkten burun delikleri titreyerek şatafatlı bir ayin düzenlemek için kolları sıvardı. Zavallı Martinets, böyle durumlarda, General’in yalnızca garnizon komutanı değil, aynı zamanda Katolik Kilisesi’nin Przemisl’deki yüce önderi olduğu izlenimine kapılmaktan alıkoyamazdı kendini.</p>

    <p>General Fink, böyle ayinlerin düzenine de burnunu sokar, Corpus Christi Yortusu’nda söylenen dualar okunacak diye tuttururdu. Tuhaf bir alışkanlığı da vardı: Ayinin sonlarına doğru birden sunağa fırlar, üç kere, “Hurra! Hurra! Hurra!” diye bağırırdı.</p>

    <p>Tanrı’ya hâlâ inanan dindar ve namuslu pek az kişiden biri olan Martinets, General Fink tarafından çağrılmaktan hiç hoşlanmazdı.</p>

    <p>Garnizon komutanı, Martinets’e emirler yağdırdıktan sonra kendisine sert bir içki koyar, birkaç kadehten sonra birtakım et kafalıların çıkardıkları kitapçılardan okuduğu en son hikâyeleri anlatırdı ona. Bazen de bağrını yırtarcasına, “Zafer mutlaka bizim olacak!” gibisinden bir asker şarkısı söylemeye başlar, bu arada Martinets’i de kendisiyle birlikte içmeye ve cıyak cıyak bağırmaya zorlardı. Martinets, garnizon komutanının anlattığı açık saçık fıkralar karşısında perişan olur, ama bir yandan da piskopos vekilinin edepsizlikte generalden hiç de aşağı kalmadığını düşünmekten alıkoyamazdı kendini.</p>

    <p>Zavallı Martinets, generalle içki içmekten zevk almaya ve generalin konuşmalarını çekici bulmaya başlamıştı. General Fink anlattıkça Martinets şehvete kapılıp azıyor, kadehleri birbiri ardı sıra diktikçe yavaş yavaş Tanrı’yı unutuyor, General’in fıkralarından fırlayan kadınlar dua kitaplarının satırları arasında dans ediyorlardı.</p>

    <p>General Fink de, başlangıçta inatçı bir yobazdan farkı olmayan, ama yeni ortama yavaş yavaş ayak uydurmakta olan Martinets’ten gittikçe daha fazla hoşlanıyordu.</p>

    <p>General, bir gün sahra hastanesinden iki hemşire getirtmişti. Aslında bunlar hemşire falan değil, hastaneye hemşire kadrosundan alınan iki fahişeydiler. O zor günlerde sıkça başvurulan bir yöntemdi bu. General Fink, o gün Martinets’i çağırtmayı da unutmamış, çoktan iblisin pençesine düşmüş olan Martinets de azdıkça azmış, General’in odasındaki sedirin üstünde iki hatunun da hakkından gelmiş, sonradan bu rezilliğinden ötürü kendini uzun süre bağışlamamıştı. Gerçi daha o gece kendini bağışlatmak için bir fırsat yakaladığını sanmış, ama yanıldığını çok sonra anlamıştı. General’in yanından ayrılıp odasına dönerken parktaki bir heykelin önünde yanlışlıkla diz çöküp dua etmeye başlamış, karşısında yakardığı heykelin Przemisl kentinin 1880’lerdeki kurucusu ve belediye başkanı Bay Grabovski’nin heykeli olduğunu fark edememişti.</p>

    <p>Martinets, gece devriyesinin ayak sesleri arasında, Bay Grabovski’nin heykeline yüreğinin derinlerinden yakarmıştı:</p>

    <p>“Yüce Tanrım, hizmetkârını yargılama; sen tüm günahlarını bağışlamadıkça hangi kulun senin huzurunda temize çıkabilir ki! Yalvarırım, hükmün çok ağır olmasın. Senden yardım dileniyorum ve ruhumu senin ellerine teslim ediyorum, Ulu Tanrım...”</p>

    <p>O geceden sonra, General Fink tarafından ne zaman çağrılsa tüm dünya nimetlerini geri çevirmeyi göze almış, “Midem yanıyor” ya da “Çok kötü üşütmüşüm” gibi bahaneler uydurarak sıyrılmıştı işin içinden. Martinets’in gözünde, ruhunun cehennem ateşlerinde yanmaması için gerekliydi bu yalanlar; yoksa ordu disiplininin generalin buyruklarına uyulmasını gerektirdiğini herkes kadar o da biliyordu. Bir general bir rahibe, “Hadi arkadaş, otur karşıma da kafayı çekelim,” dedi mi, o rahip bunu emir saymak zorundaydı.</p>

    <p>Ama ne kadar dirense, gene de zaman zaman generalin isteklerine uymak zorunda kaldığı oluyordu. Böyle durumlarda kafası iyice karışıyor, vicdan azabı içinde dönenip duruyordu.</p>

    <p>İşte, General tarafından bir kez daha çağırtıldığında, Papaz Martinets böylesi çelişkiler içinde kıvranmaktaydı.</p>

    <p>Martinets’i coşkulu bir biçimde karşılayan General Fink, “Kurduğum mahkemeden haberin var mı?” diye sordu keyifle. “Sizinkilerden birini asıyoruz.”</p>

    <p>Martinets, “Sizinkilerden birini” lafını duyar duymaz kaygıyla General’e baktı. Çek sayılmaması gerektiğini birçok kez anlatmaya çalışmış, Moravya’daki bölgesinde biri Çek, biri Alman iki cemaat bulunduğunu, bir hafta Çeklere, bir hafta Almanlara vaaz vermek zorunda kaldığını kim bilir kaç kez açıklamıştı. Çeklerin mıntıkasında Çek okulu bulunmadığından her iki mıntıkada da dersleri Almanca veriyordu, bu yüzden de Çek falan değildi. Martinets’in bu mantıklı açıklaması bir seferinde masadaki binbaşılardan birini sinirlendirmiş, adam, “Desene, Sizin Moravya çıfıt çarşısına dönmüş, kimin eli kimin cebinde belli değil,” deyivermişti.</p>

    <p>General, “Kusura bakma,” dedi, “unuttum gene. Sizinkilerden değil. Herif Çek, hem asker kaçağı hem de vatan haini, Ruslara çalışmış. Kesin asılacak. Formalite gereği kimliğini belirlemeye çalışıyoruz, ama hiç önemli değil. Cevap bekliyoruz, telgraf gelir gelmez sallandıracağız hayvanı.”</p>

    <p>Sonra da, Rahip’i yanına oturtup neşeyle sürdürdü konuşmasını:</p>

    <p>“Ben hızlı yargılama yapıyorsam, her şey gerçekten hızlı yürümeli. Benim ilkem bu. Savaşın başlarıydı, Lvov yakınlarında bir yerde fırlamanın tekini hükümden tam üç dakika sonra astırmıştım. Herif Yahudi’ydi tabii. Ama bir keresinde bir Ruten’i de idam kararını verdikten sadece beş dakika sonra ipe çekmiştik.”</p>

    <p>Gülümseyerek, “İkisinin dinî telkine ihtiyacı yoktu,” dedi. “Yahudi hahamdı, Ruten de Ortodoks papazı. Ama şimdiki vaka çok farklı. Asacağımız adam Katolik. Aklıma parlak bir fikir geldi; diyorum ki, dinî telkin işini idam hükmünü vermeden halledelim, hükümden sonra doğruca götürüp asıveririz şıpınişi.”</p>

    <p>Çıngırağı çalıp emir erini çağırdı:</p>

    <p>“Dünkü ziyafetten beş-altı şişe şarap kalmıştı. Kap getir iki şişe.”</p>

    <p>Şaraplar gelince, General, Papaz’ın kadehini doldurdu, tatlı bir sesle, “Dinî telkinde bulunmadan rahatlayın biraz...” dedi.</p>

    <p class="lvl2">İşte tam da bu ürkünç anda, Şvayk’ın hücresinin demir parmaklıklı penceresinden bir türkü yükseldi:</p>

    <div class="poem html5_section">
      <span>Biz köyün çapkın çocuklarıyız,</span> <span>Nerede bir dilber biz oradayız,</span> <span>Hiç dinlemez kolumuza takarız,</span> <span>Gülüp oynar, keyfimize bakarız.</span>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f161">
      <a class="si-backref" href="#ref_f161">161.</a> <span class="si-footnote-text">Söylenceye göre, 1240 yılında Moravya’daki Hostin tepesi eteklerinde Tatarlarla yapılan çarpışmadan hemen önce Meryem Ana Şternberk’li savaşçı Yaroslav’a görünmüş, Tatarlar bozguna uğratılmıştır.</span>
    </div>

    <div class="si-footnote html5_aside epub-type_footnote" id="f162">
      <a class="si-backref" href="#ref_f162">162.</a> <span class="si-footnote-text">İsviçre’yle, Avusturya’nın Tirol ve Almanya’nın Yukarı Bavyera bölgelerinde rastlanan, tiz kafa sesleriyle pes göğüs seslerinin birbirini izlediği bir tür şarkı söyleme tarzı.</span>
    </div>

    <div class="si-footnote html5_aside epub-type_footnote" id="f163">
      <a class="si-backref" href="#ref_f163">163.</a> <span class="si-footnote-text">(Çekçe) “Aylak, boş gezenin boş kalfası” anlamına gelir.</span>
    </div>

    <div class="si-footnote html5_aside epub-type_footnote" id="f164">
      <a class="si-backref" href="#ref_f164">164.</a> <span class="si-footnote-text">Dönemin Çek yazarlarının adları.</span>
    </div>

    <div class="si-footnote html5_aside epub-type_footnote" id="f165">
      <a class="si-backref" href="#ref_f165">165.</a> <span class="si-footnote-text">Tomaş Masarik (1850-1937), eski Çekoslovakya’nın kurucusu ve ilk cumhurbaşkanıdır (1918-1935).</span>
    </div>

    <div class="si-footnote html5_aside epub-type_footnote" id="f166">
      <a class="si-backref" href="#ref_f166">166.</a> <span class="si-footnote-text">Jaroslav Hašek’in, Cumhurbaşkanı Masarik’e gönderdiği bu “kişisel mesaj”, <em>Aslan Asker Şvayk</em>’ın daha önceki bazı basımlarına alınmamıştır.</span>
    </div>

    <div class="si-footnote html5_aside epub-type_footnote" id="f167">
      <a class="si-backref" href="#ref_f167">167.</a> <span class="si-footnote-text">(Alm.) Evet, elbette.</span>
    </div>

    <div class="si-footnote html5_aside epub-type_footnote" id="f168">
      <a class="si-backref" href="#ref_f168">168.</a> <span class="si-footnote-text">Bedrjih Smetana’nın (1824-1884), Wagner’in etkisi altında bestelediği <em>Dalibor</em> operasından.</span>
    </div>

    <div class="si-footnote html5_aside epub-type_footnote" id="f169">
      <a class="si-backref" href="#ref_f169">169.</a> <span class="si-footnote-text">Kateşizm, Hıristiyanlıkta gençleri bilgilendirmek, kiliseye yeni üyeler kazandırmak, vaftize hazırlamak amacıyla sorular ve yanıtlar biçiminde düzenlenmiş inanç ve ibadet kılavuzudur. Bu konuda uzmanlaşmış din adamlarına kateşist denir.</span>
    </div>
  </div>
</body>
</html>