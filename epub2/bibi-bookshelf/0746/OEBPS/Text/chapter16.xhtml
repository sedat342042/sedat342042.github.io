<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">1</span>Şvayk’ın trende başına gelenler</h1>

    <div class="und-head html5_figure"><img alt="aslan16" src="../Images/aslan16.jpg"/></div>

    <p>Prag-Çeske Budyeyovitse ekspresinin ikinci mevki kompartımanında üç yolcu vardı: Teğmen Lukaş, karşısında oturan dazlak kafalı, yaşlıca bir beyefendi ve koridora açılan kapının önünde, Teğmen’den her an gelebilecek yeni bir sövgü hücumunun korkulu beklentisiyle sesini çıkarmadan dikilen Şvayk. Gerçekten de, Teğmen Lukaş, yolculuk boyunca karşısındaki keli yok sayarak, Şvayk’a esip gürlemiş, ana avrat düz gitmişti.</p>

    <p>Teğmen’in kıyameti koparmasının nedeni aslında çok önemsiz bir olaydı; Şvayk’ın göz kulak olması gereken bavulların eksilmesinden kaynaklanmıştı sorun.</p>

    <p>“Demek, bavullarımızdan biri çalındı, öyle mi?” diye bağırdı Teğmen. “Söyleyip kurtulacağını mı sanıyorsun, itin dölü!”</p>

    <p>“Ama Komutanım,” dedi Şvayk alttan alarak, “hakikaten çalındı. Garlar hırsızdan geçilmez zaten. Bence mutlaka o uğursuzlardan biri kalk gidelim demiştir bavulunuza. Size vukuatım yoktur diye tekmil vermek için eşyaların yanından ayrılmıştım ya, herifçioğlu o ânı fırsat bilmiştir mutlaka. Bavulu ancak tam o sırada yürütmüş olabilir. Bilirsiniz işte, hep böyle uygun bir an kollarlar. İki yıl önce Kuzeybatı Garı’nda genç bir hanımın çocuk arabasını çalmışlardı, kundaktaki bebeğiyle beraber. Ama adamlar o kadar namuslu çıktı ki, küçük kızı bizim sokaktaki karakola teslim ettiler; vagonlardan birinin basamağında bulduklarını söylemişler. Ertesi gün gazeteler, zavallı genç kadının, babası belli olmadığı için bebeği oraya bırakıp kaçmış olabileceğini yazmışlardı.”</p>

    <p>Sonra da, parmağını yaranın üstüne bastı:</p>

    <p>“Garlarda hırsızlık her zaman olmuştur, her zaman da olacaktır. Ne yapabiliriz ki!”</p>

    <p>Teğmen, “Bak, Şvayk,” dedi, “bana öyle geliyor ki, kazdığın kuyuya bir gün kendin düşeceksin. Gerzek numarası mı yapıyorsun, yoksa gerçekten gerzek misin, hâlâ anlamış değilim! Bavulda ne vardı?”</p>

    <p>Şvayk, gözlerini Teğmen’in karşısında oturan ve olup bitenle hiç ilgilenmeksizin elindeki <em>Neue Freie Presse</em><a class="si-noteref epub-type_noteref" href="#f78" id="ref_f78">78</a> gazetesini okuyan adamın kel kafasından ayırmadan, “Mühim bir şey yoktu, Komutanım,” diye yanıtladı. “Koca bavulda yalnızca oturma odasının aynasıyla holdeki demir askılık vardı, o kadar. Pek bir kaybımız olduğu söylenemez, çünkü ayna da, askılık da ev sahibinindi.”</p>

    <p>Teğmen’in kaşını gözünü oynatarak gözdağı verdiğini gören Şvayk, “Komutanım,” dedi sesini yumuşatarak, “bavulun çalınacağını nereden bilebilirdim ki? Hem zaten, aynayla askılığı savaştan döndüğümüz zaman kendisine geri vereceğimizi söylemiştim ev sahibimize. Düşman ülkelerde kim bilir ne kadar çok ayna ve askılık buluruz; demem o ki, bu durumda ne ev sahibi kafeslenmiş oluyor, ne de biz. Bir şehre girer girmez...”</p>

    <p>“Kes sesini Şvayk!” diye bağırdı Teğmen dehşet saçan bir sesle. “Bir gün divanıharpte bulacaksın kendini. Bir düşün bakalım, şu dünyada senden daha sersem, senden daha sepet kafalı biri var mı? Şu birkaç haftada karıştırdığın haltlara bakıyorum da, hangi safderun senin eline su dökebilir, bilemiyorum. Umarım, sen de farkındasındır.”</p>

    <p>“Evet Komutanım; fena halde farkındayım Komutanım. Dedikleri doğruysa, çok gelişmiş bir gözlem yeteneği varmış bende; ama bu yetenek, ne yazık ki, iş işten geçtikten ya da bir aksilik meydana geldikten sonra ortaya çıkıyormuş. Nekazanka’da Nekleba adında bahtsız bir adam vardı, Cadı Kazanı Meyhanesi’nin müdavimlerinden. Ben de onun kadar bahtsızım galiba. Nekleba her cumartesi artık yeni bir hayata başlayacağını söyler, ama ertesi gün, ‘Arkadaşlar,’ derdi, ‘sabah bir de baktım kodesteyim.’ Kimseye bulaşmadan evine gitmeye karar verir, ama her seferinde ya bir bahçe parmaklığını devirir ya müşteri bekleyen bir arabanın atını çözer ya da devriye gezen bir bekçinin kepindeki horoz tüyünü koparıp piposunu temizlemeye kalkardı. Elinde değildi, ne bok yesin! Onu en çok ürküten, bu uğursuzluğun atalarından geliyor olmasıydı. Dedesi daha çırakken...”</p>

    <p>“Yalvarırım Şvayk. Bitmez tükenmez hikâyelerinle içimi bayıltıyorsun.”</p>

    <p>“Komutanım, inanın, palavra sıkmıyorum; anlattıklarımın hepsi gerçek. Dedesi daha çırakken...”</p>

    <p>Teğmen, “Şvayk!” diye öfkeyle patladı. “Bir kere daha emrediyorum, kes şu tıraşı. Duymak istemiyorum. Budyeyovitse’ye varalım, canına okuyacağım senin. Biliyor musun Şvayk, seni içeri tıktıracağım.”</p>

    <p>“Bilmiyorum Teğmenim,” dedi Şvayk olanca sakinliğiyle. “Şimdiye kadar bundan hiç söz etmediniz.”</p>

    <p>Teğmen, dişlerini gıcırdatarak derin bir iç çektikten sonra cebinden <em>Bohemie</em> gazetesini çıkardı ve Alman denizaltısı “E”nin Akdeniz’deki büyük zaferleriyle ilgili haberleri okumaya koyuldu. Derken, Almanların yeni bir buluşuyla ilgili bir haber ilişti gözüne. Kentleri havaya uçurmak için uçaktan atılan özel bir bombaydı bu, art arda tam üç kez patlıyordu. Tam o sırada, kel kafalı beyefendiyle sohbete girmeye çabalayan Şvayk’ın sesiyle irkildi:</p>

    <p>“Bağışlayın efendim, siz Slavya Sigorta Kumpanyası’nın temsilcisi Bay Purkrabek değil misiniz?”</p>

    <p>Kel kafalı beyefendi oralı olmayınca Şvayk, Teğmen’e döndü:</p>

    <p>“Komutanım, bir gazetede okumuştum; normal bir insanın kafasında altmış-yetmiş bin kadar saç varmış, ama birçok örnekte de görüldüğü gibi siyah saçlıların saçı daha seyrek olurmuş.”</p>

    <p>Ve hiç acımadan devam etti:</p>

    <p>“U Şpirku Kahvesi’ne gelen bir doktor vardı; daha bebekken geçirilen bunalımların saç dökülmesine yol açtığını söylerdi.”</p>

    <p>İşte tam o sırada, korkunç bir şey oldu. Kel kafalı beyefendi, yerinden fırlayıp Almanca kükreyiverdi:</p>

    <p>“Defol buradan, adi köpek!” Şvayk’ı tuttuğu gibi kompartmandan dışarı attı, sonra yerine oturup Teğmen’e kendini tanıttı. Teğmen şaşkınlıktan nerdeyse küçükdilini yutacaktı.</p>

    <p>Küçük bir yanlışlık söz konusuydu. Kel kafalı adam, Slavya Sigorta Kumpanyası’ndan Bay Purkrabek değil, Tuğgeneral von Schwarzburg’du. Garnizonları teftişe çıktığı için sivillerini giymişti ve Budyeyovitse’ye baskına gidiyordu.</p>

    <p>Von Schwartzburg, teftişe çıkan generallerin en fecisi olarak nam salmıştı. Bir disiplinsizlik yakalamayagörsün, garnizon komutanıyla arasında şöyle bir konuşma geçerdi:</p>

    <p>“Tabancanız var mı?”</p>

    <p>“Var Komutanım.”</p>

    <p>“İyi! Yerinizde olsaydım, o tabancayı kullanmakta asla tereddüt etmezdim; çünkü burada gördüğüm bir garnizon değil, iğrenç bir domuz ağılı.”</p>

    <p>Gerçekten de, onun teftişlerinden sonra mutlaka bir subay intihar ederdi. Tuğgeneral von Schwarzburg da, amacına ulaşmış kişilerin doygunluğuyla, “İşte yapılması gereken!” derdi. “Asker dediğin böyle olur!”</p>

    <p>Teftişten sonra birileri sağ kalırsa, von Schwarzburg mutsuz oluyordu sanki. Tuğgeneral’in hastalıklarından biri de subayları en berbat yerlere sürmekti. En küçük bir yanlışı bile bağışlamaz, subayı garnizonundan uzaklaştırır, ya Karadağ sınırına ya da Galiçya’nın el ermez, göz görmez bir yerindeki ipten kazıktan kurtulmuşlar birliğine sürerdi.</p>

    <p>“Teğmen,” dedi, “askerî okula nerede gittiniz?”</p>

    <p>“Prag’da.”</p>

    <p>“Demek, askerî okulda okuduğunuz halde bir subayın astlarından sorumlu olduğundan haberiniz yok. Harika. Bu yetmiyormuş gibi, emir erinizle öyle bir konuşuyorsunuz ki bilmeyen en yakın arkadaşınız sanır. Kendisine bir şey sorulmadan car car konuşmasına sesinizi çıkarmıyorsunuz. Pes doğrusu. En fecisi de, üstlerinize hakaret etmesine izin veriyorsunuz. Ne gerekiyorsa yapacağımdan emin olabilirsiniz. Adınız nedir Teğmen?”</p>

    <p>“Lukaş.”</p>

    <p>“Hangi alayda görevlisiniz?”</p>

    <p>“En son...”</p>

    <p>“Teşekkür ederim. En son nerede görevli olduğunuzu sormuyorum. Şimdi nerede görevli olduğunuzu bilmek istiyorum.”</p>

    <p>“91. Piyade Alayı’nda, Komutanım. Naklimi yaptılar...”</p>

    <p>“Demek naklinizi yaptılar? Çok iyi yapmışlar. 91. Alay’la cepheye gidip oraları yakından görmek, eminim size pek iyi gelecektir.”</p>

    <p>“Zaten onlar da bu karara vardılar Komutanım.”</p>

    <p>Tuğgeneral, esaslı bir nutuk çekti: Son yıllarda subayların astlarıyla fazla laubali olduklarını müşahade ediyordu. Erlerle yüz göz olmak son derece tehlikeliydi, demokrasi zihniyetinin dallanıp budaklanmasına sebep olabilirdi. Askerin gözünü korkutmak gerekirdi; asker dediğin, üstünün karşısında tir tir titremeli, dizlerinin bağı çözülmeli, subayın yanına yaklaşamamalıydı. Subaylar, askerlerin kendi başlarına düşünmeleri şöyle dursun, düşünmelerine bile izin vermemeliydiler. Son yılların en feci yanlışı bu olmuştu. Eskiden askerler üstlerinin gölgesinden korkarlardı, oysa şimdi...</p>

    <p>Elini umutsuzca sallayarak, “Şimdi subaylar askerleri şımartıp yoldan çıkarıyorlar,” dedi. “Bu da beni zıvanadan çıkarıyor.”</p>

    <p>Tuğgeneral, sözünü bitirir bitirmez yeniden gazetesini okumaya koyuldu. Yüzü bembeyaz kesilen Teğmen Lukaş ise, Şvayk’la hesaplaşmak için koridora çıktı.</p>

    <p>Şvayk’ı pencerenin önünde buldu. Yüzünde, az önce sütünü emmiş de agucuklar yapmakta olan bir aylık bir bebeğin saflığı ve mutluluğu okunuyordu.</p>

    <p>Teğmen, Şvayk’a başıyla boş bir kompartımanı işaret etti. Şvayk’ın arkasından içeri girip kapıyı kapattı.</p>

    <p>“Şvayk,” dedi sert bir sesle, “şimdi suratının ortasına öyle bir yumruk yiyeceksin ki yıldızları sayacaksın. Neden saldırdın o kel kafalıya? Adamın Tuğgeneral von Schwarzburg olduğunun farkında mısın?”</p>

    <p>“Komutanım,” diye karşılık verdi Şvayk, şehitlik mertebesine erişmiş bir asker edasıyla. “Hayatımda kimseye hakaret etmedim ben. Hem, tuğgeneral kim, ben kimim? Rüyamda tuğgeneral görsem dudağım uçuklar. Fakat adam, Slavya Sigorta Kumpanyası’nın temsilcisi Bay Purkrabek’in hık demiş burnundan düşmüş. Bay Purkrabek, sık sık bizim oradaki meyhaneye uğrardı; bir seferinde masanın başında uyuyakalmıştı da, hayırsever vatandaşlardan biri bizimkinin keline silinmez kalemle şöyle yazmıştı: ‘Lütfen, çocuklarınızın çeyiz sigortasını bizim üstlenmemize izin verin.’ Tabii sonunda herkes çekti gitti, Bay Purkrabek’le baş başa kaldım meyhanede. Başım beladan hiç kurtulmaz zaten. Adam uyanınca gitti aynaya baktı ve öfkeden deliye döndü. Kafasındaki yazıyı benim yazdığımı sanıp o da suratımın ortasına bir yumruk indirmeye kalktı.”</p>

    <p>O küçücük “da” sözcüğü Şvayk’ın dudakları arasından öylesine dokunaklı, öylesine hisli ve öylesine sitemkâr dökülmüştü ki, Teğmen’in havaya kalkan eli yeniden aşağı iniverdi.</p>

    <p>Şvayk susmak bilmiyordu:</p>

    <p>“O beyefendinin küçücük bir yanlışlığa bu kadar öfkelenmesine hiç gerek yoktu. Hem, ben ne yapayım, okuduğum makalede her normal erkeğin kafasında altmış-yetmiş bin saç bulunması gerektiği yazıyordu. Bir tuğgeneralin kel olabileceği kırk yıl düşünsem aklıma gelmezdi. Hakikaten feci bir hata yaptım, ama herkesin başına gelebilir, karşı taraf da haklı olarak gıcık kapabilir. Yıllar önce Hivl adında bir terzi anlatmıştı: Steiermark’taki atölyesinden Prag’a gidiyormuş Leoben üzerinden. Maribor’a uğradıklarında, yolda yerim diye biraz jambon almış. Trendeki yolcular arasında kendisinden başka Çek olmadığını sanıyormuş. Derken, St. Moritz’e yaklaşırlarken, jambonu çıkarmış, kesmeye başlamış. Tam karşısında oturan adamın ağzı sulanmış, bizimkinin gözünün içine bakıyormuş. Terzi Hivl, bunu fark edince, Çekçe, ‘Bir dilim jambon için takla atarsın, değil mi arsız köpek!’ demiş yüksek sesle. Adam da Çekçe cevap vermiş: ‘Bir dilim jambona altı takla bile atarım!’ Bunun üzerine, Budyeyovitse’ ye varmadan, aç kurtlar gibi mideye indirmişler koca jambonu. Adamın adı Voytyek Rous imiş.”</p>

    <p>Teğmen Lukaş, Şvayk’a kötü kötü baktıktan sonra dışarı çıktı, gitti kendi kompartımanındaki yerine oturdu. Çok geçmeden, kapıda, Şvayk’ın saf yüzü belirdi.</p>

    <p>“Özür dilerim Komutanım, ama beş dakikaya kadar Tabor’da olacağız. Yiyecek bir şeyler almamı ister misiniz acaba? Eskiden burada çok güzel...”</p>

    <p>Teğmen öfkeyle yerinden fırlayıp koridora çıktı:</p>

    <p>“Bana bak, sana kaç kere söyleyeceğim? Gözüme görünme demedim mi ben sana? Kaybol, bir daha çıkma karşıma! Defol, gözüm görmesin, seni kahpenin dölü, seni ırzı kırık, seni dümbük!”</p>

    <p>“Emredersiniz Komutanım.”</p>

    <p>Şvayk, selam çaktıktan sonra, topuklarının üstünde geri döndü, sert adımlarla koridorun sonuna kadar yürüdü. Köşedeki nöbetçi yerine oturdu ve oradan geçmekte olan bir demiryolu görevlisiyle sohbete girmeyi denedi: “Özür dilerim, size bir şey sorabilir miyim?”</p>

    <p>Hiç de sohbet canlısı görünmeyen demiryolu görevlisi isteksizce başını salladı.</p>

    <p>Şvayk, “Hofmann adında bir dostum vardı,” diye hemen söze girdi. “Sizden iyi olmasın, çok efendi bir adamdı. Trenlerdeki imdat kollarının hiç çalışmadığından yakınır dururdu. Gerektiği zaman kola asılırsın, ama bir işe yaramazlar, derdi. Doğrusunu isterseniz, şimdiye kadar böyle şeylerle hiç ilgilenmiş değilim. Ama şu imdat kolunu görünce aklıma geldi, kullanmak zorunda kalırsam ne yapmam gerekir, öğrenmek istedim.”</p>

    <p>Yerinden kalktı, demiryolu görevlisiyle birlikte, üstünde “Tehlike ânında kullanılır” yazılı imdat koluna doğru yürüdü.</p>

    <p>Görevli, görevinin bilincinde bir adamdı; hemen, imdat kolunun nasıl çalıştığını Şvayk’a anlatmaya koyuldu:</p>

    <p>“Arkadaşınız doğru söylemiş; bu kola asılmanız gerekir. Ama kolun çalışmadığı doğru değil. Kolu çektiniz mi, tren hemen durur, çünkü lokomotifle bağlantılıdır. İmdat kolunun mutlaka çalışması lazım gelir.”</p>

    <p>O sırada ikisi de imdat kolunu tutmuştu; nasıl olduysa oldu, birden kolu çekiverdiler ve tren duruverdi.</p>

    <p>Kolu kimin çektiğini ikisi de anlayamamıştı.</p>

    <p>Şvayk, kendisinin çekmiş olamayacağını, çünkü treni soymak gibi bir niyeti olmadığını söylüyordu.</p>

    <p>Gülümsemeye çalışarak, “Trenin böyle birden durmasına doğrusu ben de çok şaşırdım,” dedi kondüktöre. “Ne güzel gidiyordu, ansızın duruverdi. Bilmem, en az sizin kadar sinirlendiğimi söylesem, inanır mısınız?”</p>

    <p>Efendiden biri, demiryolu görevlisinden yana çıktı. İmdat kollarıyla ilgili konuşmayı askerin başlattığını duymuştu.</p>

    <p>Şvayk ise durmadan ne kadar dürüst biri olduğunu söylüyor, cepheye gitmekte olan bir askerin treni geciktirmesi için hiçbir neden olmadığını anlatmaya çalışıyordu.</p>

    <p>“Derdini istasyon şefine anlat,” dedi kondüktör. “Bu iş sana yirmi krona patlar.”</p>

    <p>Bu arada, yolcular vagonlardan aşağı iniyor; tren şefi ha bire düdük çalıyor; kadının biri, elinde çantası, çılgınlar gibi kırlara doğru koşuyordu.</p>

    <p>Şvayk, hiç istifini bozmadan, “Yirmi krona değermiş doğrusu,” dedi son derece sakin bir sesle. “Az bile. Bir seferinde, İmparator Hazretleri Jijkov’a giderken, Franta Şnor adında bir adam yolun ortasına diz çöküp Efendimizin arabasını durdurmuştu. Hiç unutmam, o mahallenin polis komiseri, Bay Şnor’a yalvar yakar olmuş, kendi bölgesinde bunu ona yapmaması gerektiğini anlatmıştı. ‘Git kardeşim,’ demişti, ‘İmparator Hazretlerinin arabasını bir sokak aşağıda durdur; orası Başkomiser Kraus’un bölgesine girer. Saygı gösterini orada yap.’ Sonunda Bay Şnor hapsi boyladı tabii.”</p>

    <p>Şvayk konuşadursun, çevresini saran kalabalığı yararak tren şefi orada bitiverdi.</p>

    <p>“Eh, artık hareket edebiliriz,” dedi Şvayk. “Trenin gecikmesi hiç hoş değil. Barış zamanında olsa hadi neyse, kimse umursamaz; ama şimdi savaştayız, her trende ordumuzun şerefli mensupları seyahat ediyor, tuğgeneraller, teğmenler, emir erleri... En küçük bir gecikme pahalıya patlayabilir. Hatırlarsınız, Napoléon Waterloo’ya beş dakika geç kaldı da şanını şöhretini orada bıraktı...”</p>

    <p>Tam o sırada, Şvayk’ı dinleyenleri iteleyerek Teğmen Lukaş beliriverdi. Yüzü bembeyaz kesilmişti; öyle perişandı ki ancak, “Şvayk!” diyebildi.</p>

    <p>Şvayk, hemen selam verip, “Komutanım,” dedi, “bana iftira ediyorlar, güya treni ben durdurmuşum. Bizim Devlet Demiryolları’nın imdat kolları bir tuhaf valla. Yanına yaklaşan yanıyor, dokunanın bir kazaya kurban gitmesi işten değil. Sonra da yirmi kron ceza kesiyorlar adama, tıpkı bana kestikleri gibi!”</p>

    <p>Tren şefi çoktan gitmişti. Az sonra düdüğünü çaldı ve tren kalktı.</p>

    <p>Herkes kompartımanına döndü. Teğmen Lukaş da tek bir söz söylemeden gidip yerine oturdu.</p>

    <p>Yalnızca Şvayk, kondüktör ve demiryolu görevlisi kalmışlardı. Kondüktör, cebinden bir defteri çıkarıp olay hakkında rapor tuttu. Demiryolu görevlisi, Şvayk’a yiyecekmiş gibi bakıyordu ki, bizimki sakin bir sesle soruverdi: “Çoktandır mı demiryollarındasınız?”</p>

    <p>Baktı ki görevli oralı olmuyor, başladı anlatmaya: Prag yakınlarındaki Uhrjinyeves’ten Mliçko Frantişek diye birini tanımıştı. Bu Frantişek de bir gün kazara imdat kolunu çekmişti, ama o kadar korkmuştu ki dili tutulmuştu. Ancak Hostivarj’a, bahçıvan Vanyek’i görmeye gittiğinde bir kavgaya karışıp eşek sudan gelinceye kadar dayak yedikten sonra çözülmüştü dili. “Olay, 1912 yılının Mayıs ayında olmuştu,” diye eklemekten de geri kalmadı.</p>

    <p>Demiryolu görevlisi tuvalete girdi ve kapıyı kilitledi.</p>

    <p>Kondüktör ise yerinden kıpırdamadı. Yirmi kronluk cezayı Şvayk’tan almayı kafasına koymuştu bir kere. Cezayı ödemeyecek olursa, Tabor’a vardıklarında kendisini istasyon şefine teslim etmek zorunda kalacaktı.</p>

    <p>“Tamam,” dedi Şvayk. “Mürekkep yalamış, aklı başında insanlarla sohbete bayılırım; Tabor’daki istasyon şefiyle tanışmaktan şeref duyacağım.”</p>

    <p>Cebinden piposunu çıkarıp yaktı, asker tütününün kopkoyu dumanını üflerken, “Yıllar önce,” dedi, “Svitava’ da Bay Wagner diye bir istasyon şefi vardı. Yanında çalışan memurların canına okur, dünyayı dar ederdi adamcağızlara; ama makasçı Jungwirt’in iliğini kemiğini kuruturdu. Zavallı adam sonunda dayanamamış, kendini nehre atıp canına kıymıştı. Ama kendini nehre atmadan, istasyon şefine bir mektup yazarak, hayaletinin geceleri ortaya çıkıp ödünü kopartacağını bildirmişti. İnanır mısınız, aynen öyle oldu. Hem de o gece. Bizim istasyon şefi alıcının başında otururken birden zil çaldı ve şöyle bir telgraf geldi: ‘N’aber, onun bunun çocuğu! Jungwirt.’ Bir hafta boyunca telgrafların ardı arası kesilmedi. Sonunda, istasyon şefi, ne kadar telgraf hattı varsa hepsinden hayalete cevap göndermeye başladı: ‘Jungwirt, affet beni.’ Ertesi gece, alıcı gene tıkırdadı: ‘Git, kendini köprüdeki telgraf direklerinden birine as. Jungwirt.’ Şef de hayaletin emrini yerine getirdi. Sonradan, Svitava’dan önceki tren istasyonunda çalışan telgraf memurunu kodese tıktılar. Ne denir, akıl sır ermez işler oluyor bu dünyada.”</p>

    <p>Tabor’a geldiklerinde, Şvayk kondüktörle birlikte trenden inmeden, Teğmen Lukaş’ın kompartımanına uğrayıp tekmil verdi: “Komutanım, beni istasyon şefine götürüyorlar.”</p>

    <p>Teğmen Lukaş bir şey demedi. Dünya yıkılsa umurunda değildi. En iyisi her şeye boş vermek, diye düşünüyordu, Şvayk’ı da, şurada oturan kel kafalı Tuğgeneral’i de umursamamak. Kılını kıpırdatmamaya kararlıydı; Budyeyovitse’de trenden inecek, kışlaya gidip tekmilini verecek, sonra da bir piyade taburuyla soluğu cephede alacaktı. Belki de bile bile can verecekti cephede. Böylece, Şvayk gibi korkunç bir yaratığın başıboş dolaştığı bu rezil dünyadan kurtulmuş olurdu.</p>

    <p>Tren kalktığında, Teğmen Lukaş pencereden baktı: Şvayk, peronda, istasyon şefiyle çok ciddi bir konuşmaya dalmıştı. Çevresini, aralarında üniformalı demiryolu görevlilerinin de bulunduğu bir kalabalık sarmıştı.</p>

    <p>Teğmen, derin bir nefes aldı. Şvayk’ın peronda kalması yüreğini rahatlatmıştı. Kel kafalı Tuğgeneral bile artık iğrenç bir canavar gibi görünmüyordu gözüne.</p>

    <p class="lvl2">Tren, Çeske Budyeyovitse yönünde epeyce yol almış, ama peronda Şvayk’ın çevresini saran kalabalık azalacağına artmıştı.</p>

    <p>Şvayk, en küçük bir suçu olmadığını o kadar inandırıcı bir dille anlatıyordu ki, kalabalıktan bir kadın, “İşte gene zavallı bir askerciğin tepesinde bitmişler!” diye bağırdı.</p>

    <p>Bu yargı kalabalık tarafından hemen benimsendi; kerli ferli bir adam, istasyon şefine dönerek, Şvayk’a kesilen yirmi kron cezayı kendisinin ödemek istediğini söyledi. Askerin suçsuzluğuna yürekten inanıyordu.</p>

    <p>Adam, askerin yüzündeki saflığın her şeyi anlattığını söylerken, Şvayk da kalabalığa dönmüş, “Ey millet, ben suçsuzum, ben yaptımsa iki gözüm önüme aksın,” diyordu.</p>

    <p>Tam o sırada oradan beliriveren bir jandarma çavuşu, kalabalığın içinden bir vatandaşı çekip aldı; önüne katıp götürürken verip veriştiriyordu:</p>

    <p>“Bu yaptığının hesabını vereceksin. Tanımadığın birini suçlamak ne demekmiş, gösteririm ben sana! Askerlere böyle davranırsak, bu savaşı kazanmalarını nasıl bekleyebiliriz onlardan?”</p>

    <p>Talihsiz vatandaş ise, çaresizlik içinde, kendisinin Eski Kapı’da kasaplık yaptığını, bu işle hiçbir ilgisi olmadığını anlatmaya çalışıyordu.</p>

    <p>Bu arada, Şvayk’ın suçsuzluğuna inanan iyi yürekli beyefendi, istasyon şefine cezayı ödedikten sonra, Şvayk’ı oradaki üçüncü sınıf lokantalardan birine sürükleyip bir bira ısmarladı. Ama Şvayk’ın tüm belgeleriyle tren biletinin Teğmen Lukaş’ta kaldığını öğrenince, bilet alması ve ufak tefek harcamaları için on kron verdi bizimkine.</p>

    <p>Giderken de, “Söylediklerimi unutma, tamam mı aslanım?” diye tembihledi. “Rusya’da esir düşecek olursan, ne yap yap Zdolbunovlu biracı Zeman’ı bul, benim selamımı söyle. Adımı soyadımı yazıp vermiştim. Kafanı çalıştır, cephede fazla kalma.”</p>

    <p>“Hiç merak etmeyin,” dedi Şvayk. “Yabancı ülkeleri bedavadan gezmek gibisi yoktur.”</p>

    <p>Adam gittikten sonra Şvayk, cömert koruyucusunun verdiği on kronla biraları sessizce yuvarlamaya devam etti. Bu arada, Şvayk istasyon şefiyle konuşurken orada bulunmayan, kalabalığı yalnızca uzaktan görmüş olan perondakiler, tren istasyonunun fotoğraflarını çekmeye kalkışan bir casusun yakalandığını anlatıyorlardı birbirlerine. Kadının biri de, ortalıkta casus falan olmadığını, bir süvari subayının, kendisini geçirmeye gelen sevgilisine kadınlar tuvaletinde sarkıntılık eden bir piyade subayını dövdüğünü ileri sürüyordu.</p>

    <p>Savaşın doğurduğu tedirginlikten kaynaklanan bu desteksiz atışlar, jandarmaların perona dalmasıyla bıçak gibi kesiliverdi. Şvayk sessiz sakin birasını yudumluyor, olanca sevecenliğiyle Teğmenini düşünüyordu. Çeske Budyeyovitse’ye vardığında trende emir erini bulamayınca ne yapacaktı acaba?</p>

    <p>Yolcu treni gelmeden, üçüncü sınıf restoran askerler ve sivillerle dolmuştu. Çoğunluğu, savaş kasırgalarının Tabor hastanelerine savurduğu çeşitli alaylar ve birliklerden, binbir ulustan askerler oluşturuyordu. Şimdi, yeniden yaralanmak, kollarını bacaklarını yitirmek, yeni acılara boğulmak ya da mezarlarının üstüne dikilecek tahta parçasından bir haçla ödüllendirilmek için cepheye geri dönüyorlardı. Yıllar sonra, Doğu Galiçya’nın yaslı ovalarında, bir Avusturya askerinin paslı bir imparatorluk nişanıyla süslü solgun kepi, bu tahta haçın üzerinde rüzgârla sallanıp yağmurla ıslanacaktı. Ara sıra, haçın tepesine tüneyen uğursuz bir yaşlı leş kargası, insan cesetleri ve at leşlerinden oluşan uçsuz bucaksız bir sofranın önüne serildiği eski günlerin doyumsuz şölenlerini anımsayacak; üstüne tünediği kepin altında bir zamanlar en lezzetli lokmaların, insan gözlerinin bulunduğunu geçirecekti aklından.</p>

    <p>İşte bu yeni acıların adaylarından biri gelip Şvayk’ın masasına oturdu. Besbelli, kısa bir süre önce bir ameliyat geçirmiş, askerî hastaneden yeni taburcu olmuştu. Üniformasında kan ve çamur izleri vardı. Kuruyup buruşmuş, bir deri bir kemik kalmıştı; acınacak haldeydi. Masanın üstüne küçük bir bohça koydu, içinden eski püskü bir para kesesi çıkardı, paralarını saydı. Sonra Şvayk’a dönüp sordu: “<em>Magyarúl?</em>”<a class="si-noteref epub-type_noteref" href="#f79" id="ref_f79">79</a></p>

    <p>“Ben Çek’im, dostum,” diye yanıtladı Şvayk. “Bir içki içer misin?”</p>

    <p>“<em>Nem tudom, barátom</em>.”<a class="si-noteref epub-type_noteref" href="#f80" id="ref_f80">80</a></p>

    <p>Şvayk, kendi bardağını mutsuz askerin önüne iterek, “Hiç önemli değil, aslanım,” dedi. “Sen içmene bak.”</p>

    <p>Asker anlamıştı; birayı dikip Şvayk’a teşekkür etti: “<em>Köszönöm szivesen.”</em><a class="si-noteref epub-type_noteref" href="#f81" id="ref_f81">81</a> Sonra, bir kez daha kesesindeki paraları yokladı ve içini çekti. Şvayk, Macar’ın bira söylemek istediğini, ama parasının çıkışmadığını anlamıştı; hemen bir bardak bira ısmarladı ona. Macar, teşekkür ederek el kol hareketleriyle bir şeyler anlatmaya kalkıştı. Yaralı kolunu göstererek herkesin anlayacağı sesler çıkardı: “Uf, uf, uf!”</p>

    <p>Şvayk üzüntüyle başını sallayınca, yaralı asker sol elini yerden yarım metre yukarıda tutup üç parmağını göstererek üç küçük çocuğu olduğunu açıkladı.</p>

    <p>“<em>Nincs ham, nincs ham</em>,” dedi arkasından. Şvayk’a, evde çocukların açlıktan öleyazdıklarını anlatmaya çalışıyordu. Gözlerinden akan yaşları kaputunun kirli koluna silerken, Şvayk’ın gözüne bir kurşun deliği ilişti. Belli ki kaputu delen kurşun adamın koluna saplanmıştı. Macaristan Kralı<a class="si-noteref epub-type_noteref" href="#f82" id="ref_f82">82</a> uğruna ne acılar çekiliyordu.</p>

    <p>Şvayk, kendini sohbete kaptırmış, cebindeki on kronu yavaş yavaş tüketirken Çeske Budyeyovitse’ye gidebilme şansını da tüketiyordu. Kendine ve Macar askere söylediği her birayla, tren bileti alma olanağını biraz daha yitiriyordu.</p>

    <p>İstasyondan, Budyeyovitse’ye giden bir tren daha geçti, ama Şvayk oralı olmadı. Masada oturmuş, can kulağıyla Macar’ı dinliyordu: “Uf, uf, uf! <em>Három gyermek nincs ham, éljen!</em>”<a class="si-noteref epub-type_noteref" href="#f83" id="ref_f83">83</a></p>

    <p>Bu son sözleri, Şvayk kendisiyle kadeh tokuştururken söylemişti.</p>

    <p>“Sen içmene bak, Macar piçi,” diye karşılık verdi Şvayk. “Götür biraları! Sen olsan, bu kıyağı asla çekmezdin bize...”</p>

    <p>Yan masadaki askerlerden biri, 28. Alay’la Szeged’e vardıklarında, Macarların kendilerine işaret çakıp ellerini havaya kaldırdıklarını söyledi.<a class="si-noteref epub-type_noteref" href="#f84" id="ref_f84">84</a></p>

    <p>Gerçekten de öyle olmuştu, ama nedense bu asker bu duruma pek öfkelenmişti. Oysa Çek askerlerinin sık sık yaptığı bir işti bu. Sonunda, Macarlar da, Macaristan Kralı için çarpışmaktan usandıklarında aynı şeyi yapmaya başlamışlardı.</p>

    <p>Yan masadaki asker, biraz sonra yerinden kalkıp Şvayk’ın yanına oturdu, Szeged’de Macarlara dünyayı nasıl dar ettiklerini, meyhanelerde onları nasıl patakladıklarını anlatmaya koyuldu. Ama Macarlar da fena dövüşmüyorlardı hani. Bir keresinde sırtından bıçaklanmış, bu yüzden cephe gerisine gönderilmiş, hastanede tedavi görmesi gerekmişti.</p>

    <p>Ama şimdi cepheye vardığında, kendisini bıçaklayan Macar’a dersini verip alayın namusunu kurtarmadığı için, bölük komutanı onu mutlaka hapse tıkacaktı.</p>

    <p>Tam o sırada, Şvayk’ın tepesine bir başçavuş dikiliverdi, yanında da süngü takmış dört er. Başçavuş, berbat bir Çekçeyle, “Kâğıtlağ, yok kâğıtlağ?” dedi. “Askeğ, ben göğmek sen otuğmak, gitmemek, otuğmak, içmek, içmek bitmemek!”</p>

    <p>“Kâğıtlarım yanımda değil, <em>milaçku,”</em><a class="si-noteref epub-type_noteref" href="#f85" id="ref_f85">85</a> diye karşılık verdi Şvayk. “91. Alay’dan Teğmen Lukaş kâğıtlarımı yanında götürdü, ben istasyonda yapayalnız kaldım.”</p>

    <p>Başçavuş, yanındaki yaşını başını almış köylü askere dönüp, “Milatzku da ne demek?” diye sordu Almanca. Başçavuşa gıcık olduğu anlaşılan asker, aynı dilde olanca serinkanlılığıyla, “Milaçku, ‘Sayın Başçavuşum’ demektir,” diye yanıt verdi.</p>

    <p>Başçavuş, yeniden Şvayk’a döndü:</p>

    <p>“Heğ askeğin kâğıtlağı olmalıdığ. Yok kâğıt, ben atmak askeğ içeği, ğezil heğif!”</p>

    <p>Şvayk’ı istasyondaki karargâha götürdüler. Nöbetçi odasında oturan askerler, <em>milaçku</em> sözcüğünü can düşmanı başçavuş hazretleri için kusursuz bir çeviriyle Almancaya aktaran geçkin köylüye çok benziyorlardı.</p>

    <p>Nöbetçi odasının duvarları, Savaş Bakanlığı’nın o sıralar okullar ve kışlaların yanı sıra ordunun kullandığı tüm bürolara dağıttığı taşbasması resimlerle kaplıydı.</p>

    <p>Aslan Asker Şvayk, içeri girer girmez, altındaki yazıya bakılırsa İmparatorluk 21. Topçu Alayı’ndan Çavuş Frantişek Hammel ile Onbaşılar Paulhart ve Bachmayer’ in erlere nasıl cesaret verdiklerini gösteren resimle karşılaştı. Başka bir resmin altında ise şöyle bir yazı okunuyordu: “Honved Süvarileri’nin 5. Alayı’ndan Çavuş Yan Danko, düşman bataryasının yerini araştırıyor.”</p>

    <p>Sağda aşağılara doğru bir levha asılıydı: “Eşine az rastlanır kahramanlık örnekleri.”</p>

    <p>Askere alınmış Alman gazetecilerin akıl edip kaleme aldıkları yiğitlik örnekleri ve sözlerin bulunduğu bu tür levhalarla, bunak Avusturya, onları hiçbir zaman okumayacak askerleri yüreklendirmeye çalışıyordu. Cepheye ise bu tür kahramanlık örneklerinin anlatıldığı kitaplar gönderiliyor, ama askerler bu kitapların sayfalarını yırtarak ya pipo tütününden sigara sarıyorlar ya da çok daha münasip bir biçimde kullanıyorlardı; böylece, cafcaflı bir üslupla kaleme alınmış olan eşine az rastlanır kahramanlık örneklerinin mana ve ehemmiyetine son derece uygun davranmış oluyorlardı.</p>

    <p>Başçavuş, bir subay bulmak için odadan çıkınca Şvayk levhalardan birini okumaya koyuldu:</p>

    <blockquote>
      <p>CESUR SÜRÜCÜ YOZEF BONG</p>

      <p>Sıhhiye erleri, ağır yaralıları korunaklı bir yerde hazır bekleyen at arabalarına taşıyorlardı. Dolan araba ilkyardım noktasına doğru yola çıkarılıyordu. Ruslar, arabaları fark eder etmez, gülle yağdırmaya başladılar. İmparatorluk 3. Ordusu Servis Bölüğü’nden sürücü Yozef Bong’un atı, bir şarapnelin isabet etmesi sonucu can verdi. “Zavallı Dobbin’im benim, senin de işin bitti,” demesine kalmadı, Bong da bir şarapnelle yaralandı. Ama gene de, atının koşumlarını çözüp küçük arabayı güvenli bir yere çekti. Sonra ölen atının koşum takımını almak için geri döndü. Rusların bombardımanı sürüyordu. Bong, koşumları çözmeye çalışırken, bir yandan da, “Yağdırın bakalım bombaları, canına tükürdüğümün imansızları! Koşumları size bırakmaya hiç niyetim yok!” diye homurdanıyordu. Koşumları çözdükten sonra sürünerek arabaya döndü. Ama onca oyalandığı için, sıhhiye erlerinden küfür yedi. Bunun üzerine, “Koşumları bırakmak istemedim,” diye özür diledi yiğit asker. “Gıcır gıcırdılar. Yazık olur, diye düşündüm. Elimizde de pek kalmadı zaten.” Ancak ondan sonra ilkyardım noktasına gitti ve görevlilere yaralandığını bildirdi. İşte o zaman, bölük komutanı, Bong’un göğsüne gümüş cesaret madalyasını taktı.</p>
    </blockquote>

    <p>Şvayk, bu kahramanlık öyküsünü okuduktan sonra, baktı başçavuş hâlâ görünürde yok, nöbetçi odasındaki köylü askerlere anlatmaya başladı:</p>

    <p>“Böyle cesaret örnekleri karşısında insanın gözleri yaşarıyor. Bu gidişle, orduda gıcır gıcır koşum takımlarından başka bir şey kalmayacak. Ama ben Prag’dayken, “Resmî Gazete”de daha da inanılmaz bir kahramanlık hikâyesi okumuştum. Dr. Yozef Voyna diye bir gönüllü. Galiçya’da, 7. Piyade Taburu’ndaymış. Tam süngü hücumuna kalktıklarında, kafasına bir kurşun yemiş. Hemen ilkyardım noktasına götürmüşler; ama böyle siktiri boktan bir sıyrık için kafamı sardırmam diye paylamış sıhhiyeleri ve yeniden bölüğüne dönmüş. Gel gör ki, bu sefer, ayağının dibinde patlayan bir şarapnel bacağını koparmış. Gene götürmeye kalkmışlar, ama dinleyen kim! Oradan bir sopa kaptığı gibi savaş meydanına atılmış seke topallaya; başlamış düşmana karşı kendini savunmaya. Ama düşman dinler mi! Bu sefer de, bir başka şarapnel gelmiş, sopayı tutan elini uçurmuş. Bunun üzerine sopayı öbür eline almış, bir yandan da, kökünüze kibrit suyu ekeceğim, diye haykırıyormuş. Neyse, çok geçmeden tepesinde patlayan bir şarapnel canını hepten alıp götürmüş de, kurtulmuş bizimki. Ölmeseydi, onun göğsüne de bir gümüş cesaret madalyası takarlardı belki. Kopan kellesi yerde yuvarlanırken, hâlâ, ‘Ölüm sizi yıldırmasın! Yürüyün düşman üstüne!’ diye bağırıyormuş.”</p>

    <p>Askerlerden biri, “Gazetede oturup böyle palavralar atması kolay,” dedi. “Bunu yazan gazeteci orada olsaydı ödü bokuna karışırdı.”</p>

    <p>Köylü yere bir balgam attı:</p>

    <p>“Bizim Çaslav’da Viyana’dan gelmiş bir gazeteci vardı. Herif Alman. Asteğmenin teki. Bizimle Çekçe konuşmaya yanaşmazdı. Bir gün hücum taburuna verdiler namussuzu. Baktı hücum taburunda herkes Çek, bülbül gibi Çekçe konuşmaya başladı fırlama.”</p>

    <p>O sırada kapıda beliren başçavuş, askerlere dik dik bakıp zılgıtı çekiverdi:</p>

    <p>“İnsan iki dakika yok sizi bığakmak boş, hemen başlamak Çekçe konuşmak.”</p>

    <p>Dışarı çıkarken –tabii ki lokantaya gidiyordu– yaşını başını almış onbaşıya Şvayk’ı gösterip, “Teğmen gelir gelmez, şu bitli piyadeyi karşısına çıkaracaksın,” dedi.</p>

    <p>Başçavuş gittikten sonra, onbaşı, “Teğmen gene istasyondaki telgrafçı kıza asılıp duruyordur,” dedi. “İki haftadır sulanıyor karıya, iş tutamayınca da öfkeden kuduruyor. ‘Pis orospu! O kadar istedik, bir kere vermedi!’ diyor.”</p>

    <p>Az sonra, içerki ofiste kitapların masanın üstüne atıldığı duyuldu. Anlaşılan, teğmen gerçekten de öfkeden kudurmuş bir halde odasına dönmüştü.</p>

    <p>Onbaşı, Şvayk’a sevecenlikle, “Elden bir şey gelmez kardeşlik,” dedi. “Mecburi çıkacaksın karşısına. Genci ihtiyarı, çok asker geçti elinden.”</p>

    <p>Şvayk’ı kolundan tutup teğmenin ofisine soktu. Bir yığın kâğıtla kaplı masanın başında, son derece kızgın olduğu görülen genç bir teğmen oturuyordu.</p>

    <p>Şvayk’la onbaşıyı görür görmez, çok şey vaat eden bir sesle, “Oho!” dedi.</p>

    <p>Onbaşı hemen tekmil verdi:</p>

    <p>“Komutanım, bu adamı istasyonda bulduk. Kâğıtları yok.”</p>

    <p>Teğmen, Şvayk diye birinin istasyonda belgesiz yakalanacağını yıllar öncesinden biliyormuşçasına başını salladı. O anda Şvayk’ı kim görse, bir suratına, bir de duruşuna bakar, böyle bir adamın üstünde asla belge bulunamayacağı izlenimine kapılırdı. Şvayk’ın öyle bir hali vardı ki, sanki başka bir gezegenden yeryüzüne gelmişti de, bu yeni dünyaya şaşkın gözlerle bakıyor, insanların kendisinden belge dedikleri daha önce hiç duymadığı o saçma şeyi neden istediklerini bir türlü anlayamıyordu.</p>

    <p>Teğmen, Şvayk’a bakarken, ona ne diyeceğini, hangi soruları soracağını hesaplıyordu.</p>

    <p>Sonunda, “İstasyonda ne arıyordun?” diye sordu.</p>

    <p>“Komutanım, Çeske Budyeyovitse trenini bekliyordum, 91. Alay’a yeniden katılabilmek için. Teğmen Lukaş’ın emir eriyim ben. Beni ceza kesmek için istasyon şefine götürmeye kalktılar; tabii o trende kaldı, ben burada. Sandılar ki, imdat kolunu çekip ben durdurdum treni...”</p>

    <p>“Bir dakika, bir dakika,” diye bağırdı teğmen. “Hiçbir şey anlamadım. Adam gibi anlat ve kısa kes.”</p>

    <p>“Emredersiniz Komutanım. Teğmen Lukaş ve ben, bizi İmparatorluk 91. Piyade Alayı’na ulaştıracak trene bindik binmesine ya, binmez olaydık. Bilseniz, başımıza neler geldi! Önce bavulumuzu kaybettik; sonra, bavulu bulalım derken, o dazlak tümgeneral...”</p>

    <p>“Tanrım, sen bana sabır ver,” diye içini çekti teğmen.</p>

    <p>“Komutanım, pöstekimi serseniz olup biteni doğru dürüst zor anlatırım. Kundura tamircisi Pertlik’in lafıdır; bir keresinde, çırağını kayışla dövecekti, ‘İndir pantolonunu,’ demişti merhum, ‘pöstekini sereyim de gör bak nasıl oluyormuş!’”</p>

    <p>Teğmen söylenedursun, Şvayk sözünü sürdürdü:</p>

    <p>“Her neyse, hani şu dazlak tümgeneralden söz ediyordum; benden hiç hoşlanmadı adam. Komutanım Teğmen Lukaş da koridora kovdu beni. Koridorda da, demin size anlattıklarım geldi başıma; imdat koluna asılmakla suçlandım. Mesele çözülemeyince, peronun ortasında kalakaldım. Tren çekip gitti, trenle birlikte Teğmen, çantalar ve tüm kâğıtlarım da gitti. Orada dikilmiş, nüfus kâğıdı bile olmayan yetim çocuklar gibi çaresizce etrafıma bakınıyordum.”</p>

    <p>Şvayk o denli dokunaklı bakıyordu ki, teğmen, bu doğuştan salağın asla yalan söyleyemeyeceği sonucuna vardı.</p>

    <p>Sonra da, Şvayk’a, Prag’dan gelen ekspresin ardından Budyeyovitse’ye kalkan tüm trenleri bir bir saydı ve bunların hepsini birden nasıl kaçırdığını sordu.</p>

    <p>Şvayk, sokulgan bir gülümseyişle, “Komutanım,” dedi, “bir sonraki treni beklerken başıma öyle bir iş geldi ki, ne siz sorun ne ben söyleyeyim. Masanın başına oturup bir bira söyledim, sonra bir bira daha...”</p>

    <p>“Çok ahmak gördüm, ama böylesini görmedim,” dedi teğmen kendi kendine. “Her şeyi kabul ediyor. Daha önce karşıma dikilip tüm suçlamaları reddeden askerleri düşünüyorum da. Herif, sakin sakin, ‘Bira içerken bütün trenleri kaçırdım,’ diyor.”</p>

    <p>Sonra aklından geçenleri tek bir cümlede topladı ve Şvayk’a aktardı: “Ulan soysuz köpek, soysuz ne demek biliyor musun sen?”</p>

    <p>“Komutanım, bizim Na Boyişti ile Katerjinska Caddesi’nin bitiştiği köşede, o sizin soysuz dediklerinizden vardı bir tane. Babası Polonyalı bir konttu, anası ebelik yapardı. Herif, sabahtan akşama kadar sokakları süpürür durur, geceleri meyhanede, ‘Hepiniz bana, efendimiz, diyeceksiniz!’ diye tuttururdu.”</p>

    <p>Artık Şvayk’tan kurtulmanın bir yolunu bulmaya çalışan teğmen, “Bana bak, şapşalların şahı!” diye bağırdı. “Şimdi hemen gişeye gidip bir bilet alıyorsun ve Budyeyovitse’nin yolunu tutuyorsun. Seni burada bir daha görürsem asker kaçaklarının arasına atarım. Yıkıl karşımdan!”</p>

    <p>Şvayk’ın, eli kasketinin siperliğinde, hiç kıpırdamadan öyle dikildiğini gören teğmen, bu kez Almanca bağırdı:</p>

    <p>“Defol! Sağır mısın, nesin? Kaybol! Onbaşı Palanek, al bu gerzeği gişeye götür, Çeske Budyeyovitse’ye bir bilet al!”</p>

    <p>Az sonra, Onbaşı Palanek büronun kapısında belirdi. Kapı aralığından, Palanek’in arkasından Şvayk’ın içeri bakan sevimli yüzü görünüyordu.</p>

    <p>“Ee, şimdi ne oldu?”</p>

    <p>“Komutanım,” diye fısıldadı Onbaşı Palanek sır verircesine, “bilet alacak parası yok adamcağızın, ama doğrusu bende de hiç para yok. Alaya gittiğini gösteren belgeleri olmadığı için biletsiz de götürmüyorlar.”</p>

    <p>Teğmen, hiç duraksamadan kestirip attı:</p>

    <p>“Öyleyse yürüyerek gitsin. Alaya geç gittiği için hapse tıksınlar. Burada kimsenin onunla uğraşacak hali yok.”</p>

    <p>Bürodan ayrıldıklarında, Onbaşı Palanek, “Kader utansın kardeşlik,” dedi Şvayk’a. “Çaresi yok, Budyeyovitse’ye tabanvayla gideceksin. Nöbetçi odasında tayından artan bir somun var, sana yolluk olur.”</p>

    <p>Şvayk’a kopkoyu bir kahve içirdiler, yanına da bir paket asker tütünüyle koca bir somun verip yolcu ettiler. Şvayk, karanlık bastırdığında Tabor’dan alayına doğru yola koyulduğunda, sesi gecenin içinde yankılanıyordu. Eski bir asker türküsü söylüyordu:</p>

    <div class="poem html5_section">
      <span>Düştük Yaromyerj yoluna,</span> <span>İster inan, ister inanma...</span>
    </div>

    <p>Gel gör ki, nedendir bilinmez, Aslan Asker Şvayk, Budyeyovitse’ye varmak için güneye gitmesi gerekirken, batıya doğru yürümekteydi.</p>

    <p>Kaputuna sarınmış, karla kaplı yolda güçlükle ilerlerken, Napoléon’un Moskova seferinden dönen son neferiydi sanki; tek farkı, kendi kendine mutlu bir türkü tutturmuş olmasıydı:</p>

    <div class="poem html5_section">
      <span>Yemyeşil koruda</span> <span>Çıkmışım dolaşmaya...</span>
    </div>

    <p>Gecenin sessizliğinde, sesi karlı ormanlarda öyle bir yankılanıyordu ki, çevredeki köylerin tüm köpekleri bir ağızdan ulumaya başlamışlardı.</p>

    <p>Şvayk, türkü söylemekten yorgun düşünce, yol kıyısındaki bir çakıl yığınının üstüne oturup piposunu yaktı, bir süre dinlendikten sonra Budyeyovitse seferinin yeni serüvenlerine doğru yola koyuldu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f78">
      <a class="si-backref" href="#ref_f78">78.</a> <span class="si-footnote-text">(Alm.) Yeni Özgür Basın.</span>
    </div>

    <div class="si-footnote html5_aside epub-type_footnote" id="f79">
      <a class="si-backref" href="#ref_f79">79.</a> <span class="si-footnote-text">(Mac.) “Macarca biliyor musun?”</span>
    </div>

    <div class="si-footnote html5_aside epub-type_footnote" id="f80">
      <a class="si-backref" href="#ref_f80">80.</a> <span class="si-footnote-text">(Mac.) “Anlamıyorum, dostum.”</span>
    </div>

    <div class="si-footnote html5_aside epub-type_footnote" id="f81">
      <a class="si-backref" href="#ref_f81">81.</a> <span class="si-footnote-text">(Mac.) “Çok teşekkür ederim.”</span>
    </div>

    <div class="si-footnote html5_aside epub-type_footnote" id="f82">
      <a class="si-backref" href="#ref_f82">82.</a> <span class="si-footnote-text">İmparator Franz Joseph, aynı zamanda Macaristan kralıydı.</span>
    </div>

    <div class="si-footnote html5_aside epub-type_footnote" id="f83">
      <a class="si-backref" href="#ref_f83">83.</a> <span class="si-footnote-text">“Üç çocuk, aç biilaç, halimiz harap!”</span>
    </div>

    <div class="si-footnote html5_aside epub-type_footnote" id="f84">
      <a class="si-backref" href="#ref_f84">84.</a> <span class="si-footnote-text">Düşmana teslim olan ya da düşman tarafına geçen Çek askerlerini iğneleyen bir söz.</span>
    </div>

    <div class="si-footnote html5_aside epub-type_footnote" id="f85">
      <a class="si-backref" href="#ref_f85">85.</a> <span class="si-footnote-text">(Çekçe) Sevgilim.</span>
    </div>
  </div>
</body>
</html>