<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">7</span>Şvayk savaşa gidiyor</h1>

    <div class="und-head html5_figure"><img alt="aslan7" src="../Images/aslan7.jpg"/></div>

    <p>Ne zaman ki, Galiçya’daki Raab Irmağı’na bakan ormanlar, Avusturya ordularının arkalarına bakmadan kaçtığına tanık oldular; ne zaman ki, Sırbistan’daki Avusturya birlikleri gafil avlanıp çoktandır hak ettikleri köteği yediler; Avusturya Savaş Bakanlığı, birden Şvayk’ı anımsadı. İmparatorluğun içine düştüğü kargaşadan çıkmasına neden o da yardımcı olmasındı?</p>

    <p>Bir hafta içinde Strelecky Ostrov’a gidip sağlık muayenesinden geçmesi gerektiğini bildiren emir geldiğinde, Şvayk romatizma ağrıları yüzünden bir kez daha yatağa düşmüştü.</p>

    <p>Bayan Müller mutfakta kahve yapıyordu.</p>

    <p>Şvayk, odasından, “Bayan Müller!” diye seslendi yumuşak bir sesle. “Bayan Müller, gelsenize biraz!”</p>

    <p>Kadın yatağın başına dikildiğinde, Şvayk aynı yumuşak sesle, “Oturun Bayan Müller,” dedi.</p>

    <p>Sesinde esrarengiz bir ağırbaşlılık gizliydi.</p>

    <p>Kadın yatağın kıyısına oturunca Şvayk yattığı yerden doğrulup fısıldadı: “Savaşa gidiyorum!”</p>

    <p>“İnanmıyorum!” diye haykırdı Bayan Müller. “Çıldırdınız mı siz? Ne işiniz var savaşta?”</p>

    <p>Şvayk, derinden gelen bir sesle, “Savaşacağım,” diye yanıtladı. “Avusturya’nın hali harap. Yukarıdan Krakov’a yürüyorlar, aşağıdan Macaristan’a yükleniyorlar. Dört bir yandan silindir gibi eziyorlar bizi. Beni çağırmaları da bu yüzden. Dün size gazeteden okuduğum gibi, yurdumuzun üzerinde kara bulutlar dolaşıyor.”</p>

    <p>“İyi güzel de efendim, ayakta duracak haliniz yok.”</p>

    <p>“Ne olmuş yani? Ben de savaşa tekerlekli sandalyeyle giderim. Köşe başındaki şekerciyi tanırsınız. Onda tam bana göre bir tekerlekli sandalye olacak. Yıllar önce, o kötürüm, cenabet dedesini bindirir, gezintiye çıkarırdı. Bayan Müller, siz de beni o tekerlekli sandalyeye bindirip askerlik şubesine götüreceksiniz.”</p>

    <p>Bayan Müller, gözyaşlarına boğulmuş halde, “Canım efendim,” dedi. “Hemen bir doktor çağırsam mı acaba, ne dersiniz?”</p>

    <p>“Doktor moktor istemiyorum Bayan Müller. Bacaklarımı saymazsak, demir gibiyim valla. Hem memleketin anasından emdiği süt burnundan gelirken, kambur zambura bile durmak yakışmaz. Siz gidip kahveyi yapın.”</p>

    <p>Yanaklarından yaşlar inen Bayan Müller şaşkın bir halde kahveyi süzedursun, Aslan Asker Ş=vayk yatağında bir şarkı tutturdu:</p>

    <div class="poem html5_section">
      <span>General Windischgrätz, horozlar öter ötmez,</span> <span>Kaptı sancağı, yürüdü düşman üstüne.</span> <span>Aman yazıklar bana, aman yazıklar bana.</span><br/>
      <span>Çekti kılıcını, yürüdü düşman üstüne,</span> <span>Kelle koltukta, sığındı Meryem’in gölgesine.</span> <span>Aman yazıklar bana, aman yazıklar bana.</span>
    </div>

    <p>Bu ürkünç savaş şarkısını duyar duymaz dehşete kapılan Bayan Müller, kahveyi mahveyi unuttu, korkudan tir tir titreyerek Aslan Asker Şvayk’a kulak verdi:</p>

    <div class="poem html5_section">
      <span>Sığındı Meryem’in gölgesine, dört köprüden geçti,</span> <span>Piemonte’de coştu şahlandı, esti gürledi.</span> <span>Aman yazıklar bana, aman yazıklar bana.</span><br/>
      <span>Solferino’da kıyamet koptu, kavga kuruldu,</span> <span>Yiğitler yere serildi, dere gibi kan aktı.</span> <span>Aman yazıklar bana, aman yazıklar bana.</span><br/>
      <span>Kollar bacaklar koptu, havalarda uçuştu,</span> <span>18. Piyade Alayı işte orada savaştı.</span> <span>Aman yazıklar bana, aman yazıklar bana.</span><br/>
      <span>Korkusuz yiğitlerde mangal kadar yürek,</span> <span>Torbalarda mangırlar bekler kürek kürek.</span> <span>Aman yazıklar bana, aman yazıklar bana.</span>
    </div>

    <p>Bayan Müller, yalvararak, “Efendim, gözünüzü seveyim!” diye bağırdı mutfaktan. Ama Şvayk savaş şarkısını bitiriyordu artık:</p>

    <div class="poem html5_section">
      <span>Mangırlar torbada, kızlar arabada,</span> <span>Böylesi yaraşır asker adama.</span> <span>Aman yazıklar bana, aman yazıklar bana.</span>
    </div>

    <p>Bayan Müller, artık dayanamayıp fırladığı gibi hekim getirmeye gitti. Bir saat kadar sonra döndüğünde, Şvayk uyuyordu. Efendiden bir beyin elini alnına koymasıyla yerinden sıçradı.</p>

    <p>Adam, “Korkmayın,” dedi. “Ben Vinoradi’den Dr. Pavek. Durun, bir nabzınıza bakayım... Şu dereceyi kolunuzun altına koyun... Güzel, şimdi bir de dilinizi gösterin bana... biraz daha çıkarın... tutun öyle... Anneniz ve babanız neden öldüler?”</p>

    <p>Ve Viyana’nın, tüm Avusturya-Macaristan halklarından en büyük bağlılık ve özveriyi beklediği bir zamanda, Dr. Pavek, Şvayk’ın coşkun yurtseverliğine karşı bir yatıştırıcı yazdı ve Aslan Asker’e savaşı aklından bile geçirmemesini salık verdi.</p>

    <p>“Sırtüstü yatın, kendinizi yormayın. Ben yarın gene uğrarım.”</p>

    <p>Ertesi gün geldiğinde, mutfakta Bayan Müller’e hastanın nasıl olduğunu sordu.</p>

    <p>Bayan Müller, kaygılı bir sesle, “Daha da kötüledi, Doktor Bey,” diye yanıt verdi. “Gece birden romatizmaları azdı ve kabalığımı bağışlayın, Avusturya Millî Marşı’nı söylemeye başladı.”</p>

    <p>Hastasının vatana bağlılığının bu yeni belirtisi karşısında Dr. Pavek, yatıştırıcının dozunu artırma gereğini duydu.</p>

    <p>Üçüncü gün, Bayan Müller, Şvayk’ın durumunun iyice kötüye gittiğini söyledi.</p>

    <p>“Öğleden sonra, savaş meydanının bir haritasını aldırttı bana. Gece de, Avusturya’nın savaşı kazanacağını sayıklayıp durdu.”</p>

    <p>“İlacını muntazaman içiyor mu?”</p>

    <p>“Ne gezer, Doktor Bey. Daha ilacı aldırmadı bile.”</p>

    <p>Bunun üzerine, Şvayk’ı bir güzel azarlayan Dr. Pavek, doktorunun sözünü dinlemeyen, ilacını almayan birine hiçbir yardımı dokunamayacağını söyleyip gitti.</p>

    <p>Şvayk’ın, askerlik şubesine teslim olmak için yalnızca iki günü kalmıştı.</p>

    <p>Bu süre içinde gerekli hazırlıkları yaptı. İlkin, Bayan Müller’i gönderdi, bir asker kepi aldırdı; sonra da köşe başındaki şekerciye yolladı kadını, şekercinin bir zamanlar kötürüm, cenabet dedesini gezintiye çıkardığı tekerlekli sandalyeyi getirtti. Son olarak, koltuk değnekleri de gerekeceği geldi aklına. Neyse ki şekerci, dedesinden bir hatıra olarak koltuk değneklerini de saklamıştı.</p>

    <p>Artık tek eksiği, askere gidenlerin yakalarına taktıkları küçük bir demet çiçekti. Bayan Müller çiçekleri de aldı. İki gün boyunca iki gözü iki çeşme ağlayan kadıncağız hayalîfenere döndü.</p>

    <p>Sonunda, o unutulmaz gün geldi; Şvayk ile Bayan Müller, herkesin şaşkın bakışları arasında, vatana bağlılığın canlı bir timsali olarak Prag sokaklarında belirdiler. Düşünebiliyor musunuz? Yaşlı bir kadının itmekte olduğu tekerlekli sandalyede, kafasına imparatorluk armasıyla bezeli yepyeni bir asker kepi geçirmiş, yakasına çiçek takmış bir adam oturuyor ve elindeki koltuk değneklerini sallıyor. Koltuk değneklerini sallarken de, avazı çıktığı kadar, “Belgrad’a! Belgrad’a!” diye bağırarak Prag sokaklarını inletiyor.</p>

    <p>Kolayca kestirebileceğiniz gibi, Şvayk yola koyulduğu sırada evin önünde toplaşan küçük topluluk yol boyunca yavaş yavaş büyümüş, sonunda büyük bir kalabalığa dönüşmüştü.</p>

    <p>Köşe başlarında bazı polisler, Şvayk geçerken selam duruyorlardı.</p>

    <p>Venseslas Meydanı’na varıldığında, Şvayk’ın tekerlekli sandalyesinin iki yanında yüzlerce insan yürüyordu. Krakovska Caddesi’nin köşesine geldiklerinde, Alman kepi giymiş bir öğrenci bağırdı: “<em>Heil! Nieder mit den Serben!”</em><a class="si-noteref epub-type_noteref" href="#f26" id="ref_f26">26</a></p>

    <p>Vodiçkova Caddesi’nin köşesine geldiklerinde atlı polis, kalabalığı dağıtmak zorunda kaldı.</p>

    <p>Şvayk, o gün askerlik şubesine başvurması gerektiğini bildiren yazıyı gösterdiğinde, komiser biraz düş kırıklığına uğradıysa da, ortalığın daha fazla karışmasını önlemek amacıyla, Strelecky Ostrov’a kadar eşlik etmeleri için bizimkinin yanına iki atlı polis kattı.</p>

    <p>Ertesi gün, Prag’da yayımlanan “Resmî Gazete”de şöyle bir haber çıktı:</p>

    <blockquote>
      <p>KÖTÜRÜM, AMA YURTSEVER</p>

      <p>Dün öğleden sonra, Prag’ın anacaddelerinde yürümekte olan insanlar, göz yaşartıcı bir olaya tanık oldular. Herkes bir kere daha gördü ki, şu yaşadığımız zor günlerde, dürüst vatan evlatları yaşlı imparatorumuza bağlılığın en güzel örneklerini verebiliyor, vatanları uğruna her şeyi göze alabiliyorlar. Sanki Antik Yunanlılar ve Romalıların çağı yeniden yaşanıyor; Mucius Scaevola’nın yanık koluna aldırmadan savaşa atıldığı günler geri geldi. Dün, yaşlı annesi tarafından itilen bir tekerlekli sandalyede koltuk değnekleriyle oturan sakat bir adam en kutsal duygularını tüm soyluluğuyla gözler önüne serdi. Çek ulusunun bu onurlu çocuğu, sakatlığına hiç aldırmaksızın, savaşın yolunu tuttu; vatanı uğruna her şeyini, canını bile feda etmeye hazır olduğunu gösterdi. Hele, “Belgrad’a!” diye haykırışının Prag caddelerinde uyandırdığı coşku ve heyecan, halkın vatan aşkının ve imparatorluğa bağlılığının canlı bir kanıtını oluşturdu.</p>
    </blockquote>

    <p><em>Prager Tagblatt</em> gazetesi de aynı nağmeleri okuyor, haberinin sonunda, sakat gönüllünün, İtilaf Devletleri’ nin Çek ajanlarınca linç edilme tehlikesine karşı bir sürü Alman tarafından korunduğunu belirtiyordu.</p>

    <p><em>Bohemie</em> gazetesi ise, aşağı yukarı aynı haberi verdikten sonra, kötürüm yurtseverin ödüllendirilmesi için çağrıda bulunuyor, Alman yurttaşların adsız kahramana vermek istedikleri armağanları gazete idarehanesine getirebileceklerini duyuruyordu.</p>

    <p>Şvayk, bu üç gazetenin gözünde, Çek topraklarının en soylu yurttaşı olabilirdi; ama askerlik şubesindeki beyler aynı kanıda değildiler. Hele acımasız bir adam olan Askerî Başhekim Bautze hiç aynı kanıda değildi. Onun gözünde, herkes askerlikten, cepheden kaçmak, kurşunlardan ve şarapnellerden yırtmak isteyen birer vatan hainiydi. Bu Alman, “Şu Çekler yok mu, askerden kaytarmak için ne lazımsa yaparlar!” lafını dilinden düşürmezdi.</p>

    <p>On haftadır, muayene için karşısına gelen on bir bin sivilden on bin dokuz yüz doksan dokuzunun askerden kaytarmaya çalıştığına karar vermişti. Ona kalsa on bir bininciyi de askere alacaktı, ama “Geriye dön!” diye bağırınca zavallı adam kalpten gidivermişti. Bautze, adamı yoklayıp öldüğünden emin olunca, “Götürün şu kaçağı!” demişti.</p>

    <p>İşte Şvayk tam o gün karşısına gelmişti Bautze’nin. Öbürleri gibi o da çırılçıplaktı ve dayandığı koltuk değnekleriyle önünü kapamaya çalışıyordu.</p>

    <p>“Gerçekten de çok ilginç bir incir yaprağı,” dedi Bautze Almanca. “Cennet’te kullandıkları incir yaprakları da böyle mi dersiniz?”</p>

    <p>Önündeki belgelere göz atan başçavuş, “Ahmak olduğu için çürüğe ayrılmasına karar verilmiş,” dedi.</p>

    <p>Bautze, “Başka ne sakatlığın var?” diye sordu Şvayk’a.</p>

    <p>Şvayk, ezile büzüle, “Üstünüze afiyet, romatizmalarım var efendim,” dedi. “Ama kanımın son damlasına kadar İmparator Hazretlerinin hizmetinde olacağım. Biraz dizkapaklarım şişti, o kadar.”</p>

    <p>Şvayk’a insanın kanını donduracak bir bakış fırlatan Bautze, Almanca kükredi: “Seni aşağılık asker kaçağı!” Sonra başçavuşa dönerek, insanın tüylerini diken diken eden buz gibi bir sesle, “Derhal içeri tıkın bu fırlamayı!” dedi.</p>

    <p>Süngülü iki asker, Şvayk’ı alıp garnizon hapishanesine götürdüler.</p>

    <p>Şvayk, koltuk değnekleriyle yürürken, dehşet içinde romatizma ağrılarının geçmeye başladığını fark etti.</p>

    <p>Bayan Müller, köprünün orada, tekerlekli sandalye ile hâlâ Şvayk’ı bekliyordu. Birden Şvayk’ı süngülü askerlerin arasında görünce, tekerlekli sandalyeyi bıraktığı gibi ağlaya ağlaya uzaklaştı oradan.</p>

    <p>Aslan Asker Şvayk, devlet silahlı muhafızları arasında, süklüm püklüm yürüyordu.</p>

    <p>Askerlerin süngüleri gün ışığında parlıyordu; Mala Strana’da, Radetzki<a class="si-noteref epub-type_noteref" href="#f27" id="ref_f27">27</a> Anıtı’nın önüne geldiklerinde, peşlerine takılan kalabalığa dönerek, “Belgrad’a! Belgrad’a!” diye bağırdı.</p>

    <p>Şvayk, yakasında çiçekleri, eski koltuk değnekleriyle ağır ağır uzaklaşırken, Mareşal Radetzki hülyalı bakışlarla onu izliyor; kalabalığa karışan efendiden bir adam ise, çevresindekilere, bir “bölücü”nün daha enselendiğini söylüyordu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f26">
      <a class="si-backref" href="#ref_f26">26.</a> <span class="si-footnote-text">(Alm.) “Yaşa, var ol! Kahrolsun Sırplar!”</span>
    </div>

    <div class="si-footnote html5_aside epub-type_footnote" id="f27">
      <a class="si-backref" href="#ref_f27">27.</a> <span class="si-footnote-text">Kont Joseph Radetzki (1766-1858), 1809’da Avusturya ordusunun genelkurmay başkanlığına getirildi. Ordunun modernleştirilmesine yönelik bazı reformları gerçekleştirdi. Johann Strauss (Baba), askerlerce çok sevilen Radetzki’nin onuruna <em>Radetzkymarsch</em> adlı marşı besteledi.</span>
    </div>
  </div>
</body>
</html>