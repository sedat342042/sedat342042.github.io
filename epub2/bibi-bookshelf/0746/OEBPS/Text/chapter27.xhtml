<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">3</span>Şvayk yeniden hücum bölüğünde</h1>

    <div class="und-head html5_figure"><img alt="aslan27" src="../Images/aslan27.jpg"/></div>

    <p>Bir gün önce Şvayk’ı yargılayan askerî mahkemede savcılık yapan binbaşı, General’in davetinde Papaz’ı şerefe kadeh kaldırmaya zorladıktan sonra sızan binbaşıydı.</p>

    <p>Binbaşının o gece General’in evinden ne zaman ve ne durumda ayrıldığını hiç kimse bilmiyordu. Herkes öyle sarhoştu ki, binbaşının yokluğunun farkına bile varılmamıştı. General çoğu zaman kimin konuştuğunu bile fark edemez bir durumdaydı. Bıyıklarını burup salakça bir gülümseyişle, “Hay ağzını öpeyim, binbaşı,” dediğinde, binbaşı oradan ayrılalı en azından iki saat oluyordu.</p>

    <p>Sabah binbaşı hiçbir yerde bulunamadı. Kaputu holdeki askıya, kılıcı duvardaki kancaya asılıydı, tek eksik subay kasketiydi. Belki helada uyuyakalmıştır diye düşünüp evdeki bütün helaları aradılarsa da binbaşıya rastlayamadılar. Binbaşıyı bulamadılar ama, ikinci katın helasında davetteki teğmenlerden birini buldular. Diz çöküp ağzını klozet deliğine dayamış bir durumda mışıl mışıl uyuyordu; besbelli, tam kusarken sızıvermişti.</p>

    <p>Binbaşı kayıplara karışmıştı, sanki yer yarılıp içine girmişti.</p>

    <p>Ama biri Şvayk’ın kapatıldığı hücrenin demir parmaklıklı penceresinden içeri baksaydı, Şvayk’ın Rus kaputunun altında iki kişinin uyuduğunu, kaputun ayak ucundan iki çift çizmenin çıktığını görecekti.</p>

    <p>Mahmuzlu çizmeler binbaşının, mahmuzsuzlar Şvayk’ındı.</p>

    <p>İki adam, kedi yavruları gibi birbirlerine sokulmuş, yatıyorlardı. Şvayk’ın kolu binbaşının başının altındaydı; binbaşı ise, meme emmek isteyen bir köpek yavrusu gibi Şvayk’ın beline sarılıp aguşuna sokulmuştu.</p>

    <p>Aslında ortada esrarengiz bir durum yoktu. Her şey binbaşının görev aşkından kaynaklanıyordu.</p>

    <p>Hepimizin başına gelmiştir: Bir dostunuzla oturmuş keyifli keyifli kafayı çekerken, gecenin bir saatinde dostunuz birden yerinden fırlayarak, “Aman Tanrım, yanmışım ben, sabah sekizde büroda olacağım!” diye bağırır. İşte buna görev aşkı denir ki, genellikle suçluluk duygusunun yan ürünü olarak ortaya çıkar. Böyle soylu bir nöbete yakalanan bir insanı bir an önce büroya gidip işinin başına oturmaktan vazgeçirmek hiç de kolay olmadığı gibi nerdeyse olanaksızdır. Şirketlerin gece bekçileri, böylelerini sabahın köründe koridorlarda başları açık koştururken yakalarlar, biraz olsun uykularını alsınlar diye odalarındaki sedire yatırırlar.</p>

    <p>İşte bizim binbaşı da böyle bir nöbete tutulmuştu.</p>

    <p>Masanın başında kendine gelir gelmez, Şvayk’ı hemen sorgulaması gerektiği sanısına kapılmıştı. Bu görev aşkı nöbeti öylesine ani, öğlesine güçlü, öylesine karşı durulmaz bir biçimde gelmişti ki, binbaşı kimseye sezdirmeden ortadan kayboluvermişti.</p>

    <p>Buna karşılık, cezaevinin nöbetçi odasına girişi fark edilmeyecek gibi değildi. Odaya bomba gibi düştü binbaşı.</p>

    <p>Nöbetçi başçavuş masanın başında horul horul uyuyor, askerler de masanın çevresinde pinekliyorlardı.</p>

    <p>Kasketi bir yanda içeri dalan binbaşı öyle küfürler savurmaya başladı ki, hepsinin esnemesi yarım kaldı, ne yapacaklarını şaşırdılar. Sanki binbaşının karşısında, umutsuzca ve tuhaf tuhaf bakan bir manga asker değil de, sırıtan maymunlar vardı.</p>

    <p>Binbaşı yumruğunu masaya vurup başçavuşa bağırdı: “Ulan, hımbıl herif, şu askerlerine bir bak, hepsinin içi geçmiş!” Sonra da gözlerini devirerek bakan askerlere dönüp haykırdı: “Ulan, size asker demeye bin şahit ister be! Uyurken bile suratınızdan salaklık akıyor, hıyartolar! Uyanıkken de koyun gibi bakıyorsunuz, geri zekâlılar!”</p>

    <p>Küfür faslını bitiren binbaşı, nöbetçi erlerin görevleri konusunda uzun bir nutuk attıktan sonra suçluyu yeniden sorguya çekmek istediğini söyleyerek Şvayk’ın tutulduğu hücrenin hemen açılmasını emretti.</p>

    <p>İşte binbaşı geceleyin Şvayk’ın hücresine böyle girdi.</p>

    <p>Hücreye vardığında sorunu büyük bir başarıyla hallettiği kanısındaydı. Ama gene de dayanamadı, hücrenin anahtarlarının kendisine bırakılmasını istedi. Başçavuş kuralları çiğneyemeyeceğini söyleyerek bu isteği geri çevirince de, “Ulan, kahpenin dölü!” diye haykırdı. “Kazara bir verseydin anahtarları, o zaman yanmıştın işte!”</p>

    <p>Başçavuş, “Özür dilerim Komutanım, ama sizi hücreye kilitlemek zorundayım,” diye yanıt vermişti. “Sizin güvenliğiniz için tutuklunun başına bir de nöbetçi dikmem gerekiyor. Çıkacağınız zaman kapıya vurun, biz gelir açarız Komutanım.”</p>

    <p>Yeniden tepesi atan binbaşı, “Ulan, şerefsiz dümbük!” diye gürledi. “Mahkûmdan korkacak adam mıyım ben! Başımıza nöbetçi dikmene gerek yok. Hadi bakalım, kitle kapıyı üstüme de kaybol, gözüm görmesin!”</p>

    <p>Kapının hemen üstündeki oyukta duran kısa fitilli gaz lambasının verdiği ışık o kadar zayıftı ki binbaşı Şvayk’ı doğru dürüst göremedi bile. Ranzasının yanında hazır olda duran ve bu ziyaretten ne çıkacağını merakla bekleyen Şvayk tekmil vermenin yerinde olacağını düşündü: “Hücre, tek tutukluyla emir ve görüşlerinize hazırdır komutanım.”</p>

    <p>Oraya niçin gittiğini hemen anımsayamayan binbaşı, “Rahat!” dedi. “Neredeymiş o tutuklu?”</p>

    <p>Şvayk, böbürlenircesine, “O tutuklu benim Komutanım,” diye yanıtladı.</p>

    <p>General’in şarap ve likörleriyle beyni iyice keçeleşmiş olan binbaşı, Şvayk’ın ne dediğini anlamadı bile. Alkolün etkisi en son aşamasına vardığından esnemeye başlamıştı, ama öyle korkunç esniyordu ki onun yerinde sivilden biri olsa çene kemikleri çoktan yerinden çıkmıştı. Oysa bu ürkünç esneme binbaşıda bambaşka bir etki uyandırdı: Beynindeki oyuklarda gizlenen şarkı söyleme yeteneğini harekete geçirdi. Şvayk’ın ranzasına yıkılıveren binbaşı, boğazlanan bir domuzun son çığlıklarını andıran bir sesle çığırmaya başladı:</p>

    <div class="poem html5_section">
      <span><em>O Tannenbaum, o Tannenbaum,</em></span> <span><em>Wie schön sind deine Blätter</em>!<a class="si-noteref epub-type_noteref" href="#f170" id="ref_f170">170</a></span>
    </div>

    <p>Bu nakaratı, arada bir çılgınca çığlıklar atarak tekrarladı durdu. Yatağın içinde bir ayı yavrusu gibi debelendikten sonra sırtüstü serildi ve hemen horlamaya başladı.</p>

    <p>Şvayk, “Komutanım, oraya yatılır mı, bitleneceksiniz,” diye uyandırmaya çalıştı, ama boşuna. Binbaşı üstüne ölü toprağı serpilmiş gibi uyuyordu.</p>

    <p>Yufka yürekli Şvayk, binbaşıya baktı baktı, kaputunu üstüne örterek, “Hadi sana iyi uykular, ihtiyar ayyaş,” dedi ve yanına uzandı. Sabaha kadar böyle sarmaş dolaş uyudular.</p>

    <p>Sabah dokuz sularında, herkes binbaşıyı arayadursun, Şvayk kalkıp gerindikten sonra binbaşıyı uyandırması gerektiğini düşündü. Birkaç kez sarsıp iteledi, olmadı; Rus kaputunu üstünden çekip alınca binbaşı dikilip kalktı, nerede olduğunu, başına neler geldiğini anlamaya çalışırcasına boş gözlerle Şvayk’a baktı.</p>

    <p>Şvayk, “Komutanım,” dedi, “nöbetçi odasından kaç kez gelip hayatta mısınız diye baktılar. O yüzden, kusura bakmayın ama, sonunda sizi uyandırmanın daha doğru olacağını düşündüm; sabahları kaçta kalktığınızı bilmiyorum, geç kalmanızı istemem. Uhrjinyeves’teki bira fabrikasında bir fıçıcı vardı, her sabah altı dedi mi uyanırdı; on beş dakika fazla uyudu mu ipin ucunu kaçırır, öyleye kadar yataktan kalkamazdı. Sonradan bunu sık sık tekrarlamaya başlayınca kendini kapının önünde buldu. Herif o kadar kızdı ki, önüne gelene ana avrat düz gitti...”</p>

    <p>Binbaşı, umutsuzca, “Biraz salak mısın sen oğlum?” dedi bozuk bir Çekçeyle. Kafası dumanlı olduğu için neden hâlâ orada oturup durduğunu, neden nöbetçi odasından ikide bir gelip kapıdan baktıklarını, karşısında dikilen adamın neden bilmece gibi konuştuğunu bir türlü anlayamıyordu. İşin içinde korkunç bir gariplik vardı. Gecenin bir vakti oraya geldiğini hayal meyal anımsıyor, ama neden geldiğini çıkaramıyordu.</p>

    <p>Kuşkulu bir sesle, “Ben gece geldim buraya, değil mi?” diye sordu. “Peki, ne halt etmeye geldim?”</p>

    <p>“Komutanım,” diye yanıtladı Şvayk, “geceki konuşmalarınızdan yanlış anlamadıysam, beni sorguya çekmeye gelmiştiniz.”</p>

    <p>İşte o zaman birden uyanan binbaşı, bir şeyler aranıyormuşçasına üstüne başına, sağına soluna baktı.</p>

    <p>Şvayk, hemen atılıp, “Hiç merak etmeyin, binbaşım,” dedi. “Gece buraya nasıl geldiyseniz sabah öyle uyandınız. Geldiğinizde kaputunuz da yoktu, kılıcınız da, yalnızca kasketiniz vardı. Bakın, kasketiniz şurada. Başınızın altına koymaya çalışıyordunuz, ben de elinizden almak zorunda kaldım. Bir subayın tören şapkası silindir şapkaya benzer. Silindir şapkasıyla yatan bir tek kişi tanıdım hayatımda, o da Lodyenitse’li Bay Karderaz’dı. Meyhanede bir sıranın üstüne uzanır, şapkasını da başının altına yastık yapardı. Neden silindir şapkayla dolaştığını merak etmiş olabilirsiniz tabii, hemen söyleyeyim: Cenaze törenlerinde şarkı söylediği için her cenazeye silindir şapkayla giderdi Bay Karderaz. Uzanıp yatacağı zaman da şapkasını başının altına büyük bir özenle yerleştirir, ama şapkayı ezmemesi gerektiğini asla unutmazdı. Şapkaya bir şey olmasın diye başının ağırlığını vermez, sabaha kadar başı havada uyurdu handiyse. Böylece silindir şapkaya zarar vemediği gibi, yararı da dokunurdu bizimkinin; bir yandan öbür yana dönerken saçlarıyla hafif hafif fırçaladığı için sabaha şapka pırıl pırıl olurdu.”</p>

    <p>Şaşkınlıktan gözleri fal taşı gibi açılan binbaşı, Şvayk’a çaresizlik içinde bakarak, “Sen gerçek bir geri zekâlısın,” diyebildi. “Vay anasına, sabaha kadar buradaydım demek. Hadi ben gidiyorum.” Yerinden kalktı, gidip kapıyı yumrukladı.</p>

    <p>Kapının açılmasını beklerken Şvayk’a dönüp, “Eğer telgrafta senin sen olduğunu doğrulamazlarsa darağacını boylarsın!” dedi.</p>

    <p>“Gerçekten çok teşekkür ederim Komutanım,” diye yanıtladı Şvayk. “Ne kadar düşüncelisiniz. Yalnız, Komutanım, benim yataktan bit kapmış olabilirsiniz. Sonra söylemedi demeyin, bit küçükse ve kıçı kırmızıysa kesin erkektir. Eğer tek başınaysa, yanında gri renkte, göbeği kırmızı çizgili, iriyarı dişisi yoksa yırttınız demektir. Bu piç kuruları ne kadar çabuk ürerler bilemezsiniz, tavşanlardan beterdirler.”</p>

    <p>Binbaşı fena halde ürktüyse de belli etmek istemedi. Kapı açılırken, “Hadi oradan, beni korkutamazsın,” dedi ve sert adımlarla nöbetçi odasına yürüdü.</p>

    <p>Nöbetçi odasına vardığında süngüsü iyice düşmüştü, gece yaptığı gibi ortalığı birbirine katmaya kalkışmadı. Soğuk bir sesle içeridekilere kendisine bir araba çağırmaları emretti. Araba Przemisl’in bozuk yollarında sallana sallana ilerlerken, sanığın salakların şahı da olsa kesinlikle suçlu olamayacağı düşüncesi saplandı kafasına. Bu durumda yapabileceği iki şey vardı: Ya eve gider gitmez kendini vuracaktı ya da generalin evinden kaputuyla kılıcını getirttikten sonra hamama gidip bir güzel yıkanacak, oradan Vollgruber’in şaraphanesine uğrayıp kendine bir ziyafet çekecek, sonra da telefon edip şehir tiyatrosunun akşamki oyununa yer ayırtacaktı.</p>

    <p>Daha eve gelmeden ikincisinde karar kıldı. Ama evde kendisini küçük bir sürpriz bekliyordu. Neyse ki, tam zamanında varmıştı...</p>

    <p>General Fink, koridorda binbaşının emir erinin yakasına yapışmış tartaklıyor, bir yandan kudurmuşçasına haykırıyordu:</p>

    <p>“Konuş ulan, eşşoğlueşşek, hangi deliğe girdi komutanın? Söyle, hayvan herif!”</p>

    <p>Ama General gırtlağını sıktığı için suratı mosmor kesilen hayvan herif istese de konuşacak durumda değildi.</p>

    <p>İşte tam o anda yetişen binbaşı, talihsiz emir erinin, General’in evindeki portmantodan alıp getirdiği anlaşılan kaputuyla kılıcını kolunun altında sımsıkı tutmaya çalıştığını gördü.</p>

    <p>Gördüğü sahne binbaşının o kadar hoşuna gitti ki, kapının ağzında durup sadık emir erinin çektiği eziyeti büyük bir keyifle seyretmeye koyuldu. Adam sadık olmasına sadıktı ama, bir türlü vazgeçemediği küçük hırsızlıklarıyla az canını sıkmamıştı.</p>

    <p>General, mosmor kesilmiş emir erinin yakasını bir an bırakıp cebinden bir telgraf çıkardı, kâğıdı zavallının suratına çarpıp yeniden kükredi:</p>

    <p>“Nerede ulan binbaşın, aşağılık herif? O savcı olacak dürzü hangi cehennemde, söylesene be adam! Bu telgrafı ona vereceksin, hem de derhal, anlaşıldı mı!”</p>

    <p>Binbaşı, kapının eşiğinden, “Buradayım,” dedi. “Binbaşı”, “savcı” ve “telgraf” sözcükleriyle kendine gelmiş, birden görevlerini anımsayıvermişti.</p>

    <p>General Fink, dişlerini gıcırdatarak, “Vay efendim!” diye höykürdü. “Beyefendi döndü haa!” General’in sesi o kadar korkutucuydu ki, binbaşı hiç yanıt vermeden kapının ağzında durmayı yeğledi.</p>

    <p>General içeriyi gösterince salona geçip oturdular. Az önce emir erinin suratına çaldığı telgrafı masanın üstüne fırlatan General Fink, aşağılayıcı bir sesle, “Oku da gör yediğin haltı!” dedi.</p>

    <p>Binbaşı telgrafa göz atarken, general yerinden kalktı, odanın içinde dört dönmeye, iskemleleri ve tabureleri tekmeleyip devirmeye başladı. “Ama ne olursa olsun elimden kurtulamayacak!” diye haykırdı öfkeyle. “O alçağı eninde sonunda ipe çekeceğim!”</p>

    <p>Telgraf şöyleydi:</p>

    <div class="letter html5_section">
      <p>11. Hücum Bölüğü’nün Posta Eri Yozef Şvayk, bu ayın 16’sında bölüğün konuşlanacağı bir yer bulmakla görevlendirilmiş, ancak Kirov-Felsztyn yolunda kaybolmuştur. Piyade Eri Şvayk’ı derhal Voyalitse’deki tugay karargâha göndermeniz gerekmektedir.</p>
    </div>

    <p>Binbaşı çekmeceden bir harita çıkarıp masanın üstüne yaydıktan sonra uzun uzun inceledi: Felsztyn, Przemisl’in kırk kilometre güneydoğusundaysa, Piyade Eri Şvayk’ın cepheden yüz elli kilometre uzaktaki bir bölgede bir Rus üniformasına nasıl rastladığını anlamak mümkün değildi, çünkü ileri mevziler Sokol-Turze-Kozlov hattı boyunca uzanıyordu.</p>

    <p>Binbaşı telgrafta verilen bilgiye göre Şvayk’ın birkaç gün önce kaybolduğu yeri haritanın üstünde gösterince, mahkemedeki tüm çabalarının boşa gideceğini fark eden general danalar gibi böğürmeye başladı. Telefonu kaptığı gibi nöbetçi odasını aradı, tutuklu Şvayk’ı hemen binbaşının evine getirmelerini emretti.</p>

    <p>Şvayk’ı beklerlerken, cinleri başına toplanan general ana avrat düz gitti. Barut kesilmişti, en çok da kendine kızıyor, “Keşke, soruşturmayı kısa kesip bütün sorumluluğu üstüme alsaydım da, o saat assaydım herifi!” diye homurdanıyordu.</p>

    <p>Binbaşı ise, General’e karşı çıkıyor, “Yasa ve adalet her zaman uyum içinde olmalıdır,” gibisinden bir şeyler söylüyordu. Hukukun üstünlüğünden, adaletin vazgeçilmezliğinden dem vuruyor, mahkemelerin yanlış kararları sonucunda kim vurduya giden bahtsızları örnek gösteriyor, bir gece önceki içkilerin verdiği baş ağrısından nutuk atarak kurtulmak istercesine uzattıkça uzatıyordu.</p>

    <p>En sonunda Şvayk getirildiğinde binbaşı, Felsztyn yakınlarında neler olup bittiği, bu Rus üniformasının nereden çıktığı konusunda açıklama istedi.</p>

    <p>Şvayk son derece ayrıntılı bir açıklama yapmakla kalmadı, açıklamasını heybesinden hiç eksik etmediği insan manzaralarından birkaç örnekle karşı konulmaz kıldı. Binbaşı bütün bunları mahkemeden önceki çapraz sorgulamada niçin anlatmadığını sorunca da, Rus üniformasını nereden bulduğunu kimsenin sormadığını, kendisine durmadan, “Düşman üniformasını kendi isteğinle ve hiçbir baskı altında kalmadan giydiğini kabul ediyor musun?” gibisinden sorular sorulduğunu söyledi. O da, üniformayı gerçekten de kendi isteğiyle ve hiçbir baskı altında kalmadan giydiği için, ne yapsın, “Elbette... Tabii... Evet... Öyle... Kuşkusuz...” gibi yanıtlar vermişti. Kaldı ki, mahkemede kendisine yöneltilen vatana ihanet suçlamalarını da bu yüzden reddetmişti.</p>

    <p>General, binbaşıya dönüp, “Bu adam su katılmadık bir geri zekâlı,” dedi. “İnsanın göl kenarına kim bilir kimin bıraktığı bir Rus üniformasını sırtına geçirip kendini Rus esirler arasında bulması için tam bir et kafalı olması lazım.”</p>

    <p>Şvayk, “Affınıza sığınarak belirtmem gerekir ki,” diye araya girdi, “bazen ben de yarım akıllı olduğumu düşünmüyor değilim, özellikle akşama doğru...”</p>

    <p>Binbaşı, “Kes ulan, hıyar tohumu!” dedikten sonra General’e dönüp, “Bu adamı ne yapacağız, komutanım?” diye sordu.</p>

    <p>General de, “Gönderelim, kendi tugayında sallandırsınlar öküzü,” dedi.</p>

    <p>Şvayk bir saat kadar sonra Voyalitse’deki tugay karargâha gönderilmek üzere muhafızlar eşliğinde tren istasyonunun yolunu tutmuştu bile.</p>

    <p>Hücresinin duvarında ise Aslan Asker Şvayk’tan küçük bir anı kalmıştı geriye. Hücrede kaldığı yirmi dört saat boyunca aç bırakılan Şvayk, eline geçirdiği bir tahta parçasıyla sivilde içtiği çorbaların, yediği yemeklerin eksiksiz bir listesini kazımıştı duvara.</p>

    <p>Şvayk’la birlikte tugaya gönderilen belgeye şöyle bir not düşülmüştü:</p>

    <div class="letter html5_section">
      <p>469 no’lu telgraftaki talimatlar doğrultusunda, 11. Hücum Bölüğü’nden firar eden Piyade Eri Yozef Şvayk gerekli işlemlerin yapılması için tugay karargâha geri gönderilmiştir.</p>
    </div>

    <p>Muhafız takımı bir Polonyalı, bir Macar, bir Alman, bir de Çek’ten oluşan tam bir milliyetler karmasıydı. Takıma komuta eden Çek onbaşı, tutuklu yurttaşına ne kadar önemli ve müthiş biri olduğunu göstermek için elinden geleni ardına koymuyordu. İstasyona geldiklerinde, helaya gitmek için izin isteyen Şvayk’a kötü kötü baktı, ancak tugaya vardığında işeyebileceğini söyledi.</p>

    <p>“Tamam öyleyse,” dedi Şvayk da. “Bunu bana yazılı olarak verin ki, sidik torbam patladığında sorumlusunun kim olduğu bilinsin. Her şey kanuna uygun olsun.”</p>

    <p>Basit bir sığırtmaç olan onbaşı, sidik torbası lafını duyunca fena halde ürktü ve Şvayk’ı muhafızlar eşliğinde istasyonun helasına götürdü. Ama gene de, yolculuk boyunca kabalığı hiç elden bırakmadı; kasılmaktan bir tarafına kramp girecekti nerdeyse, şişinip durmasına bakan ertesi gün ordunun başına geçeceğini sanırdı.</p>

    <p>Trende Kirov’a doğru giderlerken, Şvayk onbaşıya döndü, başladı anlatmaya:</p>

    <p>“Onbaşı, sana baktıkça, Trento’daki Onbaşı Bozba geliyor aklıma. Daha onbaşı olduğu ilk gün birden etlenmeye başladı. Önce yanakları tombullaştı, sonra göbeği o kadar büyüdü ki ertesi gün asker pantolonuna sığmaz oldu. Ama en kötüsü, kulaklarının uzamaya başlamasıydı. Adamcağızı hemen revire gönderdiler; kendisini muayene eden alay doktoru bunun onbaşıların sık sık yakalandıkları bir hastalık olduğunu açıkladı. Onbaşı pırpırını takar takmaz böyle domuza dönerlermiş, bazıları çabuk atlatırmış, bazıları da bizim Bozba gibi gittikçe semirir, her an patlayabilecek duruma gelirmiş. Yağlanma kolundaki pırpırdan başlıyor, göbeğine doğru uzanıyormuş. Neyse, hemen pırpırını söktüler de şişmesi durdu, hayatı kurtuldu.”</p>

    <p>Ondan sonra Şvayk’ın onbaşıyla konuşma çabaları boşa çıktı; daha da ileri giderek, “Bölüğün başına ne gelirse onbaşılardan gelir” sözünün neden ağızlara sakız olduğunu büyük bir içtenlikle açıklamaya kalkıştıysa da beriki oralı olmadı. Şvayk’ın hiçbir sözüne yanıt vermeyen onbaşı, “Tugaya vardığımızda son gülen kim olacak, görürsün!” diye tehditler savurmakla yetindi. Sözün kısası, onbaşının, yurttaşı Şvayk’a iyi davrandığını söylemek mümkün değildi. Dahası, bir ara, “Nerelisin hemşerim?” diye soran Şvayk’ı, “Sana ne!” diye terslemekten bile geri kalmadı.</p>

    <p>Gel gör ki, Şvayk’ın inadı inattı. Daha önce de muhafızlar eşliğinde yolculuk yaptığını, ama hep keyifli çocuklara düştüğünü anlattı.</p>

    <p>Onbaşı ağzına kilit vurmuştu, ama Şvayk susmak bilmiyordu:</p>

    <p>“Biliyor musun onbaşı, dilini yutmuş gibi öyle oturduğuna bakılırsa başına bir bela gelmiş olmalı. Dünyasından geçmiş çok onbaşı gördüm, kızma ama senin kadar felaketini görmedim. Yüreğini bana açarsan, belki derdine derman bulurum; bil ki, mevcutlu götürülen bir asker bir gömlek fazla eskitmiştir, muhafızlarından çok daha deneyimlidir. Bak, aklıma ne geliyor, onbaşı; bize bir hikâye anlat da neşemizi bulalım. Ne bileyim, memleketini anlatırsın belki de, memleketinin göllerinden söz edersin. Belki eski bir şatonun efsanesini anlatırsın.”</p>

    <p>Onbaşı, “Kes sesini ulan, yetti artık!” diye bağırdı.</p>

    <p>“Sen gözü tok bir adamsın öyleyse,” dedi Şvayk. “Birçokları yeter nedir bilmez.”</p>

    <p>Onbaşı, Şvayk’a sert bir bakış fırlattıktan sonra, “Şimdi sustuğuma bakma, tugaya bir varalım, sen görürsün gününü,” dedi ve bir daha da ağzını açmadı.</p>

    <p>Doğrusunu söylemek gerekirse, muhafız takımı tümüyle pek tatsızdı. <em>Jawohl</em> ve <em>Was</em>’tan başka Almanca bilmeyen Macar’la Alman arasında alışılmadık bir konuşma geçiyordu. Alman bir şeyler anlatırken, Macar başıyla onaylayıp ha bire, <em>“Jawohl!”</em> diyor, Alman susunca Macar, <em>“Was?”</em> deyiveriyor, bu sefer Alman yeniden anlatmaya başlıyordu. Polonyalı ise tam anlamıyla bir beyzadeydi; kimseye yüz vermediği gibi burnundan kıl aldırmıyor, ama sağ elinin parmaklarını ustaca kullanarak ha bire yere sümkürüyordu. Sümkürdükten sonra tüm ciddiyetiyle yerdeki sümüğü tüfeğinin dipçiğiyle etrafa yayıyor, sonra da son derece kibar bir davranışla sümüklü dipçiği pantolonuna siliyor, bu arada durmadan, “Kutsal Anamız,” diye homurdanıp duruyordu.</p>

    <p>Şvayk, onbaşıya sataşmadan edemedi:</p>

    <p>“Sende iş yok, kardeşlik. Bizim orada bir bodrum katında oturan çöpçü Makaçek’in eline su dökemezsin. Adam pencereye sümkürür, sonra da sümüğü öyle ustaca sıvardı ki Prag’ın zaferini müjdeleyen Libuşe’nin<a class="si-noteref epub-type_noteref" href="#f171" id="ref_f171">171</a> resmi çıkardı cama. Her seferinde karısından öyle bir kötek yerdi ki suratı çarşamba pazarına dönerdi. Ama huylu huyundan vazgeçer mi, Libuşe’nin resmini her geçen gün biraz daha mükemmelleştirirdi. Tek eğlencesi buydu herifin.”</p>

    <p>Polonyalı karşılık vermedi. Çok geçmeden kimsenin ağzını bıçak açmaz oldu. Gören, cenaze törenine gidiyorlar sanırdı.</p>

    <p>Böylece Voyalitse’deki tugay karargâha vardılar.</p>

    <p class="lvl2">Bu arada tugay karargâhta çok önemli değişiklikler yapılmış, komutanlığa Albay Gerbich getirilmişti. Bir zamanların sert subayı Gerbich bir süre önce gut hastalığına yakalanmış, bacak eklemlerindeki iltihaplanmadan yürüyemez hale gelmişti. Ama bakanlıktaki güçlü dostları emekliye ayrılmasını engellemişler, her seferinde daha büyük birliklerin kurmay heyetlerine atanmasını sağlamışlardı. Kuşkusuz, her gittiği birlikte aylığı da yükseliyor, üstelik savaş tazminatından da yararlanıyordu. Bir artrit nöbeti sırasında olmadık bir salaklık yaptığında, hemen bir başka yere atanıyor, ama her defasında biraz daha yükseliyordu. Öğle yemeklerinde subaylarla sohbet ederken, ayak başparmağını ayağına bağlayan eklemdeki iltihaptan başka bir şey konuşmazdı; ayak başparmağı o kadar şişmişti ki, iki numara büyük postal giymek zorunda kalıyordu.</p>

    <p>Yemeklerdeki en büyük zevki, ayak başparmağının nasıl terlediğini, o yüzden pamuğa sarmak zorunda kaldığını, parmağından sızan irinlerin kuyrukyağıyla yapılmış ekşi çorba gibi koktuğunu anlatmaktı.</p>

    <p>İşte bu yüzden, yeni bir göreve atandığında, tüm subaylar candan yürekten uğurlarlardı Albay’ı. Bunun dışında güler yüzlü, efendi bir adamdı, astlarına çok iyi davranır, guta yakalanmadan önce yediği leziz yemeklerden, içtiği nefis içkilerden söz etmeye bayılırdı.</p>

    <p>Şvayk’ı tugaya getirip nöbetçi subayın emriyle gerekli belgelerle birlikte Albay Gerbich’in karşısına çıkardıklarında, Teğmen Dub da odadaydı.</p>

    <p>Sanok’tan Sambor’a yüründüğü günlerde Teğmen Dub bir macera daha yaşamıştı. 11. Hücum Bölüğü, Felsztyn’i geçtikten sonra, Sudova Vişniya’daki Ağır Süvari Alayı’na at götüren bir birlikle karşılaşmıştı.</p>

    <p>Binicilikteki ustalığını Teğmen Lukaş’a göstermeye kalkışan Teğmen Dub, nasıl olduğunu kendisi de anlamadan atlardan birine atlayıvermiş, at da bayır aşağı dörtnala koşturup ortadan kaybolmuştu. Bir süre sonra Teğmen Dub’u vadinin dibindeki bataklığa ağaç gibi dikilmiş olarak bulmuşlardı ki, en becerikli bahçıvan gelse beceremezdi. İplerle çekip çıkardıklarında en küçük bir şikâyette bulunmamış, yalnızca son nefesini veriyormuş gibi hırıltılar çıkarmıştı. Tugay karargâhın yakınından geçerlerken, oradaki revire bırakmışlardı teğmeni. Birkaç gün sonra toparlandığında, doktor sırtını ve karnını tentürdiyotla ovalatmış, sonra da birliğine göndermişti. Şimdi Albay Gerbich’in odasında oturmuş, bir sürü hastalıktan dem vurmaktaydı.</p>

    <p>Şvayk’ın Felsztyn yolunda esrarengiz bir biçimde kaybolduğunu duyduğu için, onu birden karşısında görünce, “Vay, döndün demek!” diye bağırdı. “Umarım daha da korkunç bir canavar haline gelmemişsindir!”</p>

    <p>Burada, Teğmen Dub’un attan düştükten sonra hafif de olsa bir beyin sarsıntısı geçirdiğini belirtelim ki, Şvayk’ ın canına okuyabilmek için Tanrı’yı kafiyeli bir yakarışla yardıma çağırdığını duyduğunuz vakit şaşırmayın:</p>

    <p>“Yüce Tanrım, yalvarıyorum sana! Toplar gümbürdüyor dört bir yanımda. Mermiler vızır vızır sağımda solumda. Ey, savaşların tanrısı, kuvvet ver bana savaşmam için bu haydutla!.. Bu kadar zamandır neredeydin, bok herif? O sırtındaki üniforma da nereden çıktı?”</p>

    <p>Tabii bu arada, gutlu albayın eklem ağrılarına yakalanmadığı zamanlar çevresindekilere son derece demokratça davrandığını, odasına gelen tüm subay ve astsubaylara ayak başparmağının nasıl şiştiğini, ter ve irinden ayağının nasıl kuyrukyağıyla yapılmış ekşi çorba gibi koktuğunu rütbe ayrımı yapmaksızın anlattığını da belirtmeden geçmeyelim.</p>

    <p>Albay Gerbich’in artrit nöbeti tutmamışsa, odası her rütbeden subay ve astsubayla dolardı. Böyle ender durumlarda dünyayı toz pembe gören Albay, çevresindekilere o açık saçık hikâyelerini anlatmadan edemezdi. Olağanüstü bir keyif alırdı bundan. Ötekiler ise, belki de ta Mareşal Laudon<a class="si-noteref epub-type_noteref" href="#f172" id="ref_f172">172</a> döneminden beri dillerde dolaşan bu fıkraları kim bilir kaçıncı kez dinleyip kahkahalar atarlardı. Böyle durumlarda Albay Gebrich’e katlanmak çok kolaydı. Herkes canının istediğini yapar, Albay hangi tabur ya da bölüğün karargâhına uğrasa orada gülüp eğlenilirdi.</p>

    <p>İşte Şvayk Albay’ın karşısına çıkarıldığında da, içerisi subaydan geçilmiyordu. Albay Gerbich, Przemisl’deki albayın yazdırıp tugay karargâha gönderdiği belgeyi incelerken, onlar da merak içinde bu işin sonunun nereye varacağını bekliyorlardı.</p>

    <p>Teğmen Dub ise o her zamanki cana yakınlığıyla Şvayk’la uğraşmayı sürdürüyordu:</p>

    <p>“Sen beni daha tanımadın, adi herif! Dünyaya geldiğine pişman edeceğim seni!”</p>

    <p>Albay Gerbich, Przemisl’deki albaydan gelen belgeyi baştan sona dikkatle okuduysa da hiçbir şey anlamadı. Bu da çok doğaldı, Przemisl’deki sarhoş binbaşının yazdırdıklarından kim ne anlayabilirdi ki?</p>

    <p>Ama Albay Gerbich’in keyfini hiçbir şey bozamazdı, hayatını cehenneme çeviren eklem ağrıları iki gündür bayağı hafiflemişti, ayak başparmağı çizmesinin içinde kuzu gibiydi.</p>

    <p>Albay başını elindeki kâğıttan kaldırıp Şvayk’a babacan bir tavırla, “Anlat evladım, başına neler geldi bakalım?” deyince, Teğmen Dub kendini yüreğine hançer saplanmış gibi hissetti ve Şvayk’ın yerine yanıt vermeye kalktı.</p>

    <p>Şvayk’ı göstererek, “Komutanım,” dedi, “bu herifin huyudur, sürekli geri zekâlı ayağına yatar, rezilliğini gizlemek için ebleh numarası yapar. O kâğıtta ne yazdığını bilmiyorum, ama bu alçağın bu sefer çok daha büyük bir suç işlediğinden eminim. Kâğıdı okumama izin verirseniz, bu pisliğe ne yapılması gerektiği konusunda sizi aydınlatabilirim, Komutanım.”</p>

    <p>Sonra Şvayk’a dönüp Çekçe, “Uyuz ediyorsun beni,” dedi. “Sen de farkındasın bunun, değil mi?”</p>

    <p>Şvayk, handiyse gurur duyarak, “Elbette farkındayım,” diye karşılık verdi.</p>

    <p>Teğmen Dub, bu kez Almanca, “Komutanım, görüyorsunuz işte,” dedi, “bu köpekle doğru dürüst konuşmak bile mümkün değil. Ama artık yeter, bu sefer de paçayı kurtarmasına izin vermeyelim, Komutanım. Öyle bir ceza verelim ki ona, herkese örnek olsun. Albayım, müsaadenizle...”</p>

    <p>Kâğıdı Albay’dan alıp uzun uzun göz gezdirdikten sonra zafer kazanmışçasına haykırdı:</p>

    <p>“İşte şimdi hapı yuttun, Şvayk! Söyle bakalım, asker üniformanı ne yaptın?”</p>

    <p>“Rus askerlerini çok merak ettiğim için bu paçavrayı sırtıma geçirmiştim; benimkini gölün kıyısında bir yere bıraktım,” diye yanıtladı Şvayk. “Her şey bir yanlış anlamadan ibaret.”</p>

    <p>Şvayk, bu yanlış anlamadan dolayı başına gelenleri en küçük ayrıntılarına kadar anlattıktan sonra Teğmen Dub gürledi:</p>

    <p>“Dünyanın kaç bucak olduğunu göstereceğim sana! Bir asker, hem de savaşta üniformasını kaybederse ne olur, biliyor musun?”</p>

    <p>“Bunda bilmeyecek ne var, Komutanım,” diye yanıt verdi Şvayk. “Bir asker üniformasını kaybederse yenisini verirler.”</p>

    <p>“Tanrım, sen bana sabır ver!” diye bağırdı Teğmen Dub. “Ulan hayvan herif, senin gerzeklik numaralarını yutacağımı mı sanıyorsun, köpek! Savaş biter, senin askerliğin bitmez be!”</p>

    <p>O âna kadar masasının başında sessiz sakin oturmakta olan Albay Gerbich’in yüzünde ansızın korkunç bir ifade belirdi. Birden patlak veren artrit nöbeti, o âna kadar uysal bir kedi gibi uyumakta olan ayak başparmağını kükreyen bir aslana çevirivermişti; sanki eklemine bin voltluk elektrik veriyorlar, başparmağını çekiçle un ufak ediyorlardı albayın. Etine şişler batırılıyormuşçasına, ürkünç bir sesle haykırdı:</p>

    <p>“Defolun, herkes dışarı! Bir tabanca verin bana!”</p>

    <p>Bu baş belası başparmak yüzünden başlarına gelecekleri çok iyi bildikleri için tüm subaylar dışarı kaçıştı. Muhafızlardan biri, Şvayk’ı kolundan tuttuğu gibi koridora sürükledi. Bir tek Teğmen Dub içeride kaldı; o nöbet ânını, Şvayk’ın işini hemen bitirmek için çok elverişli bulmuştu. “Albayım,” dedi sırıtarak, “izin verin, bu adamı...”</p>

    <p>Ama Albay inleyerek masanın üstündeki mürekkep hokkasını kafasına fırlatınca, dehşete kapılan Teğmen selama durup, “Emredersiniz komutanım!” dedi ve kendini dışarı attı.</p>

    <p>Albay’ın odasından uzun süre inlemeler, ah çekmeler geldi, derken ahlayıp oflamalar kesiliverdi. Anlaşılan, gut nöbeti geçmiş, Albay’ın ayak başparmağı yeniden kuzu kesilmişti. Albay, emir erini çağırıp Şvayk’ı içeri getirmesini emretti.</p>

    <p>Sanki az önce acı içinde inleyen kendisi değilmişçesine, “Evet, nedir mesele, anlat bakalım,” dedi Şvayk’a. Rahat bir nefes almış, sinirleri yatışmıştı.</p>

    <p>Şvayk, Albay’a dostça gülümseyerek, başından geçenleri olduğu gibi anlattı; 91. Alay’a bağlı 11. Hücum Bölüğü’nün posta eri olduğunu, onsuz ne yapacaklarını bilemediğini eklemeyi de unutmadı.</p>

    <p>Bu sözlerden çok hoşlanan Albay, gevrek gevrek güldükten sonra Şvayk’a dışarı çıkmasını söyledi ve içeri çağırdığı subaya emir verdi:</p>

    <p>“Şvayk’a bir izin kâğıdı hazırlayın, Zoltantse’ye kadar trenle gidecek. Bölüğü yarın orada oluyor. Depodan yeni bir üniforma verin, yolda karnını doyurması için de 6 kron 82 heller koyun cebine.”</p>

    <p>Bir süre sonra, Şvayk sırtında gıcır gıcır bir Avusturya üniformasıyla istasyona doğru yola çıkarken, karargâhın orada Teğmen Dub’la karşılaştı. Hemen hazır ola geçip belgelerini gösterdikten sonra, Teğmen Lukaş’a iletmek istediği bir şey olup olmadığını sordu teğmene.</p>

    <p>Ne yapacağını bilemeyen Teğmen Dub, “Rahat!” demekten başka çare bulamadı. Uzaklaşmakta olan Şvayk’ ın arkasından bakarken, dişlerini gıcırdatarak, “Elimden kurtulamayacaksın,” diye homurdandı. “Yakında madara edeceğim seni, bir gün önümde diz çökeceksin...”</p>

    <p class="lvl2">Lvov dolaylarında yolunu kaybeden 14. Bölük’ün artçı kolu dışında, Yüzbaşı Sagner’in tüm taburu Zoltantse İstasyonu’nda toplanmıştı.</p>

    <p>Şvayk, bu küçük kasabaya vardığında, bambaşka bir ortamda buldu kendini; ortalıktaki telaş ve kargaşadan, insanların birbirlerini boğazladıkları cepheden pek de uzakta olmadıkları anlaşılıyordu. Sokaktan birbiri ardı sıra top arabaları geçiyor, boyuna gelen yük trenleri istasyona yığılıyordu. Hemen her evden bir asker çıkıyordu. Çalımından geçilmeyen Alman askerleri tepeden baktıkları Avusturyalılara sigara dağıtıyorlardı. Meydana kurulmuş sahra mutfaklarındaki fıçılardan Alman askerlerine öğlen akşam bira veriliyordu. Avurdu çökmüş, karnı karnına geçmiş Avusturya askerleri ise bira fıçılarının çevresinde aç kediler gibi dolanıyorlardı.</p>

    <p>Uzun bukleleri ve cüppeleriyle Yahudiler, bir araya toplanmışlar, batıdan yükselen dumanları göstererek birbirlerine telaşlı telaşlı bir şeyler anlatıyorlardı. Bug Irmağı kıyısındaki Utsiskov, Busk ve Derevyani köylerinin yanmakta olduğu söyleniyordu.</p>

    <p>Topların gümbürtüsü açık seçik duyuluyordu. Rusların Kamyonka Strumilova’yı Grabov’dan topa tuttukları, çarpışmaların Bug Irmağı boyunca aralıksız sürdüğü, askerlerin ırmağın öbür yakasındaki evlerine dönmek isteyenleri durdurmaya çalıştıkları söyleniyordu.</p>

    <p>Her kafadan bir ses çıkıyor, tam bir kargaşa hüküm sürüyordu; anlaşıldığı kadarıyla, bir süredir cephe boyunca geri çekilmekte olan Ruslar yeni bir taarruza geçmişlerdi, ama bu konuda hiç kimse doğru dürüst bir şey bilmiyordu.</p>

    <p>Jandarmalar kasabadaki karargâha korkudan tir tir titreyen Yahudiler getiriyorlardı. Bozgunculuk yapmakla, yalan haber yaymakla suçladıkları bu adamları sıra dayağına çektikten sonra evlerine postalıyorlardı.</p>

    <p>Sözün kısası, Şvayk kasabaya varıp birliğini aramaya başladığında bir kıyamettir gidiyordu. Şvayk’ın, daha istasyonda, az kalsın görevlilerle başı belaya giriyordu. Birliklerini arayan askerlere bilgi verilen masanın önüne geldiğinde, masanın başında oturan onbaşılardan biri, “Ulan hıyar, aval aval ne bakıyorsun? İstersen gidip ben bulayım bölüğünü!” diye bağırınca, Şvayk, “Yok, siz zahmet etmeyin,” diye karşılık verdi. “91. Alay’a bağlı 11. Hücum Bölüğü’nün kasabada nereye konuşlandığını öğreneyim yeter.” Sonra da çok önemli bir sır veriyormuşçasına ekledi: “11. Bölük hemen bulmam gerekiyor, ben o bölüğün posta eriyim.”</p>

    <p>Şvayk’ın talihine, yan masada bir kıdemli başçavuş oturmaktaydı. Yerinden kaplan gibi sıçrayıp Şvayk’ın karşısına dikildi, “Ulan it herif!” diye gürledi. “Hem posta erisin, hem de bölüğünün yerini bilmiyorsun, öyle mi?”</p>

    <p>Şvayk’ın yanıt vermesine kalmadı, kıdemli başçavuş bitişikteki odaya daldı, az sonra büyük bir sosis fabrikasının sahibini andıran şişman bir teğmenle dışarı çıktı.</p>

    <p>Transit noktalarındaki komutanlar, tüm savaşı birliklerini arayarak geçiren, savaş boyunca serseri mayın gibi oradan oraya dolaşan başıboş askerlerden hiç hoşlanmazlardı. Üstünde “Tayın bedeli” yazan masalarının başında oturur, kuyruğa giren askerleri saatlerce bekletirlerdi.</p>

    <p>Şişman teğmen ortaya çıkar çıkmaz, başçavuş, “Dikkaat!” diye bağırdı. Teğmen, Şvayk’a sordu: “Belgelerin nerede?”</p>

    <p>Kâğıtlara göz atan teğmen, Şvayk’ın tugay karargâhtan Zoltantse’deki bölüğüne gönderildiğini görünce kâğıtları Şvayk’a geri verdi. Masada oturan onbaşıya buyurgan bir sesle, “Ona gerekli bilgileri ver,” dedikten sonra odasına geri döndü.</p>

    <p>Teğmen gözden kaybolur kaybolmaz kıdemli başçavuş Şvayk’ı kolundan tuttuğu gibi kapıya iteledi ve ona gerekli bilgiyi verdi: “Hadi bakalım, çek arabanı, bir daha gözüm görmesin seni, bok herif!”</p>

    <p>Kendini yeniden kargaşanın ortasında bulan Şvayk, taburdan tanıdık birini aramaya başladı. Kasabanın sokaklarında uzun bir süre dolaştıktan sonra, başının belaya girmesini göze alarak karşıdan gelen bir albayı durdurup kötü Almancasıyla tabur ve bölüğünün nerede olduğunu bilip bilmediğini sordu.</p>

    <p>Albay, “Benimle Çekçe konuşabilirsin, ben de Çek’ im,” dedi. “Senin taburun demiryolunun ötesindeki Klimontov köyü yakınlarında konaklıyor. Senin bölüğündekiler daha geldikleri gün çarşıda Bavyeralılarla birbirlerine girdiler, onun için taburun kasabaya girmesi yasak.”</p>

    <p>Şvayk tam Klimontov’a doğru yola koyuluyordu ki, albay seslenip yanına çağırdı, sigara alması için beş kron verdi. Şvayk’ı dostça uğurladıktan sonra uzaklaşırken, “Ne kadar cana yakın bir adam,” diye geçirdi aklından.</p>

    <p>Köy yolunda ilerleyen Şvayk, Albay’ın ne kadar iyi bir adam olduğunu düşünürken birden aklına on iki yıl önce Trento’da tanıdığı Albay Habermaier geldi; o da askerlere çok sevecen davranırdı, ama Adige yakınlarındaki kaplıcalarda izinsiz yakaladığı bir harp okulu öğrencisine içeri attırırım diye gözdağı vererek tecavüz etmeye kalkışınca eşcinsel olduğu anlaşılmıştı.</p>

    <p>Şvayk, ağır ağır yürüyerek köye girdiğinde diken üstündeydi, ama tabur karargâhı bulmakta güçlük çekmedi; hiç de küçük olmayan köyde doğru dürüst tek bir bina vardı, o da Galiçya yerel yönetiminin bu katıksız Ukrayna bölgesinde halkı daha da Polonyalı kılmak için yaptırmış olduğu büyük ilkokul binasıydı.</p>

    <p>Okul binası savaş boyunca kimleri ağırlamamıştı ki. Rus ve Avusturya orduları burayı karargâh binası olarak kullanmışlardı; Lvov’un yazgısını belirleyen büyük çarpışmalar sırasında ameliyat salonuna dönüştürülen spor salonunda ne kollar, ne bacaklar kesilmiş, ne kafatasları delinmişti.</p>

    <p>Okul binasının arka tarafındaki bahçeye isabet eden koca bir bomba huni biçiminde büyük bir çukur açmıştı. Bahçenin köşesinde yükselen çok büyük bir armut ağacının dallarından birinde kesik bir ip sallanıyordu. Bir süre önce, Polonya okulunun müdürü yörenin Yunan Katolik piskopos vekilini Rus işgali sırasında Rus Ortodoks Çarı’nın ordularının zaferi için kilisede bir ayin düzenlemekle suçlayarak ihbar edince, adamı asıvermişlerdi. Üstelik bu suçlamada en küçük bir doğruluk payı yoktu, çünkü Katolik piskopos vekili o sırada orada değildi, safra kesesinde taş olduğu için savaşın hiç uğramadığı Bohnia Zamurovana’daki küçük bir kaplıcada tedavi görmekteydi.</p>

    <p>Yunan Katolik piskopos vekilinin asılmasında milliyetçilik ve dinsel çekişmeler gibi etkenlerin yanı sıra bir tavuk da rol oynamıştı. Talihsiz adam, savaş patlak vermeden kısa bir süre önce bahçesine yeni ektiği kavun tohumlarını yediği için okul müdürünün tavuklarından birini öldürmüştü.</p>

    <p>Piskopos vekili asıldıktan sonra piskoposluğa ait bina sahipsiz kalmış, soyulup soğana çevrilmişti. Polonyalı bir köylü eski piyanoyu kaptığı gibi evine götürmüş, piyanonun tahta kapağını domuz ağılının kırık kapısının üstüne çakmıştı. Bazı eşyalar askerler tarafından paramparça edilmiş, neyse ki mutfaktaki fırın şans eseri kurtulmuştu. Bu kocaman fırının muhteşem bir ocağı vardı; Yunan Katolik piskopos vekili, tıpkı Romalı Katolik meslektaşları gibi, midesine fazlasıyla düşkündü. Onun için ocağın üstü ve fırının içi tava ve kap kacak doluydu.</p>

    <p>Oradan geçen bütün birlikler burasını subay mutfağı olarak kullanmışlardı. Üst kattaki büyük oda ise subay gazinosu olarak kullanılıyordu. Masalar ve iskemleler köy halkından toplanmıştı.</p>

    <p>Taburun subayları o gün kendilerine bir ziyafet çekmekteydiler. Bir araya gelip iri bir domuz satın almışlardı; subaylara hizmet eden erler müthiş bir domuz şöleni hazırlamakta olan Yurayda’nın başına toplanmışlardı. Levazım başçavuşu, Yurayda’ya domuzun kafasını nasıl ayıklayacağını anlatırken hayvanın yanağından bir parça kapmak için fırsat kolluyordu.</p>

    <p>Açgözlü Balon, Yurayda’yı dehşet içinde izliyordu. Bakışlarında, şişte kızartılan bir misyoneri seyrederken akan yağların hoş kokusuyla kendilerinden geçen yamyamların şehvet ve sabırsızlığı vardı. Mezecinin çırağı salam ve sosis dolu bir sepetle yanından geçerken süt arabasını çeken köpeğin nasıl ağzının suyu akar, öyle perişandı Balon. Hani köpek sepetin kenarından sarkan sosisleri atlayıp kapmak ister de, kayışlarını koparıp bir türlü atlayamaz ya, Balon da o durumdaydı işte.</p>

    <p><em>Yitrnitse</em> yapabilmek için ince kıyılmış ve baharatla karıştırılmış etin zardan bir kılıf içine yerleştirilmesi gerekiyordu. Ve işte yağ ve karaciğer eklenmiş o muhteşem et, karabiber kokuları arasında ocağın üstünde yatmaktaydı.</p>

    <p>Yurayda, kollarını sıvamış, öylesine büyük bir ciddiyetle çalışıyordu ki, Tanrı’nın dünyayı yaratışını resmedecek bir ressam onu model alabilirdi.</p>

    <p>Bu görkemli manzarayı seyretmekte olan Balon kendini tutamadı ve hıçkıra hıçkıra ağlamaya başladı. Çok geçmeden hıçkırıklar yürek paralayıcı bir ulumaya dönüştü.</p>

    <p>Yurayda, “Nedir bu halin, öküz gibi böğürmesene!” dedi.</p>

    <p>Balon, hıçkırarak, “Aklıma evim geldi,” diye yanıt verdi. “Evde <em>yitrnitse</em> yaptığım zaman en iyi komşuma bile koklatmazdım. Hepsini tek başıma mideye indirirdim. <em>Yitrnitse</em>’yi<em>,</em> tombul sosisleri, domuzun kellesini, paçasını yalayıp yuttuğum zaman, çatlarım diye korktukları için bahçeye çıkarırlar, bir aşağı bir yukarı yürütürlerdi hızlı hızlı, tıpkı yonca yiye yiye şişen inekleri kırbaçla koşturdukları gibi. Bay Yurayda, yalvarırım, şu sosisin etinden bir parça atayım ağzıma, ondan sonra eşek sudan gelene kadar dayak yemeye razıyım. Yoksa bu işkenceye dayanamayacağım.”</p>

    <p>Balon oturduğu sıradan kalktı, sarhoş gibi yalpalayarak masaya ilerledi ve koca pençesini et yığınına uzattı.</p>

    <p>İşte o anda ortalık karışıverdi. Oradakiler hep birden Balon’un üstüne çullanıp sosisin etlerine ulaşmasını güçbela önlediler. Ama bizimki yılmadı, yaka paça mutfaktan dışarı sürüklenirken ete katılacak bağırsakların durduğu çanağı avuçlamayı başardı.</p>

    <p>Öfkeden deliye dönen Yurayda, hazırlamış olduğu sosislerden birkaçını kaçmakta olan Balon’un arkasından fırlatıp, “Hayvan herif!” diye bağırdı. “Sen ne doymak bilmez adamsın be!”</p>

    <p>O sırada, taburun tüm subayları üst katta toplanmış, dört gözle Yurayda’nın mutfakta yaratacağı mucizeyi bekliyorlar, bir yandan da Yahudi tacirin, “Babama babasından kalmış, babamdan da bana kaldı,” diyerek en âlâsından Fransız konyağı diye yutturmaya kalktığı mısır ve soğan suyundan yapılmış sarımtırak berbat bir içkiyi yudumluyorlardı.</p>

    <p>Yüzbaşı Sagner, “Seni fırlama seni,” diyordu. “Bu meredi dedenin Moskova’dan geri çekilen Fransızlardan aldığını bir kere daha söylersen seni içeri attırırım, sittin sene kodeste kalırsın.”</p>

    <p>Subaylar içkiyi her yudumlayışlarında bezirgân Yahudi’ye sövedursunlar, Şvayk çoktan tabur karargâh odasına girmiş oturmuştu. İçeride, Zoltantse’de konaklamalarından yararlanarak ileride meydana gelecek çarpışmalarda kazanacakları zaferleri yazmaya hazırlanan tabur tarihçisi Marek’ten başka kimse yoktu.</p>

    <p>Birtakım notlar almakta olan Marek, Şvayk odaya girmeden az önce şunları yazmıştı:</p>

    <p>“Taburumuzun kahraman erlerinin, adını henüz bilmediğimiz köyün çevresinde meydana gelecek çarpışmalarda gösterecekleri cesaret ve stratejik üstünlüğü, taburumuzun henüz bilmediğimiz bir düşman alayıyla savaşırken ortaya koyacağı yiğitliği hayalimizde canlandırabilirsek, elde edeceğimiz tartışılmaz zaferi daha şimdiden altın harflerle yazmaya hazırlanabiliriz...”</p>

    <p>Şvayk, “İşte ben geldim,” dedi Marek’e. “Döndüm işte.”</p>

    <p>Şvayk’ı gördüğüne gerçekten sevinen Marek, “Gel sana bir sarılayım,” dedi. “Pöff! Delikten çıktığın leş gibi kokmandan belli.”</p>

    <p>“Gene bir yanlış anlamaya kurban gittim,” diye karşılık verdi Şvayk. “Sen ne âlemdesin?”</p>

    <p>Marek, “Gördüğün gibi, Avusturya’nın yiğit savunucularına parlak bir gelecek çizmeye çalışıyorum, ama ne yapsam olmuyor, bizimkisi rezillikten başka bir şey değil. Aldığım notlardan da görüleceği gibi, aslında hiçbir şey bilmiyoruz, şimdimiz de belirsiz, geleceğimiz de. Bu arada Yüzbaşı Sagner bende olağanüstü bir matematik yeteneği keşfetti. Bir süredir taburun hesaplarını tutuyorum; besbelli soyup soğana çevirmişler bizim taburu, üstelik hırsızlıkların çoğu ya bir bozgun sonrasına denk düşüyor ya da bir zafer sonrasına. Aslına bakarsan hiçbir şey fark etmiyor, o da başka. Son neferimize kadar yok edilsek bile geriye zaferimizin belgeleri kalacak. Benim gibi bir tabur tarihçimiz varken sırtımız yere gelmez. Mesela şöyle yazdığımı düşün: ‘Düşman tam zafere ulaştığını sanıyordu ki talihi tersine döndü. Askerlerimiz siperlerinden fırladıkları gibi karşı durulmaz bir süngü hücumuna kalktılar. Düşman askerleri arkalarına bakmadan kaçıp kendilerini siperlere attılarsa da, acımasız süngü hücumumuz karşısında siperleri de terk edip yaralılarını bile almadan çil yavrusu gibi dağıldılar. En görkemli zafer anlarından biri yaşandı.’ Bu çarpışmalardan sağ çıkan bir asker evine şöyle bir mektup yazacak mesela: ‘Papazı buldular, sevgili karıcığım, babayı yediler! Ben çok iyiyim. Bizim yumurcağa hâlâ meme veriyor musun? Aman, önüne gelene baba demeyi öğretme herife, eve döndüğümde ne yaparım ben sonra.’ Tabii, kim papazı bulmuş, kim babayı yemiş açık seçik anlaşılmadığı için denetçiler mektubu sahra postasına vermeden bu lafların üstünü karalayacaklar; neme lazım, her türlü yoruma açık, babayı düşman mı yedi, biz mi yedik, belli değil.”</p>

    <p>Şvayk, “Haklısın,” dedi, “dolambaçsız, açık seçik konuşmak o kadar önemli ki.”</p>

    <p>Marek, Şvayk’ı tepeden tırnağa süzdükten sonra, “Hiç değişmemişsin,” dedi.</p>

    <p>“Doğru, değişmedim,” diye yanıtladı Şvayk. “Değişecek vaktim olmadı ki. Az kalsın beni kurşuna dizeceklerdi, ama daha da kötüsü ayın on ikisinden beri hiç tayın bedeli almadım.”</p>

    <p>“Hiç merak etme, burada da avucunu yalayacaksın. Buradan dosdoğru Sokol’a gidiyoruz, tayın bedelleri çarpışmadan sonra yapılacak. Masrafı kısmak, tutumlu davranmak zorundayız ya! Yanılmıyorsam çarpışmalar iki haftaya kadar başlar, işte o zaman ölen her askerden 24 kron 72 heller tasarruf ederler.”</p>

    <p>“Ee, anlat bakalım, neler oluyor burada?”</p>

    <p>“Bir kere bizim artçı kolu ortadan kayboldu, sonra subaylar papazın evinde kendilerine domuz ziyafeti çekiyorlar, askerler de köyün dört bir yanında kadınlara yapmadıklarını bırakmıyorlar. Bu sabah sizin bölükten bir eri içeri attılar; herif yetmişlik bir karıyı düzeceğim diye peşinden merdivene tırmanmış. Bence sizinkinin kabahati yok; günlük emirde hangi yaşa kadar serbest, belirtilmemiş ki.”</p>

    <p>Şvayk, “Bence de kabahati yok,” dedi. “Merdivendeki kadının suratını görememiştir ki çocukcağız, yaşını nasıl anlasın! Tabor’a tatbikata gittiğimizde de ne rezillikler olmuştu. Bir meyhanede kadının biri yerleri siliyordu; Kramosta adında bir asker arkadan yanaşıp etekliğini kaldırdı, kıçına bir şaplak attı, ama kadın oralı olmadı. Bundan cesaret alan Kramosta birkaç şaplak daha attıysa da kadın hiç istifini bozmadı. Bizimki baktı aldırış eden yok, kadının arkasına geçip başladı çalışmaya. Karı oralı değil, yeri silmeye devam ediyor. Kramosta işini bitirince kadın döndü, bizimkinin suratına bakıp, ‘Nasıl, beğendin mi asker?’ diye sordu. Kadın yetmişinin üstündeydi, sonradan bütün köye anlatmış hikâyeyi... Peki, ben yokken hiç hapse girmedin mi?”</p>

    <p>Marek, özür dilercesine, “Hiç fırsat olmadı,” dedi. “Haa, bak şimdi aklıma geldi, taburdan senin hakkında tutuklama emri çıktı.”</p>

    <p>“Boş ver, önemi yok,” diye sözünü kesti Şvayk. “Aslına bakarsan, haklılar da. Tutuklama emri çıkarmak zorundaydılar. O kadar zaman nereye kaybolduğumu bilen yoktu ki. Görevlerini yerine getirmeleri gerekiyordu, haksızlık etmek istemem... Sen demin, subaylar papazın evinde kendilerine domuz ziyafeti çekiyorlar dedin, değil mi? O zaman hemen oraya gideyim de, döndüğümü haber vereyim. Teğmen Lukaş kim bilir beni ne kadar merak etmiştir.”</p>

    <p>Şvayk, sert adımlarla papazın evine doğru yürürken bir de şarkı tutturdu:</p>

    <div class="poem html5_section">
      <span>Bir bak bana, güzel yârim, bir bak!</span> <span>Güzel yârim, bir bak bana!</span> <span>Ben de bey oldum gayri...</span> <span>Bey oldum ben de, gör işte...</span>
    </div>

    <p>Papazın evine girdikten sonra üst kata çıktı, subayların seslerinin işitildiği odanın önünde dikildi.</p>

    <p>Subaylar sohbete dalmışlar, oradan buradan laflıyorlar, en çok da tugaydaki karışıklıktan dem vuruyorlardı. Tugay komutanının emir subayı bile dökülüp saçılıyordu: “Dün o Şvayk denen adam için telgraf çektik. Şvayk...”</p>

    <p>Şvayk, kapının aralığından, “Emret Komutanım!” diye bağırıp içeri daldı. Bir kez daha, “Emret Komutanım!” dedikten sonra tekmil verdi: “11. Hücum Bölüğü postası, Piyade Er Şvayk emir ve görüşlerinize hazırdır Komutanım.”</p>

    <p>Ama Yüzbaşı Sagner’le Teğmen Lukaş’ın şaşkın ve çaresiz bakışlarını görünce, kendisine soru sorulmasını beklemeden atıldı:</p>

    <p>“İmparator Hazretlerine ihanet ettim diye beni kurşuna dizmeye kalktılar, komutanım!”</p>

    <p>Gözleri yuvalarından uğrayan Teğmen Lukaş, “Aman Tanrım, sen ne dediğinin farkında mısın?” diye bağırdı. Benzi kül gibi olmuştu.</p>

    <p>“Teğmenim, önce bir dinleyin, bakın anlatayım...”</p>

    <p>Ve Şvayk başına gelenleri en küçük ayrıntılarına kadar anlatmaya başladı.</p>

    <p>Subayların şaşkın bakışları arasında, başından geçen talihsiz olayları tüm ayrıntılarıyla anlattı, dere boyundaki unutmabenileri bile unutmadı. Arkadaş olduğu Tatarların adlarını sayarken Halimulabalibey’den başladı, ama ardından Valivolavalivey, Malimulamalimey gibi kendi uydurduğu adları sıralamaya koyulunca, Teğmen Lukaş daha fazla dayanamadı, “Şimdi tekmeyi yiyeceksin kıçına!” diye tersledi. “Soytarılığın âlemi yok, kısa kes, ne anlatacaksan anlat!”</p>

    <p>Şvayk her zamanki kararlılığıyla anlatmaya devam etti; yargılandığı mahkemeye gelince de, generalinin sol gözünün sürekli seğirdiğini, binbaşının gözlerinin de mavi olduğunu söylemeden edemedi.</p>

    <p>Sonra da onları taklit ederek, “Gözlerini dikmiş, işte böyle bakıp duruyorlardı,” diye ekledi.</p>

    <p>12. Bölük’ün komutanı Teğmen Zimmerman, Yahudi’den satın aldıkları sert içkiyi içtiği kulplu bardağı kaptığı gibi Şvayk’a fırlattı.</p>

    <p>Şvayk, hiçbir şey olmamış gibi, sonradan hücresine gelen papazı, binbaşıyla sabaha kadar nasıl koyun koyuna yattıklarını anlattı. Arkasından, tugayı öve öve bitiremedi; kayıp olduğunu ve hemen geri gönderilmesi gerektiğini bildiren rapor taburdan gelir gelmez, hiç vakit geçirmemişler, kendisini hemen yola çıkarmışlardı. Tugay komutanlığınca suçsuz olduğu belirtilen kâğıtları Yüzbaşı Sagner’e uzatarak ekledi:</p>

    <p>“Komutanım, izninizle, beyin sarsıntısı geçiren Teğmen Dub’un tugayda olduğunu, bunu size hatırlatmamı rica ettiğini söylemek istiyorum. Şimdi tayın bedelimle tütün paramı alabilir miyim acaba?”</p>

    <p>Yüzbaşı Sagner’le Teğmen Lukaş hiçbir şey anlamamışçasına birbirlerine bakarlarken kapı açıldı, koskoca bir kâse domuz çorbası dumanları tüterek içeri getirildi.</p>

    <p>Saatlerdir sabırsızlıkla bekledikleri ziyafet başlıyordu işte.</p>

    <p>Yüzbaşı Sagner, Şvayk’a dönüp, “Sen fırlamanın tekisin,” dedi. Çorbayla birlikte keyfi yerine gelmişti. “Şu domuza dua et, yoksa ayağımın altına almıştım seni.”</p>

    <p>Teğmen Lukaş da, “Bugünlük yırttın Şvayk,” diye ekledi. “Ama bir daha böyle bir şey olursa, ölümlerden ölüm beğen.”</p>

    <p>Şvayk, selam verirken, “Ölümlerden ölüm beğenmekle geçiyor hayatım zaten,” diye yanıtladı.</p>

    <p>Yüzbaşı Sagner, “Defol!” diye gürledi.</p>

    <p>Şvayk, odadan fırladığı gibi soluğu aşağıda, mutfakta aldı. Mutfağa geri dönmüş olan Balon perişan bir haldeydi; ziyafet boyunca Teğmen Lukaş’a kendisinin hizmet etmek istediğini söyleyip duruyordu. Şvayk içeri girdiğinde Yurayda, Balon’u paylamaya başlamıştı bile. “Yamyamın tekisin sen,” diyordu. “Sabahtan akşama kadar ziftleniyorsun, gene doymuyorsun. <em>Yitrnitse</em>’yi seninle gönderecek olsam, daha merdivenleri çıkarken yalayıp yutarsın, subaylar da avuçlarını yalarlar.”</p>

    <p>Mutfak artık bambaşka bir görünüme bürünmüştü. Taburun ve bölüklerin levazım başçavuşları, kıdemlerine göre ve Yurayda’nın özenle uygulamaya koyduğu bir sıradüzen içinde çöpleniyorlardı. Subaylardan artan domuz çorbası, herkes birkaç kaşık nasiplensin diye paslı bir leğende kaynar su katılarak çoğaltılmıştı; tabur yazıcıları, bölük telsizcileri ve birkaç erbaş çorbaya çabuk çabuk kaşık sallıyorlardı.</p>

    <p>Vanyek, elindeki domuz paçasını kemirirken, “Merhaba, hoş geldin!” dedi Şvayk’a. “Az önce Marek buradaydı, tabura döndüğünü o söyledi, sırtına yeni bir üniforma geçirmişsin. Bu iş benim başıma patlar sonunda. Marek o üniforma yüzünden tugaydaki hesabımızı kapatamayacağımı söyleyip korkutuyor beni. Eski üniformanın göl kıyısında bulunduğunu tabur karargâhtan tugay komutanlığına rapor etmiştik. Ben de, seni gölde yüzerken boğuldu diye kayda geçmiştim. Böyle ansızın çıkıp gelmenin ne âlemi var kardeşim, şimdi o iki üniformanın hesabını nasıl vereceğiz? Tabura ne kadar büyük bir kötülük ettiğinin farkında mısın? Üniformanın her bir parçasını tek tek geçirmiştik deftere. Senin üniformayı bölüğün listesinde fazla diye göstermiştim. Yani bölüğün tek bir bütün üniforma fazlası var. Bunu tabura da bildirdim. Şimdi tugaydan, oradan yeni bir üniforma aldığına dair bir bildirim gelecek bize. Bu arada tabur da levazım kayıtlarında tek bir bütün üniforma fazlası gösterecek... Başımıza gelecekleri tahmin edebiliyorum: Bu yüzden denetime uğrayabiliriz. Bu kadar boktan bir mesele yüzünden İkmal Merkezi’nden gelip tekmil taburu denetimden geçirebilirler. İki bin çift postal kaybolsa kimse dert etmez...”</p>

    <p>Marek eline geçirdiği koca bir kemiğin iliğini emebildiği kadar emdi. Kemiğin içinde kalan parçaları az önce kürdan olarak kullandığı kibrit çöpüyle çıkarmaya çalışırken, “Ama senin üniformanı kaybettik,” dedi bitkin bir sesle. “Böylesine önemsiz bir şey yüzünden denetlemeye gelecekler. Biz Karpatlar’dayken, donarak ölen erlerin postalları hiç zarar görmeden çıkarılıp alınsın diye bir emir gelmişti de, emir tam anlamıyla yerine getirilemediği için denetleme yapmışlardı. Emrin yerine getirilememesi de ne biliyor musun? Postalları çekip çıkarmaya çalışırlarken, erlerden ikisinin ayaklarındaki postallar açılıp patlamıştı, birinin postallarıysa adam daha ölmeden parçalanmıştı. Al başına belayı. Hemen İkmal Merkezi’nden bir albay yolladılar; neyse ki, Rusların attığı bir kurşun tam kafasına isabet etti, herif vadiden aşağı yuvarlandı gitti. Yoksa başımıza neler gelirdi kim bilir.”</p>

    <p>Şvayk, merak içinde, “Albayın da postallarını çıkarıp aldılar mı?” diye sordu.</p>

    <p>Vanyek, dalgın bir sesle, “Aldılar,” dedi. “Ama kimin aldığı bir türlü öğrenilemedi, onun için albayın postallarını bizim deftere de geçiremedik.”</p>

    <p>Tam o sırada yukarı kattan mutfağa dönen Yurayda, perişan bir halde fırının yanındaki sıraya çökmüş Balon’u gördü. Balon, dehşet içinde, içeri göçmüş göbeğine bakıp duruyordu.</p>

    <p>Bilgiç aşçıbaşı, dalgasını geçerek, “Sen Hesykhia<a class="si-noteref epub-type_noteref" href="#f173" id="ref_f173">173</a> tarikatından mısın yoksa?” dedi. “Onlar da sabahtan akşama kadar göbeklerine bakarlarmış, sonunda göbeklerinin çevresinde parlayan bir hâle canlanırmış gözlerinde. İşte o zaman yetkinliğin en yüksek aşamasına eriştiklerine inanırlarmış.”</p>

    <p>Fırına uzanıp birkaç parça sosis çıkardı. “Hadi tıkın bakalım,” dedi sevecenlikle. “Patlayıncaya kadar ye. Yumul sosislere, obur herif.”</p>

    <p>Balon’un gözlerinden yaşlar boşandı. Koca sosisi ağzına tıkıştırmaya çalışırken, acıklı bir sesle, “Evde domuz kestiğimiz zaman,” dedi, “önce başından esaslı bir parçayı mideye indirirdim. Arkasından yüreğini, kulağını, ciğerini, böbreklerini, dalağını, kaburgalarını, dilini...”</p>

    <p>Sonra bir peri masalı anlatıyormuşçasına kısık bir sesle ekledi:</p>

    <p>“Ardından sıra <em>yitrnitse</em>’ye gelirdi, arkadaş, atardım ağzıma beş-on parça! Tombul sosisleri gördüm mü, gözüm dönerdi; bazılarına etle kabuğu soyulmuş arpa, bazılarına da etle ekmek içi doldururduk. Öyle enfes olur ki, önce hangisini ısıracağını şaşırırsın. Yağ gibi erir gider ağzında, mis gibi kokar. Ye babam ye!”</p>

    <p>Yakınmaları bitmiyordu Balon’un:</p>

    <p>“Bana öyle geliyor ki, şu savaşta kurşunlardan değil, açlıktan öleceğim. Evde yediğim o sosisleri bir daha göremem herhalde. Ama bak, doğrusunu söyleyeyim, haşlanmış yaban domuzu etinden nefret ederim, pelte gibi olur, ne tadı vardır ne tuzu. Karımsa bayılır yaban domuzunun haşlanmışına. Ama işte o haşlama dışında ne varsa silip süpürürüm. Yahu, bir seferinde kayınpederin domuzunu bile yürüttüm de, tek başıma mideye indirdim, gözüm öyle bir döndü ki herife zerresini koklatmadım.”</p>

    <p>“Bu çocuğun işi zor!” dedi Şvayk dalgasını geçerek.</p>

    <p>O arada, Balon çaktırmadan ocağa yanaştı, cebinden çıkardığı ekmek parçasını kocaman tavada domuz rostosunun içinde yüzdüğü sosa banmaya yeltendi. Bunu gören Yurayda, Balon’a acımaktan o saat vazgeçip bizimkinin eline vuruverdi; Balon’un elinden fırlayan ekmek parçası tramplenden suya atlayan bir yüzücü gibi sosun içine düştü. Balon o nefis parçayı tavadan alamadan Yurayda kolundan tuttuğu gibi kapı dışarı etti onu. Mahvolan Balon pencereden içeri baktığında, Yurayda’nın, “Hadi, ye bakalım, benim kalender arkadaşım,” diyerek sosun içinde koyulaşan ekmek parçasını bir çatalla alıp Şvayk’a verdiğini, ekmeğin üstüne de rostonun tepesinden esaslı bir parça kesip koyduğunu gördü.</p>

    <p>Balon, pencerenin ardından, “Tüh be! Ekmeğimden oldum, iyi mi!” diye yazıklandı ve köyde bir kayıntı bulurum umuduyla uzun kollarını sallaya sallaya uzaklaştı oradan.</p>

    <p>Şvayk, Yurayda’nın cömert armağanını yutmaya çalışırken, “Yeniden dostlar arasında olmak ne güzel,” dedi. “Ne mutlu bana ki, bölüğüme gene yararlı olabileceğim.”</p>

    <p>Çenesinden akan sos ve yağları eliyle silerek devam etti:</p>

    <p>“Beni bırakmasalardı, savaş da birkaç yıl daha sürseydi bensiz ne yapardınız!”</p>

    <p>Vanyek merakla sordu:</p>

    <p>“Şvayk, sence savaş ne kadar sürer?”</p>

    <p>“On beş yıl,” diye yanıtladı Şvayk. “Nereden biliyorsun dersen, eskiden otuz yıl falan sürermiş savaşlar, şimdi biz iki kat daha akıllıyız onlardan, otuzu ikiye bölersen on beş eder.”</p>

    <p>Yurayda, “Bizim yüzbaşının emir eri duymuş,” dedi, “Galiçya’nın sınır boylarını ele geçirdikten sonra daha ileri gitmeyecekmişiz. Öyle olunca da Ruslar barış masasına oturmanın yollarını aramaya başlayacaklarmış.”</p>

    <p>Şvayk, sert bir sesle, “O zaman ne bok yemeye bu kadar savaştık ki!” dedi. “Savaş başladı mı köküne kadar gitmeli. Moskova’ya ya da Petrograd’a girmeden barış mı olurmuş? Boru mu bu, dünya savaşı deniyor adına, sınır boylarında göt büyütmekle olmaz bu iş. Bak İsveçlilere, Otuz Yıl Savaşları’nda<a class="si-noteref epub-type_noteref" href="#f174" id="ref_f174">174</a> neler yapmışlar! Ta oralardan Nemetski Brod’a, Lipnitse’ye kadar gelmekle kalmamışlar, öyle bir anasını bellemişler ki milletin, bugün bile meyhanelerde gece yarısından sonra İsveççe konuşuluyor da kimse birbirini anlamıyor. Al Prusyalıları. Bizim kapı komşumuz bile değiller, ama bugün Lipnitse’de döllerinden geçilmiyor şerefsizlerin. O kadarla kalsa iyi, herifçioğulları Yeduhov ve Amerika’ya kadar gidip geri gelmişler.”</p>

    <p>Bütün gün domuz ziyafetinden bitkin düşmüş olan Yurayda’nın kafası iyice karışmıştı. “Zaten,” dedi, “hepimiz sazanların soyundan geliyoruz. Örneğin, Darwin’in evrim kuramını düşünecek olursak...”</p>

    <p>Yurayda’nın daha derin düşünmesine kalmadan ansızın içeri dalan Marek, “Kaçan kurtulur arkadaşlar!” diye bağırdı. “Az önce Teğmen Dub arabayla tabur karargâha geldi, yanında da o yalak Harp Okulu öğrencisi Biegler. Teğmen’in öfkesi burnunda. Arabadan iner inmez bölük odasına daldılar. Ben de tam biraz kestireyim diye sıranın üstüne uzanmıştım ki, Biegler, ‘Dikkaat!’ diye haykırınca yüreğim yerinden oynadı, ödüm bokuma karıştı. Tepemde biten Dub çıldırmış gibiydi: ‘Çok şaşırdın, değil mi? Ben adamı görev başında uyurken basarım böyle işte! Asker dediğin yat borusundan önce uyumaz.’ Biegler durur mu, ‘Kışla yönetmeliğinin 16. maddesinin 9. paragrafı,’ diye ekledi. Dub’un öfkesi dinmiyordu; yumruğunu masaya indirip bağırdı: ‘Benden kurtulacağınızı sanıyordunuz, ha! Kolay mı ulan! Beyin sarsıntısı beni yıkar mı, adi köpekler! Kafam kalındır benim.’ O sırada Biegler masadaki kâğıtlara göz atıyordu, belgelerden birinin üstündeki yazıyı yüksek sesle okuyuverdi: ‘Tümen Komutanlığı’nın 280 No’lu Emri.’ Bu sefer bizim salak Dub, Biegler’in, son söylediği lafla dalga geçtiğini sanıp mektep çocuğunu fırçalamaya başlamasın mı! Yok bok herifin tekiymiş, yok üstlerine saygısız davranıyormuş. Sonra da, ‘Seni yüzbaşıya şikâyet edeyim de gör!’ deyip aldı tabur karargâha götürdü.”</p>

    <p>Marek sözünü yeni bitirmişti ki, mutfağın kapısı açıldı, Dub’la Biegler içeri girdiler. Domuz ziyafetinden sonra tüm subayların oturdukları yerde yayılıp kaldıkları, tombul Teğmen Mali’nin <em>Traviata</em> operasından bir arya söylerken onca lahana ve kayıntıdan sonra geğirip durduğu üst kata çıkmaları için mutfaktan geçmeleri gerekiyordu.</p>

    <p>Teğmen Dub mutfağa girer girmez Şvayk haykırdı: “Dikkaat! Ayağa kalkılacaak, kalk!”</p>

    <p>Dub, Şvayk’ın burnunun dibine kadar sokulup, “Artık kurtuluşun yok, gerzeklerin şahı!” diye tısladı. “Ölümlerden ölüm beğen! Seni kaz gibi doldurtup kapının önüne koyduracağım, 91. Alay’ın hatırası diye!”</p>

    <p>Şvayk, selam çakarak, “Emredersiniz Komutanım,” dedi. “Eskiden duymuştum, bir İsveç kralı büyük bir savaşta sadık atıyla birlikte vurulup dünyasını değiştiriyor, ikisini de İsveç’e geri yollayıp dolduruyorlar. O gün bu gündür Stockholm’deki bir müzede sergileniyorlarmış.”</p>

    <p>Teğmen Dub, “Kim söyledi ulan bunu sana, hayvan herif!” diye çıkıştı.</p>

    <p>“O sıralar öğretmenlik yapan kardeşim söylemişti Komutanım.”</p>

    <p>Teğmen Dub yere bir tükürük attıktan sonra, önünde dikilen Biegler’i merdivenlere doğru iteledi. Ama yukarıdaki salonun kapısına geldiklerinde dayanamayıp geri döndü; arenada yaralanmış bir gladyatörün yazgısını başparmağının bir hareketiyle belirleyen bir Roma imparatorunun karşı durulmaz acımasızlığıyla, “Kendini ölmüş bil!” diye bağırdı Şvayk’a.</p>

    <p>Şvayk altta kalır mı, “Emriniz olur Komutanım,” diye seslendi. “Öl deyin öleyim!”</p>

    <p class="lvl2">Harp Okulu öğrencisi Biegler’in durumu hiç de iyi sayılmazdı. Son zamanlarda birçok kolera merkezinde kalmış, kolera olup olmadığını anlamak için uyguladıkları işlemlere alışmıştı artık. O kadar ki, bütün bu işlemler sonucunda ikide bir pantolonuna kaçırmaya başlamıştı. En sonunda bu gözlem merkezlerinden birinde bir uzman hekimin eline düşmüş, uzman hekim Biegler’in dışkısında kolera basili bulamayınca ishali kesmek için bağırsaklarını tanenle betonlaştırmış, bir sıkımlık canı kalmış olan Biegler’in cephede görev yapabileceğine ilişkin rapor vermişti. Aslında iyi kalpli bir adamdı. Biegler kendini çok güçsüz hissettiğini söylediğinde, gülümseyerek, “Ama cephede göstereceğin yararlıkla Cesaret Madalyası alabilirsin,” demişti. “Hem cepheye gitmek için gönüllü yazılan sen değil misin?”</p>

    <p>Böylece Biegler, Cesaret Madalyası uğrunda bir kez daha yollara düşmüştü.</p>

    <p>Bağırsakları beton gibi olduğundan artık altına kaçırmıyordu, ama karnına sık sık sancılar saplandığı için tugay karargâha varana kadar yol boyunca bulduğu her helaya uğramış, istasyon helalarında uzun süre öyle oturup kaldığı için birkaç kez treni kaçırdığı bile olmuştu. Bir-iki sefer de trenin helasından çıkamadığından aktarma yapacağı trene de yetişememişti.</p>

    <p>Ama Harp Okulu öğrencisi Biegler, tüm bu olup bitenlere ve yolculuğunu köstekleyen hela belasına karşın, tugaya gittikçe yaklaşmayı başarmıştı.</p>

    <p>Teğmen Dub’un tugay revirinde birkaç gün daha kalması gerekiyordu, ama Şvayk’ın tabura vardığı gün, öğleden sonra bir cankurtaranın 91. Alay’ın taburuna doğru yola çıkacağını öğrenen tugay doktoru Dub’la ilgili düşüncesini değiştirivermişti. Ortaya attığı saçma sapan fikirleri güçlendirmek için ikide bir, “Bu konuyu savaştan önce bölge valimizle çok konuşmuştum,” deyip duran Teğmen Dub’dan kurtulacağı için çok seviniyor, “Bana ne ulan senin bölge valinden,” diye geçiriyordu içinden. Cankurtaranların Kamyonka Strumilova’ya Zoltantse üzerinden gideceğini öğrenince havalara uçmuştu.</p>

    <p>Şvayk Biegler’i tugayda hiç görmedi, çünkü Biegler tam iki saattir subay helalarından birinde oturmaktaydı. Biegler’in buralarda vaktini boşa harcadığını söylemek de yanlış olurdu, çünkü 6 Eylül 1634’teki Nördlingen Muharebesi’nden 19 Ağustos 1888’deki Saraybosna Muharebesi’ne kadar kahraman Avusturya-Macaristan ordularının tekmil şanlı savaşlarını kendi kendine bir bir sayıp döküyor, hayalinde canlandırıyordu. Sifonu çektiğinde su foşur foşur akarken gözlerini kapatıyor, savaşın karmaşasını, süvari hücumlarını, topların gümbürtüsünü hayal ediyordu.</p>

    <p>Teğmen Dub’un Harp Okulu öğrencisi Biegler’le karşılaşmasının pek de hoş olduğu söylenemez. Hemen belirtmek gerekir ki, bu ilk karşılaşmanın gerek görev başında, gerek görev dışındaki tatsız ilişkilerinde payı olacaktı.</p>

    <p>Teğmen Dub helanın kapısından dördüncü kez dönünce öfkeyle bağırdı: “Kim var içeride?”</p>

    <p>İçeriden başı dik bir yanıt geldi: “91. Alay, 11. Hücum Bölüğü’nden Harp Okulu öğrencisi Biegler.”</p>

    <p>Dub da kapının dışından seslendi: “Ben de aynı bölükten Teğmen Dub.”</p>

    <p>“Hemen çıkıyorum Komutanım.”</p>

    <p>“Bekliyorum!”</p>

    <p>Teğmen Dub, sabırsızca saatine baktı. Böyle bir durumda kapının önünde beklemek hiç de kolay olmasa gerekti. İlkin bir on beş dakika geçti, beş dakika daha, sonra bir beş dakika daha. İlkinde kapıyı vuran, ardından yumruklamaya başlayan, sonunda tekmeleyen Teğmen Dub her seferinde aynı yanıtı alıyordu: “Hemen çıkıyorum Komutanım.”</p>

    <p>Tuvalet kâğıdının umutlandırıcı sesinden sonra bir yedi dakika daha geçip de kapı açılmayınca Teğmen Dub iyice çileden çıktı.</p>

    <p>Biegler ağırdan alıyor, uzattıkça uzatıyordu, daha sifonu bile çekmemişti.</p>

    <p>Teğmen Dub, bir an, tugay komutanına şikâyette bulunmayı geçirdi aklından. Tugay komutanı belki de kapıyı kırdırıp Biegler’i dışarı çıkarttırabilirdi. Kaldı ki, Biegler’in yaptığı üste itaatsizlik olarak da görülebilirdi.</p>

    <p>Bir beş dakika daha geçtikten sonra Teğmen Dub artık helaya girmesine gerek kalmadığını fark ettiyse de sırf yenik düşmüş olmamak için helanın önünden ayrılmadı, kapıyı tekmelemeye devam etti, ama değişen bir şey olmadı: “Hemen çıkıyorum Komutanım.”</p>

    <p>En sonunda Biegler’in sifonu çektiği duyuldu ve kısa bir süre sonra yüz yüze geldiler.</p>

    <p>Teğmen Dub, “Bana bak!” diye hırladı. “Buraya sıçmaya geldiğimi sanma sakın. Tugay karargâha vardığında bana tekmil vermeyi unuttuğunun farkında mısın acaba? Kurallardan haberin yok mu senin? Üstlere saygı her şeyden önce gelir.”</p>

    <p>Biegler, bir süre, gerçekten disipline aykırı bir şey yapıp yapmadığını, ast-üst ilişkileriyle ilgili yönetmeliğe ters düşen bir davranışta bulunup bulunmadığını düşündüyse de aklına hiçbir şey gelmedi. Harp Okulu’nda böyle bir durumda üstlerine karşı nasıl davranacakları konusunda hiçbir şey öğretmemişlerdi. Yoksa böyle durumlarda büyüğünü yaparken işi yarıda kesip heladan dışarı fırlaması, bir eliyle pantolonunu tutarken bir eliyle de selam vermesi mi gerekiyordu?</p>

    <p>Teğmen Dub, sesini yükselterek, “Cevap ver Biegler!” diye meydan okudu.</p>

    <p>Biegler’in aklına her şeyi halleden çok basit bir cevap geldi:</p>

    <p>“Komutanım, tugay karargâha vardığımda bana kimse sizin burada olduğunuzu söylemedi, ben de işimi bitirir bitirmez doğru helaya koştum, siz gelene kadar da hep buradaydım.”</p>

    <p>Sonra birden sesini sertleştirerek ekledi: “Harp Okulu öğrencisi Biegler emir ve görüşlerinize hazırdır Komutanım!”</p>

    <p>Teğmen Dub, buz gibi bir sesle, “Sen de çok iyi biliyorsun ki mesele bu kadar basit değil,” dedi. “Bana kalırsa, Biegler, tugay karargâha gelir gelmez taburdan ya da bölükten bir subay olup olmadığını sorman gerekirdi. Bu tutumunu taburda gözden geçireceğiz. Ben arabayla tabura gidiyorum, sen de benimle geliyorsun. Aması maması yok, yürü bakalım!”</p>

    <p>Biegler itiraz edecek oldu: Tugaydan trenle gitmesi gerektiğini bildirmişlerdi, bağırsaklarına giren sancılar göz önüne alındığında trenle yolculuk etmesi çok daha akla uygun görünüyordu. Arabaların böyle durumlar için elverişli olmadığını çocuklar bile bilirdi. Yolda altına kaçırması işten bile değildi.</p>

    <p>Biegler’in söyledikleri pek işe yaramadı tabii, ama nasıl olduysa oldu arabanın sarsıntısı başlangıçta bizimkini o kadar etkilemedi.</p>

    <p>Durumun farkında olan Teğmen Dub, intikam planını gerçekleştiremediği için büyük bir düş kırıklığı yaşıyor, bir yandan da, “Dur hele, Biegler!” diye geçiriyordu içinden. “Birazdan sıkıştığında ne yapacaksın bakalım! Nah durdururum arabayı senin için!”</p>

    <p>Araba var gücüyle yol aladursun, Dub kendince eğlenceli bir sohbete girdi: Ordunun arabalarının fazla benzin harcamaması gerekiyordu, o yüzden olmadık nedenlerle durmaları olanaksızdı.</p>

    <p>Biegler, haklı olarak karşı çıktı: Bir arabanın durması için şoförün kontağı kapaması gerekirdi, kontak kapatılınca da arabanın benzin yakması söz konusu olamazdı.</p>

    <p>Teğmen Dub, her zamanki acımasızlığıyla, “Ama arabanın gideceği yere vaktinde varabilmesi için hiçbir yerde durmaması gerekir,” diye karşılık verdi.</p>

    <p>Harp Okulu öğrencisi Biegler’in artık bir diyeceği kalmamıştı.</p>

    <p>Bir on beş dakika daha uçarcasına yol almışlardı ki, bu kez Teğmen Dub birden sıkıştığını fark etti; arabayı durdurup inse, yol kenarındaki hendekte pantolonunu indirip şöyle bir rahatlasa ne muhteşem olacaktı. 126. kilometreye kadar kendini kahramanca tuttuysa da sonunda dayanamadı, şoförün yakasına yapışıp, “Dur!” diye bağırdı. Arabadan atlayıp hendeğe koştururken, olanca cana yakınlığıyla, “Bana bak Biegler,” dedi, “fırsat bu fırsat, hadi gör sen de hacetini.”</p>

    <p>Biegler, hiç istifini bozmadan, “Yok, teşekkür ederim,” diye yanıtladı. “Arabayı gereksiz yere durdurma dememiş miydiniz, Komutanım.”</p>

    <p>Aslına bakılırsa o da çok kötü sıkışmıştı, ama altıma yaparım da Teğmen Dub’u perişan etme fırsatını kaçırmam diye geçirdi aklından.</p>

    <p>Teğmen Dub, Zoltantse’ye kadar arabayı iki kez durdurdu. Son durdukları yerde, “Öğleyin berbat bir gulaş yedim,” diye yakındı Biegler’e. “Tabura gittiğimizde tugaya telgraf çekip şikâyet edeceğim. Lahananın ne tadı vardı ne tuzu, domuz eti yenir yutulur gibi değildi. Bu aşçılar iyice laubalileştiler artık. Daha beni tanımadılar, ama yakında günlerini görürler.”</p>

    <p>Biegler, “Feldmareşal Nostitz-Rhieneck ‘Savaşta Neler Yenmemeli’ diye bir bildiri yayımlamıştı, komutanım,” diye yanıt verdi. “Orada savaşın dertleri ve gerilimleri içinde domuz eti yenmemesi gerektiğini söylüyordu. Cephede ağır şeyler yemek mideye zararlıymış.”</p>

    <p>Teğmen Dub ilkin sesini çıkarmadı, yalnızca, “Yakında öyle bir canına okuyacağım ki ukalâlığından eser kalmayacak, aşağılık herif,” diye geçirdi aklından. Ama çok geçmeden kendini tutamayıp aptalca laflar etmeye başladı: “Demek üstün olan bir subayın pisboğazın teki olduğunu düşünüyorsun, öyle mi? Domuz gibi tıkındığımı mı söylemek istiyorsun? Bu ne küstahlık ulan! Yakında görürsün sen! Beni daha tanımıyorsun, ama tanıdığın zaman aklın duracak, bir daha unutamayacaksın.”</p>

    <p>Tam lafını bitirirken araba birden bir çukura girip çıkınca az daha dilini ısırıyordu.</p>

    <p>Biegler yanıt vermeyince Teğmen Dub daha da sinirlendi. “Bana bak, Biegler,” dedi sert bir sesle, “üstlerin soru sorunca cevap vermen gerektiğini öğretmediler mi sana!”</p>

    <p>“Öğretmez olurlar mı, komutanım,” dedi Biegler. “Yönetmelikte de yazar zaten. Ama bu durum ikimiz için geçerli mi, pek o kadar emin değilim. Bildiğim kadarıyla henüz herhangi bir göreve atanmadım, onun için doğrudan doğruya sizin emrinizde olduğumu kimse söyleyemez, komutanım. Kaldı ki, üstlerin ancak görevle ilgili sorularına cevap vermek zorunludur. Biz ikimiz, şu arabanın içinde hiçbir askerî birliği temsil etmiyoruz. Dolayısıyla en küçük bir resmî ilişki yok aramızda. İkimiz de birliklerimize gidiyoruz, o kadar. ‘Domuz gibi tıkındığımı mı söylemek istiyorsun?’ diye sordunuz ya, sorunuzu cevaplayacak olsam bile hiçbir resmiyet taşımaz cevabım.”</p>

    <p>“Bitti mi lafın, bitti mi, bitti mi lan!” diye kükredi Teğmen Dub.</p>

    <p>“Evet, bitti,” dedi Biegler diklenerek. “Komutanım, bilesiniz ki, şu bana söylediklerinizi aklı başında hiçbir subay onaylamaz.”</p>

    <p>Teğmen Dub öfkeden çılgına dönmüş, kendinden geçmişti. Sinirlendiğinde, her zamankinden daha çok saçmalar, daha da aptalca laflar ederdi.</p>

    <p>“Senin hakkından divanıharp gelecek,” diye homurdandı.</p>

    <p>Biegler fırsatı kaçırmadı, tüm soğukkanlılığıyla son darbeyi indirdi: “Şaka ediyorsun, ahbap!”</p>

    <p>Teğmen Dub ifrit kesilmişti; şoföre arabayı durdurmasını söyledikten sonra, “İkimizden birinin yürümesi gerekiyor,” dedi.</p>

    <p>Biegler, sakin bir sesle, “Ben arabada kalıyorum,” diye karşılık verdi. “Sana gelince, ahbap, ne halt edersen et.”</p>

    <p>Cinleri başına toplanan Teğmen Dub, şoföre, “Sür!” diye bağırdıktan sonra derin bir sessizliğe gömüldü, Zoltantse’ye kadar da ağzını açmadı.</p>

    <p class="lvl2">Teğmen Dub ile Biegler merdivenlerin başında, henüz bir birliğe atanmamış olan bir Harp Okulu öğrencisinin subay yemeğinden yiyip yiyemeyeceğini tartışadursunlar, mutfaktakiler karınlarını çoktan doyurmuşlardı. Geniş sıralara uzanmışlar, muhabbeti koyultmuşlardı; kimi piposunu tüttürüyor, kimi sigarasını tellendiriyordu.</p>

    <p>Yurayda anlatıyordu:</p>

    <p>“Bugün müthiş bir keşifte bulundum, arkadaşlar. Aşçılıkta devrim olacak galiba. Sana söylemiştim, Vanyek; bu lanet köyde <em>yitrnitse</em>’ye koyacak mercanköşk bulamıyordum bir türlü.”</p>

    <p>Sivilde eczacı olduğunu anımsayan Vanyek, “<em>Herba majoranae,”</em> diye araya girdi.</p>

    <p>Yurayda devam etti:</p>

    <p>“İnsanoğlu darda kaldı mı kafasını öyle bir çalıştırıyor ki aklınız durur. Bu konuyu bugüne kadar kimse doğru dürüst incelemedi. Zor durumlarda insan zihni mucizeler yaratıyor, arkadaşlar, bugüne kadar kimsenin hayal etmediği şeyler keşfediyor... Diyeceğim, mercanköşk bulmak için kapısını çalmadığım ev kalmadı. Kapı kapı dolaştım, ne diller döküm, mercanköşkü ne için aradığımı, nasıl bir şey olduğunu anlattım...”</p>

    <p>Şvayk, yattığı yerden, “Kokusunu tarif etseydin bari,” diye lafını kesti. “Akasyaların açtığı bir bahçede bir şişe mürekkep gibi koktuğunu söyleseydin. Prag’daki Bohdalec Tepesi’nde...”</p>

    <p>Marek, yalvarırcasına, “Lütfen yapma, Şvayk,” dedi. “Bırak Yurayda sözünü bitirsin.”</p>

    <p>Yurayda yeniden lafa koyuldu:</p>

    <p>“Çiftliklerden birinde, Bosna-Hersek’i aldığımız günlerden kalma yaşlı bir asker eskisine rastladım. Pardubitse’de yapmış askerliğini, Çekçeyi hâlâ unutmamış. Herif benimle tartışmaya başlamasın mı; yok efendim, Bohemya’da <em>yitrnitse</em>’ye mercanköşk değil zencefil koyarlarmış. Bana ne yahu! Ağzının tadını bilen her aklı başında insan bilir ki, <em>yitrnitse</em>’ye konan baharatlar içinde mercanköşkün üstüne yoktur. Neyse boş ver, salaklarla mı uğraşacağım; bir an önce mercanköşkün yerini tutacak, o kuvvetli baharat tadını verecek bir şey bulmam gerekiyordu. Yeniden yola koyuldum, bir süre sonra başka bir çiftlik evinde, duvardaki aziz resminin altında mersin yapraklarından bir düğün çelengi gördüm. Evdekiler yeni evlenmişler meğerse, yapraklar hâlâ taptazeydi. Kaptığım gibi getirdim, <em>yitrnitse</em>’ye koydum. Tabii, yapraklar acılığını bıraksın diye koca düğün çelengini tam üç kere kaynatmam gerekti. Düğün çelengini alıp götürürken yeni evlilerin deliye döndüklerini söylememe gerek yok elbet: Benim yaptığım, Tanrı’ya saygısızlıktan başka bir şey değilmiş; bu yüzden ilk kurşunda öbür dünyayı boylayacakmışım. Batıl inanç işte, boş veer! Domuz çorbamdan hepiniz içtiniz; bilmem mercanköşk değil mersin koktuğunu fark ettiniz mi?”</p>

    <p>Şvayk, Yurayda’nın duraklamasını fırsat bildi:</p>

    <p>“Seneler seneler evvel Yindrjiçuv Hradets’te Yozef Linek adında bir domuz kasabı tanımıştım, rafında her zaman iki kutu dururdu. Birinde tüm baharatlardan bir karışım bulunurdu, <em>yitrnitse</em>’ye ve domuz kanından yaptığı sosislere koyardı onu. Öbür kutudaysa haşarat tozu vardı; bazı müşteriler sosislerin içinden tahtakurusu ve hamamböceği çıktığından şikâyet etmişlerdi. Linek, tahtakurusunun tadının kurabiyelerde kullanılan acıbademe benzediğini söylerdi. ‘Ama,’ derdi, ‘hamamböceği karışmış sucukta küflü İncil kokusu vardır.’ O yüzden dükkânının temiz olmasına büyük özen gösterir, her yere haşarat tozu serperdi. Günlerden bir gün acele sucuk hazırlaması gerekiyormuş, ama fena halde üşütmüş, ateşler içinde yanıyormuş. Aklı başında değil ya, sen tut haşarat tozunu sucuklara boca et. Sonradan fark etmiş, eyvah, yandık, mahvolduk falan derken bir de bakmış millet kuyruk oluyor o sucuklar için dükkânın önünde; bizim Linek ahaliye sucuk yetiştiremez olmuş. Kurnaz ya, bütün hünerin haşarat tozunda olduğunu saklamış tabii. Başlamış kutu kutu haşarat tozu sipariş etmeye; tozları gönderen şirkete kutuların üstüne ‘Hint Baharatı’ yazmalarını söylemeyi de unutmamış. Hayatı boyunca kimseye açmadı sırrını, sonradan kim öğrendiyse öğrenmiş. Ama en ilginci, Linek’ten sucuk alanların evlerinde tahtakurusu ve hamamböceğinden eser kalmamasıydı. Yindrjiçuv Hradets o gün bugündür Bohemya’nın en temiz şehirlerinden biridir.”</p>

    <p>Lafa girmek için sabırsızlanan Marek, “Bitti mi?” diye sordu.</p>

    <p>“Evet, bu hikâye bu kadar,” diye yanıtladı Şvayk. “Beskidi Dağları’nda geçen benzer bir hikâye daha var, ama onu çarpışmalar başladığında anlatacağım.”</p>

    <p>Marek atıldı:</p>

    <p>“Yemek pişirme sanatının değerini insan en iyi savaşta anlar, özellikle de cephede. İzin verirseniz, bir benzetmeyle anlatayım. Savaştan önce donmuş çorba diye bir şey duyardık, içine buz atılan bu çorbanın Kuzey Almanya, Danimarka ve İsveç’te çok sevildiği söylenirdi. Sonra savaş çıktı, Karpatlar’da askerlere o kadar çok donmuş çorba verdiler ki, bu lezzetli yemeği kimse yemez oldu.”</p>

    <p>“Aslında donmuş gulaş da yenir,” dedi Vanyek. “Ama çok uzun zaman değil, bence en fazla bir hafta. Bizim 9. Bölük mevzilerini neden kaybetti sanıyorsunuz?”</p>

    <p>Şvayk, umulmadık bir ciddilikle, “Savaş yokken ordunun nabzı mutfakta atardı, sadece yemekten konuşulurdu,” dedi. “Budyeyovitse’de Zakreys adında bir teğmenimiz vardı, sürekli subay mutfağının orada dolanır, askerlerden biri yanlış bir şey yapmayagörsün, adamcağızı hemen hazır ola geçirir, basardı kalayı: ‘Ulan şerefsiz, bir daha böyle halt karıştırırsan dilim dilim keser biftek yaparım senden. Ayağımın altına alır öyle bir ezerim ki, patates püresinden beter olursun. Tokadı patlattım mı, ağzından burnundan ciğerler, pirinçler saçılır, yahnilik tavşana dönersin inan olsun. Aklını başına topla, yoksa ince ince kıyar köfte yaparım seni, yanına da biraz lahanayla patates, kimse anlamaz valla!’”</p>

    <p>Barış zamanında askerleri adam etmek için yararlanılan yemeklerin sıralandığı sohbet, görkemli şölenin sonuna yaklaşmakta olduğu üst kattan gelen bağırtılarla kesildi.</p>

    <p>Birbirine karışan sesler arasından Harp Okulu öğrencisi Biegler’in haykırışı duyuldu: “Bir asker daha barış zamanında savaşın neler gerektirdiğini bilmeli, savaşta da eğitim alanında öğrendiklerini unutmamalıdır.”</p>

    <p>Ardından Teğmen Dub’un öfkeli sesi duyuldu: “Siz de gördünüz işte, üçüncü defadır hakarete uğruyorum!”</p>

    <p>Üst katta ortalık karışmıştı.</p>

    <p>Yaka silktiği Biegler’i tabur komutanına şikâyet etmek isteyen Teğmen Dub odaya girer girmez, Yahudi’nin içkisiyle kafayı bulan subayların tezahüratıyla karşılaşmıştı.</p>

    <p>Birbirlerinin üstüne yıkılan subaylar, Teğmen Dub’ un üstün binicilik yetenekleriyle dalga geçiyorlardı: “Sana sıkı bir seyis lazım, oğlum!”, “Yumuşak atın çiftesi pek olur!”, “Vahşi Batı’da kovboy musun, evladım?”</p>

    <p>Yüzbaşı Sagner hemen lanet içkiden bir kadeh doldurdu, şaşkın Dub ister istemez masaya oturdu. Eski kırık bir iskemleyi çekip Teğmen Lukaş’ın yanına ilişirken, Lukaş olanca içtenliğiyle, “Manda gibi yedik azizim, sana bir şey kalmadı,” dedi.</p>

    <p>Odaya girer girmez önce Yüzbaşı Sagner’e, sonra da masadaki tüm subaylara teker teker tekmil vermesine karşın Biegler’i kimse ciddiye almamıştı. Biegler, “Harp Okulu öğrencisi Biegler emir ve görüşlerinize hazırdır Komutanım!” diye birbiri ardı sıra tekmil verdikten sonra bir kadeh alıp pencerenin kenarına oturdu, kitaplardan öğrendiği derin bilgilerini satmak için fırsat kollamaya başladı.</p>

    <p>Birkaç kadeh yuvarladıktan sonra feleği şaşan Teğmen Dub, parmaklarını masada tımbırdattıktan sonra durup dururken Yüzbaşı Sagner’e döndü:</p>

    <p>“Bölge valisiyle sohbetlerimizde birbirimize hep şöyle derdik: ‘Milliyetçilik, görev duygusu, özgüven; işte savaşta en gerekli silahlar.’ Birliklerimizin sınırı geçmeye hazırlandığı bugünlerde hiç aklımdan çıkmıyor bu sözler.”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f170">
      <a class="si-backref" href="#ref_f170">170.</a> <span class="si-footnote-text">Bir Alman halk şarkısından: “Ah çam ağacı, ah çam ağacı / Yaprakların ne kadar güzel!”</span>
    </div>

    <div class="si-footnote html5_aside epub-type_footnote" id="f171">
      <a class="si-backref" href="#ref_f171">171.</a> <span class="si-footnote-text">Efsanevî kadın kâhin Libuşe, Çeklerin ilk hükümdarı olarak kabul edilir. Smetana’nın <em>Libuşe</em> operasına da konu olan efsaneye göre, Prag kenti, Libuşe ile kocası Prjemisl tarafından kurulmuştur.</span>
    </div>

    <div class="si-footnote html5_aside epub-type_footnote" id="f172">
      <a class="si-backref" href="#ref_f172">172.</a> <span class="si-footnote-text">Yedi Yıl Savaşı ve Avusturya’nın 1788’de katıldığı Osmanlı-Rus Savaşı’nda Habsburgların en başarılı komutanları arasında yer alan Avusturyalı Mareşal Gideon Ernest Laudon (1717-1790), Prusya Kralı II. Friedrich’in ordusunu yenilgiye uğrattıktan sonra Avusturya ordularının başkomutanlığına getirilmiştir.</span>
    </div>

    <div class="si-footnote html5_aside epub-type_footnote" id="f173">
      <a class="si-backref" href="#ref_f173">173.</a> <span class="si-footnote-text">Ortodoks manastır geleneğinde aralıksız dua yoluyla ulaşılması amaçlanan tanrısal dinginlik ülküsü.</span>
    </div>

    <div class="si-footnote html5_aside epub-type_footnote" id="f174">
      <a class="si-backref" href="#ref_f174">174.</a> <span class="si-footnote-text">Çeşitli Avrupa ülkeleri arasında, toprak anlaşmazlıkları, din ve hanedan kavgaları gibi nedenlerle çıkan ve 1618’den 1648’e kadar süren bir dizi savaşa Otuz Yıl Savaşları adı verilmiştir. Bu savaşlar, Avrupa’nın hemen her yerinde büyük yıkımlara yol açmış, savaşın sonunda imzalanan Vestfalya Barışı’yla Avrupa haritası büyük değişikliğe uğramıştır.</span>
    </div>
  </div>
</body>
</html>