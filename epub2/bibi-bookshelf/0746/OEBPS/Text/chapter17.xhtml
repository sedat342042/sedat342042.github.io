<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">2</span>Şvayk’ın Budyeyovitse seferi</h1>

    <div class="und-head html5_figure"><img alt="aslan17" src="../Images/aslan17.jpg"/></div>

    <p>Anadolu’yu boydan boya geçip bilinmedik diyarlara vardığında, eski çağların ünlü savaşçısı Ksenophon’un<a class="si-noteref epub-type_noteref" href="#f86" id="ref_f86">86</a> elinde tek bir harita bile yoktu. Bir zamanların Gotları, yüreklere korku salan seferlerine çıkarken yerölçüm konusunda hiçbir şey bilmiyorlardı. Hep ileriye doğru yürümeye <em>anabasis</em> derler: bilinmeyen yörelere dalıp ilerlemek: ilk fırsatta yolunu keserek boynunu kırmak için tetikte bekleyen düşmanlarla karşılaşmayı göze almak. Kafan, Ksenophon ya da Avrupa’ya Hazar ya da Azak Denizi’nin oralardan bir yerlerden gelen yağmacı kabileler gibi iyi çalışıyorsa, böyle yürüyüşlerde gerçek mucizeler yaratabilirsin.</p>

    <p>Kuzeye, Galya’ya doğru ilerleyen Caesar’ın Roma lejyonlarının da hiç haritası yoktu. Seferi daha iyi değerlendirmek amacıyla Roma’ya başka bir yoldan dönmeyi de başarmışlardı. “Bütün yollar Roma’ya çıkar,” sözü o günlerden kalmıştır.</p>

    <p>Aslan Asker Şvayk’a gelince, o, bütün yolların Çeske Budyeyovitse’ye çıktığına inanıyordu. Budyeyovitse dolaylarına vardığını sanırken, Milevsko bölgesindeki köyleri gördüğünde bile bu inancı azıcık sarsılmadı.</p>

    <p>Büyük bir kararlılıkla yoluna devam ediyordu; Çeske Budyeyovitse’ye gitmeyi bir kez kafasına koymuş olan Aslan Asker Şvayk’ı hangi Milevsko, yolundan alıkoyabilirdi ki?</p>

    <p>Kvyetov’un oralarda, Milevsko’nun batısına yöneldiğinde, yürüyüşlerde öğrendiği asker türkülerinin tümünü söylemiş bulunuyordu. Bu yüzden, yeniden başa dönmesi gerekti:</p>

    <div class="poem html5_section">
      <span>Yollara düştüğümüz zaman</span> <span>Kızların tekmili birden</span> <span>Gözyaşı döktü ardımızdan...</span>
    </div>

    <p>Kvyetov’dan, dosdoğru batıya yönelerek Vraj’a varan yolda, kiliseden dönmekte olan yaşlı bir kadına rastladı. Kadın, dini bütün bir Hıristiyan gibi selamladı Şvayk’ı: “Günaydın asker oğlum, yolculuk ne yana?”</p>

    <p>Şvayk, “Budyeyovitse’deki alayıma gidiyorum anacığım,” diye yanıtladı, “savaşa.”</p>

    <p>Yaşlı kadın, telaşa kapılarak, “İyi ama evladım,” dedi, “ters tarafa gidiyorsun sen. Vraj’dan Budyeyovitse’ye asla varamazsın. Bu yol seni dosdoğru Klatovy’ye götürür.”</p>

    <p>Şvayk, “Bana kalırsa, insan Budyeyovitse’ye Klatovy’ den bile gidebilir, yeter ki istesin,” diye ayak diredi. “Şüphesiz, biraz dolambaçlı bir yol; alayına ulaşmak için acelen varsa, ne kadar iyi niyetli olursan ol, geç kalırsan canına okuyabilirler.”</p>

    <p>Yaşlı kadın, iç geçirerek, “Bizim burada senin gibi biri vardı,” dedi. “Pilsen’e gidip birliğine teslim olması gerekiyordu. Toniçek Maşku’ydu adı. Yeğenimin yakını olurdu. Çekti gitti. Aradan bir hafta geçti geçmedi, bir de baktık, jandarma peşine düşmüş. Meğer alayına teslim olmamış bizimki. Derken, aradan bir hafta daha geçti, bizim Toniçek üzerinde sivilleriyle çıkageldi. Söylediğine bakılırsa izinli gelmişti. Muhtar, yemedi içmedi, doğruca jandarma karakoluna koştu. İzin nasıl olurmuş gösterdiler tabii bizimkine. Geçen gün cepheden mektubu geldi; vurulmuş, bir bacağını kaybetmiş.”</p>

    <p>Yaşlı kadın, acıyarak Şvayk’a baktı:</p>

    <p>“Sen şuradaki çalılıkta bekleyiver asker. Biraz patates çorbası getireyim sana; hiç olmazsa için ısınır. Bizim kulübeyi buradan görebilirsin. Çalılığın arkasında, sağ tarafta. Sakın bizim Vraj köyünden geçeyim deme. Jandarmalar adamı atmaca gibi avlarlar. Daha sonra çalılığın oradan Malçin’e doğru yola düzülürsün. Ama Çijova’nın yakınına bile uğrama, asker. Oranın jandarması asker kaçaklarına göz açtırmaz. Ormandan geç, Horajdovitse yakınlarındaki Sedlets’e git. Oradaki jandarma iyi adamdır; köyden geçmene ses çıkarmaz. Kâğıtların yanında mı?”</p>

    <p>“Kâğıdım mağıdım yok, anacığım!”</p>

    <p>“O zaman oraya da uğrama. İyisi mi, sen Radomişl’e git doğruca; ama köye akşam vakti gir. O saatlerde bütün jandarmalar meyhanede olur. Kilisenin arka sokağında mavi badanalı bir ev göreceksin. Orada Çiftçi Melikarek’i bul. Kardeşimdir kendisi. Benim selamımı söyle, Budyeyovitse’ye nasıl gideceğini tarif eder sana.”</p>

    <p>Şvayk, çalılıkta yarım saatten fazla yaşlı kadını bekledi. Sonunda kadıncağız, soğumasın diye bir örtüye sardığı koca bir çanak patates çorbasıyla çıkageldi. Şvayk çorbayı içip gerçekten de ısınmıştı ki, kadın bu kez mendilinden çıkardığı bir parça ekmekle biraz domuz pastırmasını Şvayk’ın cebine sokuşturdu. İstavroz çıkararak bizimkini kutsarken, iki torununun da askerde olduğunu söyledi.</p>

    <p>Ondan sonra, hangi köylere uğrayacağını, hangi köylerden uzak durması gerektiğini Şvayk’a bir kez daha tüm ayrıntılarıyla anlattı. En sonunda, paltosunun cebinden çıkardığı bir kronu Şvayk’a vererek, “Radomişl çok uzaktır,” dedi. “Malçin’de bir içki alırsın kendine.”</p>

    <p>Şvayk, yaşlı kadının öğütlerine uyarak Çijova’dan doğuya, Radomişl’e doğru yola çıktı. Bir yandan da, nereden gidersem gideyim nasıl olsa Budyeyovitse’ye varırım, diye düşünmüyor değildi.</p>

    <p>Malçin’de içki almak için girdiği meyhanede yaşlı bir akordeoncuyla tanıştı. Meyhaneden çıkıp birlikte yola koyuldular.</p>

    <p>Akordeoncu, Şvayk’ı asker kaçağı sandığı için, kendisiyle birlikte Horajdovitse’ye gelmesini önerdi. Orada oturan kızının kocası da askerden kaçmıştı. Akordeoncu, besbelli, Malçin’de içkiyi fazla kaçırmıştı.</p>

    <p>“Benim kız, kocasını iki aydır ahırda saklıyor,” dedi Şvayk’a. “Seni de saklar, savaşın sonuna kadar orada kalabilirsin. İki kişi olursanız sıkılmazsınız.”</p>

    <p>Şvayk bu daveti kibarca geri çevirince, akordeoncu ansızın büyük bir öfkeye kapıldı, yolun solundaki tarlalara daldı. Bir yandan da, Şvayk’a tehditler savuruyor, Çijova’ya varır varmaz onu jandarmaya ihbar edeceğini söylüyordu.</p>

    <p>Şvayk, akşama doğru Radomişl’de kilisenin arkasındaki sokakta Çiftçi Melikarek’i buldu. Vraj’daki kız kardeşinin selamı, adamda en küçük bir etki uyandırmadı.</p>

    <p>Şvayk’ın kâğıtlarını görmekte diretiyordu. Keçi gibi inatçıydı; boyuna, Pisek yöresini haraca kesen haydutlardan, soygunculardan, ipsiz sapsız takımından neler çektiklerini anlatıyordu.</p>

    <p>Bakışlarını Şvayk’a dikip, “Askerden kaçıyorlar,” dedi, “hiçbiri savaşmak istemiyor. Buralarda dolanıp duruyor, çalıp çırpıyorlar. Ama suratlarına bakıp aldanmayacaksın, hepsinin de saflık akıyor suratlarından.”</p>

    <p>Şvayk dayanamayıp yerinden kalkınca da, “Yarası olan gocunur!” diye ekledi. “Sözümü sakınmadım diye kaçmaya yelteniyorsun. Yüreğin temiz olsaydı, kılını kıpırdatmaz, gösterirdin belgelerini. Belli ki, belge melge yok sende...”</p>

    <p>“Haydi sana uğurlar olsun babalık.”</p>

    <p>“Sana da uğurlar olsun. Bir daha sefere benden daha safını bulmaya bak.”</p>

    <p>Şvayk gecenin karanlığında gözden kaybolduğunda, yaşlı adam hâlâ söyleniyordu:</p>

    <p>“Bak sen, Budyeyovitse’ye alayına katılmaya gidiyormuş. Tabor’dan. Piç kurusu önce Horajdovitse’ye gidiyor, ta oradan Pisek’e gidecek güya. Ulan, adi herif, dünya seyahatine çıksan daha iyi be.”</p>

    <p>Şvayk, nerdeyse bütün gece yürüdükten sonra, Putim yakınlarında bir tarlanın ortasında bir saman yığını gördü. Samanları aralayıp içine girmeye çalışırken, yakınında bir ses duydu: “Hangi alaydansın? Nereye gidiyorsun?”</p>

    <p>“91. Alay’danım. Budyeyovitse’ye gidiyorum.”</p>

    <p>“Ne işin var orada?”</p>

    <p>“Teğmenim beni bekliyor.”</p>

    <p>Saman yığınının içinden gülüşmeler duyuldu; bir değil, birkaç kişi vardı sanki. Gülüşmeler kesilir gibi olunca, Şvayk hangi alaydan olduklarını sordu. İkisi 35. Alay’dandı, üçüncüsü ise Budyeyovitse’deki topçu alayından.</p>

    <p>35. Alay’dakiler, bir ay önce, cepheye gidilmesine pek az kala kaçmışlardı; topçu neferi ise, askere çağrıldığı günden beri yakalanmamayı becermişti. Putim’liydi, saman yığını da onundu. Geceleri samanların arasında uyuyordu. Öbür ikisini bir gün önce ormanda bulmuş, alıp samanların oraya getirmişti.</p>

    <p>Üçü de savaşın bir-iki aya kadar sona ereceğini umuyordu. Rusların Budapeşte’yi geçip Moravya’ya girdiğini sanıyorlardı. Putim dolaylarında herkes böyle söylüyordu. Şafak sökerken topçunun karısı kahvaltı getirecekti. Sonra da, 35. Alay’a bağlı iki asker, Strakonitse’ye doğru yola çıkacaklardı. Birinin orada oturan teyzesinin, Suşitse’nin ötesindeki dağlarda bıçkıhanesi olan bir arkadaşı vardı; oraya sığınmayı düşünüyorlardı.</p>

    <p>“İstersen sen de bizimle gel,” dediler Şvayk’a. “Anasını eşek kovalasın Teğmeninin!”</p>

    <p>Şvayk, “Boş verin yahu!” diye yanıt verdi ve saman yığınının içine girerek bir yere kıvrıldı.</p>

    <p>Sabah uyandığında hepsi gitmişti. Biri, herhalde topçu neferi, ayağının dibine bir parça ekmek bırakmıştı.</p>

    <p>Şvayk, ormanların içinden yoluna devam ederken, yersiz yurtsuz bir ihtiyara rastladı. İhtiyar, umulmadık bir yakınlık gösterdi bizimkine; konyağından bir fırt bile verdi.</p>

    <p>“Ortalıkta bu kılıkta dolaşma,” dedi Şvayk’a. “Asker kıyafeti başına bela açabilir. Her yer jandarma kaynıyor; üstelik, bu kılıkta dilencilik bile yapamazsın. Bugünlerde jandarmaların bizi umursadığı yok; artık senin gibilerin peşindeler.”</p>

    <p>İhtiyar, “Artık senin gibilerin peşindeler”i öylesine vurgulayarak söylemişti ki, Şvayk ona 91. Alay’dan hiç söz etmemenin daha doğru olacağını düşündü. Onu ne sandıysa sansındı işte. İhtiyarı hayal kırıklığına uğramanın ne âlemi vardı şimdi?</p>

    <p>Bir süre sonra, ikisi de pipolarını yaktılar; köyün kıyısından ağır ağır geçerlerken, yaşlı adam, “Sen nereye gidiyorsun bakalım?” diye sordu.</p>

    <p>“Budyeyovitse’ye.”</p>

    <p>“Olamaz!” diye bağırdı yaşlı adam dehşet içinde. “Orada ânında yakalarlar adamı. Asker kıyafetiyle gidemezsin oraya. Sana eski püskü bir şeyler bulmalıyız. Topalmış gibi yapar, aksaya aksaya yürürsün. Neyse, dert değil. Şimdi Strakonitse, Voliyn ve Dub’dan geçeceğiz. Oralarda bir sivil elbise uyduramazsak gidip kendimizi nehre atalım daha iyi. Strakonitse’de insanlar hâlâ o kadar enayi ki, geceleri kapılarını kilitlemedikleri yetmiyormuş gibi gündüzleri de açık bırakıyorlar. Hele kışın herkes komşusuna gevezelik etmeye gider, sen de bir sivil elbise yürütürsün bir yerden. Sana ne lazım? Postalların var, üstüne başına bir şeyler bulmalıyız. Kaputun eski mi?”</p>

    <p>“Eski, evet.”</p>

    <p>“O zaman sakın atayım deme. Köylerde kapış kapış gidiyor asker kaputları. Sana pantolonla ceket lazım. Sivilleri bulunca, asker elbiselerini Vodnyani’de Yahudi Herrman’a okuturuz. Ne bulursa alır, köylülere satar, yeter ki ordu malı olsun.”</p>

    <p>Sonra, planını biraz daha açtı:</p>

    <p>“Şimdi hedef Strakonitse. Dört saatlik yolda eski bir koyun ağılı var. Oradaki çoban dostumdur. Benim gibi bunak ihtiyarın teki o da. Gece onda kalırız, sabah ver elini Strakonitse; orada mutlaka bir sivil elbise buluruz bir yerden.”</p>

    <p>Ağıldaki sevimli ihtiyar, Fransızlarla yapılan savaşlara katılmış olan dedesinin anlattığı hikâyeleri eksiksiz anımsıyordu. Yaşlı dilenciden en az yirmi yaş büyüktü; Şvayk’a da, ona da “Evlat” diyordu.</p>

    <p>Patateslerin, kabuklarıyla birlikte kaynamakta olduğu ocağın başına çöktüklerinde, “Biliyor musunuz evlatlar,” dedi, “bir vakitler dedem de askerden kaçmaya kalkmış. Vodnyani’de yakalamışlar garibi, yatırmışlar falakaya, yer misin yemez misin, tabanları açılmış, yara olmuş. Ama dedem talihliymiş gene de. İhtiyar Yareş’in Rajitse’ de gölet bekçiliği yapan dedesini, firar etti diye, kalbura çevirmişler. Vurmadan önce de, sokağın ortasında iki sıra askerin arasından geçirip altı yüz sopa atmışlar. Zavallıcık, ‘Öldürün beni!’ diye yalvar yakar olmuş.”</p>

    <p>Sonra, yaşlı gözlerle Şvayk’a döndü:</p>

    <p>“Sen ne zaman firar ettin bakalım?”</p>

    <p>Bir askerin, yaşlı çobanı hayal kırıklığına uğratmaması gerektiğini düşünen Şvayk, “Seferberlik ilan edilince,” dedi. “Bizi kışlaya götürürlerken.”</p>

    <p>Çoban, merak içinde, “Duvardan atlayıp da mı kaçtın?” diye sordu. Belli ki, dedesinin kışla duvarından atlayıp nasıl kaçtığını anımsamıştı.</p>

    <p>“Başka çarem yoktu dedeciğim.”</p>

    <p>“O zalim inzibatlar da arkandan ateş açtı tabii...”</p>

    <p>“Açtılar tabii, açmazlar mı dedeciğim.”</p>

    <p>“Peki, şimdi nereye gideceksin?”</p>

    <p>Dilenci, Şvayk’tan önce davranıp yanıt verdi:</p>

    <p>“Bu herif kafayı yemiş. Tutturmuş Budyeyovitse’ye gideceğim diye. Dallama, belasını arıyor. Hele bir sivil elbise bulalım, sonrasına bakacağız. Bahara kadar iyi kötü idare edersek, çiftliklerden birine gider, ırgatlık yaparız. Bu yıl işçiye çok ihtiyaç olacak; söylenenlere bakılırsa kıtlık geliyormuş; aylak takımının tekmilini toplayıp tarlalara salacaklarmış. Onun için, iyisi mi, kendi rızamızla gidip çalışalım diyorum. Yakında tarlalarda çalışacak adam kalmayacak, hepsi telef olacak cephelerde.”</p>

    <p>“Yani sen savaş bu yıl bitmez mi diyorsun?” diye sordu çoban. “Aslında, hakkın var evlat! Eskiden de sonu gelmezmiş savaşların. Napoléon savaşları, İsveç savaşları, Yedi Yıl Savaşı, hep anlatırlardı. Ama insanlar hak ediyor doğrusu. Burunları o kadar büyüdü ki Yüce Tanrı dayanamadı artık. Koyun etini bile beğenmiyorlar. Eskiden böyle miydi, benden koyun eti almak için önümde kuyruğa girerlerdi. Oysa şimdi domuz ya da tavuktan başka bir şey yemiyorlar; o da, ya tereyağında ya domuz yağında kızarmış olacak. E tabii, Tanrı Baba da bu sonradan görmüşlüğe kudurdu sonunda; ama Napoléon savaşlarında olduğu gibi ayrıkotlarını kaynatıp yemek zorunda kalsınlar da görsünler günlerini, ancak o zaman akıllanırlar belki. Bizim ağalar, beyler de yozluktan ne bok yiyeceklerini şaşırdılar. İhtiyar Prens Schwarzenberg öyle miydi ya, beylik bir at arabasıyla giderdi gideceği yere. Şimdi şu yeniyetme prense bakıyorum da, sanki anasının karnından otomobille doğmuş. Hiç merak etmeyin, Tanrı onun da burnunu sürter bugünlerde.”</p>

    <p>Ocaktaki patatesler fokurdamaya başlamıştı. Kısa bir suskunluktan sonra, yaşlı çoban kâhince bir edayla, “Bizim İmparator Hazretleri bu savaşı kazanamaz,” dedi. “Herifçioğlunun gönlü yok ki. Strakonitse’deki öğretmen söylüyordu, taç giymeye de yanaşmamış zaten. Bu durumda oturduğun yerden palavra sıkmak kolay. Madem taç giymeye söz verdin, sözünü neden tutmuyorsun fırlamanın çocuğu!”</p>

    <p>“Belki şimdi tutar sözünü,” dedi dilenci.</p>

    <p>Çoban, sinirlenerek, “Artık kimsenin iplediği yok evladım,” dedi. “Millet Skoçitse’de toplaştığında keşke orada olaydın. Hepsinin cephede bir dostu, bir yakını var; orada olacaktın da neler dediklerini duyacaktın. Bu savaşın sonunda özgürlük gelecekmiş; ne soyluların sarayları kalacakmış, ne de imparatorlar; prenslerin malına mülküne el konacakmış. Geçen gün, jandarmalar böyle laflar etti diye Korjinek adında birini yaka paça götürüverdiler. Bozgunculuk yapıyormuş. Bugünlerde jandarmanın ayağının bastığı yerde ot bitmiyor.”</p>

    <p>Dilenci, “Eskiden de böyle değil miydi?” diye karşılık verdi. “Hiç unutmam, Kladno’da Rotter adında bir jandarma yüzbaşısı vardı. Günün birinde bir de baktık, hani şu kurttan farksız polis köpekleri var ya, eğitildiler mi her şeyin izini sürerler, işte onlardan yetiştirmeye başladı. Jandarma karakolunun bahçesi bu itlerle doldu. Sırf onlar için küçük bir ev bile yaptırdı, beyler gibi yaşıyorlardı orada. İşte bu Rotter denen yüzbaşı, bir gün polis köpeklerini bizim gibi berduşların üstüne salmaya karar vermiş. Kladno’daki jandarmaların tümüne emir vermiş, ne kadar yersiz yurtsuz varsa yakalayıp kendisine getirsinler diye. Ben de o sıra Lani’nin oralarda dolanıyorum; kimselere görünmemek için de ormanın içinden yürüyorum. Ama neylersin! Daha avlak bekçisinin kulübesine varamadan yakaladılar, yüzbaşısının karşısına çıkardılar. Ve evlatlarım, yüzbaşıyla köpeklerinden neler çektiğimi bir Tanrı bilir, bir de ben. Önce hepsine teker teker koklattı beni; sonra bir merdivenin tepesine tırmanmamı emretti. Son basamağa vardığımda, canavarlarından birini arkamdan saldı. Zalim hayvan beni kapıp aşağıya indirdiği gibi, hırlaya havlaya üstüme çökmesin mi! Biraz sonra köpeği üstümden çektiler ve dediler ki, git dilediğin bir yere saklan. Ben de Kaçak Vadisi’ndeki orman yoluna vurdum, oradan dere boyuna indim. Yarım saat geçti geçmedi, iki kurt köpeği yakalayıp yere yıktılar beni; biri dişlerini gırtlağıma geçirdi, öbürü koşturdu Kladno’ya. Bir saat sonra, yanında jandarmalar, Yüzbaşı Rotter göründü. Köpeğe bir bağırdı, o saat gırtlağımı bırakıverdi hayvan. Derken, yüzbaşı elime beş kron tutuşturdu ve Kladno’da iki gün dilenebileceğimi söyledi. Yer miyim? Tabanları yağladığım gibi soluğu Beroun’da aldım, bir daha da uğramadım Kladno’nun oralara. Tekmil dilenci takımı ayağını kesti o yöreden. Meğer kumandan kimi yakalasa, köpeklerine talim yaptırıyormuş üstünde. Herif o köpeklere âşıktı valla. Dediklerine bakılırsa, teftişe gittiği jandarma karakolunda bir kurt köpeği görmesin, o kadar sevinirmiş ki teftişi meftişi bırakır, çavuşu karşısına oturtur, akşama kadar kafayı çekermiş.”</p>

    <p>Çoban, patateslerin suyunu süzüp bir çanağa ekşi koyun sütü koyadursun, dilencimiz jandarmanın hakseverliğiyle ilgili anılarını anlatmayı sürdürüyordu:</p>

    <p>“Lipnitse’de bir jandarma çavuşu vardı; karakolda yatıp kalkardı. Ben de, dünyadan bihaber bir ihtiyar olarak, jandarma karakolunun öyle yan sokaklarda falan değil, kasabanın meydanında, ortalıkta bir yerde olması gerektiğini sanırdım. O küçük kasabada ara sokaklara vurmuş, kapı kapı dileniyordum. Derken, derme çatma bir evin ilk katına çıktım, ‘Tanrı rızası için, şu fakir kulunuza...’ dememe kalmadı, donup kaldım oracıkta. Meğer jandarma karakoluna girmemiş miyim! Duvar boyunca sıra sıra tüfekler, masanın üstünde çarmıhta İsa efendimizin bir heykelciği, çekmecelerinden dosyalar taşan bir dolap ve tam karşıdaki duvardan dosdoğru bakan İmparator Hazretleri. Ben şaşkınlık içinde kekelerken, çavuş yerinden fırlayıp öyle bir yumruk çaktı ki çeneme, ahşap merdivenlerden kuş gibi aşağıya uçtum ve Keyjlitse’ye varıncaya kadar da bir daha arkama bakmadım. İşte size jandarma kanunu.”</p>

    <p>Yemek yedikten sonra, sıcak odadaki sıralara uzanıp uyudular.</p>

    <p>Şvayk geceleyin sessizce kalkıp giyindi, dışarı çıktı. Ay doğudan yükselmeye başlamıştı; Şvayk da ay ışığında doğu yönünde yürümeye koyuldu. Bir yandan da, kendi kendine söylenip duruyordu:</p>

    <p>“Kim demiş Budyeyovitse’yi bulamam diye... Kim demiş Budyeyovitse’yi bulamam diye...”</p>

    <p>Ormandan çıkarken sağ tarafta bir kasaba görünce hafifçe kuzeye yöneldi, sonra güneye döndü. Ama uzakta bir kasaba daha görününce (Vodnyani’ydi burası), bu kez çayırların arasından tam ters yöne vurdu. Güneş doğduğunda, Protivin’e bakan karlı yamaçlardaydı.</p>

    <p>“Yürü yiğidim!” dedi Aslan Asker Şvayk kendi kendine. “Görev seni bekler. Budyeyovitse’ye varacaksın, başka yolu yok.”</p>

    <p>Gel gör ki, bahtı bağlanmıştı bir kere; Protivin’den güneye yönelip Budyeyovitse’ye gideceğine, kuzeye dönüp Pisek yolunu tuttu.</p>

    <p>Öğleye doğru, karşısına bir köy çıktı. Bayır aşağı inerken, “Böyle bilir bilmez taban tepmenin âlemi yok,” dedi kendi kendine. “İyisi mi, Budyeyovitse’ye nasıl gidileceğini sorayım birine.”</p>

    <p>Köye girerken, ilk evin hemen yanındaki direkte “Putim” yazan bir tabela görünce şaşkınlıktan ne edeceğini bilemedi.</p>

    <p>“Olacak şey değil!” diye homurdandı. “Dönüp dolaşıp saman yığınında uyuduğum Putim’e gelmişim gene.”</p>

    <p>Gölcüğün ardında, kapısında bir “piliç” (Avusturya kartalına bazı yerlerde böyle derlerdi) asılı beyaz badanalı bir ev gördüğünde artık hiç şaşırmadı. Sonra birden, ağını koruyan bir örümcek gibi evden çıkan jandarma çarptı gözüne.</p>

    <p>Doğruca Şvayk’ın yanına gelen jandarma çok kısa bir soru sordu: “Nereye gidiyorsun?”</p>

    <p>“Budyeyovitse’deki alayıma.”</p>

    <p>Jandarma, sırıtarak, “İyi de, tam ters yöndesin,” dedi. “Budyeyovitse arkanda, çok uzaklarda kalmış.” Sonra da, kolundan tuttuğu gibi karakola götürdü Şvayk’ı.</p>

    <p>Putim Jandarma Karakolu’ndaki Çavuş Flanderka, tüm yörede, kurnaz, işini bilir biri olarak tanınırdı. Gözaltına aldığı ya da tutukladığı kişilere hiçbir zaman sövüp saymaz, asla dayak atmazdı; ama adamı öyle bir çapraz sorgulamadan geçirirdi ki, en masumunun bile suçunu itiraf etmekten başka çaresi kalmazdı.</p>

    <p>İki jandarma, Çavuş’a yardımcı olur; çapraz sorgulama, karakoldaki tüm jandarmaların sırıtışları arasında gerçekleşirdi.</p>

    <p>Çavuş, astlarına, “Birini sorgularken kafanı kullanacaksın, yol yordam bileceksin,” derdi her zaman. “Bağırıp çağırmak bir işe yaramaz. Suçlulara ve sanıklara hem iyi davranacaksın, hem de soru yağmuruna tutup aman tanımayacaksın.”</p>

    <p>“Hoş geldin sefalar getirdin tertip,” dedi Çavuş. “Buyur otur, rahatına bak. Onca yoldan geliyorsun, yorulmuşsundur. Anlat bakalım, nereden gelirsin, nereye gidersin?”</p>

    <p>Şvayk, alayına katılmak üzere Çeske Budyeyovitse’ye gittiğini bir kez daha anlattı.</p>

    <p>Çavuş gülümseyerek, “Öyleyse yanlış yoldasın,” dedi. “İnan bana, Çeske Budyeyovitse arkanda kalmış. Bak şurada bir Bohemya haritası var; istersen bir göz at, asker. Güneyimizde Protivin bulunuyor, onun güneyinde Hluboka, onun güneyinde de Çeske Budyeyovitse. Demek, Budyeyovitse’ye gitmiyorsun<em>,</em> Budyeyovitse’den geliyorsun sen.”</p>

    <p>Çavuş’un sevecen bakışları arasında, Şvayk soğukkanlılıkla diretti: “Siz ne derseniz deyin, ben Budyeyovitse’ye gidiyorum.” Şvayk’ın bu yanıtı, Galileo’nun, “Siz ne derseniz deyin, dünya dönüyor!” sözünden daha etkileyiciydi; çünkü Galileo o sözü söylerken büyük olasılıkla serinkanlılığını koruyamamıştı.</p>

    <p>Çavuş, “Bak, asker,” dedi Şvayk’a aynı sevecenlikle. “Sana doğru yolu göstermek istiyorum. Sonunda benim dediğime geleceksin. Ne kadar inkârdan gelirsen, itiraf etmen o kadar güçleşir!”</p>

    <p>“Tamamen haklısınız,” dedi Şvayk. “İnsan ne kadar inkârdan gelirse, itiraf etmesi o kadar güçleşir. Ama ne kadar itiraf ederse, inkâr etmesi de o kadar zorlaşır.”</p>

    <p>“Gördün mü bak, asker, sen de kendi mantığınla benim gibi düşünüyorsun. Şimdi samimiyetle cevap ver bana. Şu senin Budyeyovitse’ye gitmek üzere nereden yola çıktın? Farkındaysan ‘senin Budyeyovitse’ diyorum, çünkü Putim’in kuzeyinde, henüz haritalara alınmamış bir Budyeyovitse daha olmalı!”</p>

    <p>“Tabor’dan yola çıktım.”</p>

    <p>“Peki, Tabor’da ne yapıyordun?”</p>

    <p>“Budyeyovitse’ye gidecek treni bekliyordum.”</p>

    <p>“Öyleyse neden binmedin o trene?”</p>

    <p>“Biletim yoktu da ondan.”</p>

    <p>“Ama sen askersin. Neden asker pasosu vermediler sana?”</p>

    <p>“Kâğıtlarım üstümde değildi.”</p>

    <p>Çavuş, oradaki jandarmalardan birine dönerek, “Tamam işte!” dedi. “Görünmeye çalıştığı kadar ahmak olmadığı kesin. İyi uyduruyor.”</p>

    <p>Sonra, Şvayk’ın az önceki yanıtını duymamış gibi yeniden sordu:</p>

    <p>“Demek, Tabor’dan yola çıktın. Nereye gidiyordun?”</p>

    <p>“Çeske Budyeyovitse’ye.”</p>

    <p>Bakışları sertleşir gibi olan Çavuş, duvardaki haritaya döndü.</p>

    <p>“Budyeyovitse’ye hangi yoldan gittiğini haritada gösterebilir misin bize?”</p>

    <p>“Bir sürü yerden geçtim, hepsini hatırlamıyorum. Tek hatırladığım, Putim’e daha önce de uğradığım.”</p>

    <p>Karakoldakiler şaşkınlıkla birbirlerine bakarlarken Çavuş sorguyu sürdürdü:</p>

    <p>“Demek, Tabor’da tren istasyonundaydın. Üstünde ne varsa çıkart bakalım.”</p>

    <p>Şvayk’ın üstünü iyice aradılar, ama bir pipoyla birkaç kibritten başka bir şey bulamadılar. Çavuş yeniden sordu: “Söyler misin, üstünde neden hiçbir şey yok?”</p>

    <p>“Hiçbir şeye ihtiyacım yok da ondan.”</p>

    <p>“Tanrım, sen bana sabır ver!” diye inledi Çavuş. “Bu adam insanı zıvanadan çıkarır. Putim’e daha önce de uğradım dedin. Ne yaptın burada?”</p>

    <p>“Putim’den geçtim, Budyeyovitse’ye gidiyordum.”</p>

    <p>“Gördün mü bak, bir dediğin bir dediğini tutmuyor. Budyeyovitse’ye gittiğini söylemiştin, oysa şimdi oradan geldiğini kabul ediyorsun.”</p>

    <p>“Bir daire çizmiş olmalıyım.”</p>

    <p>Çavuş, kendilerini dinleyen jandarmalara anlamlı anlamlı baktıktan sonra, “Şu senin daire de ne daireymiş ha!” dedi. “Anlaşılan, yürüyüşe çıktın, aşağı mahalle sen misin, yukarı mahalle şen misin diye geziniyorsun buralarda. Tabor İstasyonu’nda çok kaldın mı?”</p>

    <p>“Budyeyovitse’ye giden son tren kalkana kadar.”</p>

    <p>“Ne yaptın orada?”</p>

    <p>“Askerlerle lafladım. Laf ola torba dola.”</p>

    <p>Çavuş, bir kez daha jandarmalara anlamlı anlamlı baktı.</p>

    <p>“Ne lafladınız mesela, onlara neler sordun?”</p>

    <p>“Hangi alaydansınız, nereye gidiyorsunuz, falan...”</p>

    <p>“Harika. Ama herhalde alayda kaç asker olduğunu, kaç bölük bulunduğunu sormamışsındır?”</p>

    <p>“Hayır, sormadım. Çünkü yıllardır ezbere biliyorum.”</p>

    <p>“Demek, ordumuzun tertibi hakkında derin bilgi sahibisin?”</p>

    <p>“Elbette Çavuşum.”</p>

    <p>Çavuş, çevresindeki jandarmalara zafer kazanmışcasına bakıp son kozunu oynadı:</p>

    <p>“Rusça bilir misin?”</p>

    <p>“Hayır, bilmem.”</p>

    <p>Çavuş, onbaşıya işaret etti; dışarı çıkıp yan odaya geçtiklerinde, kesin zaferin coşkusuyla ellerini ovuşturarak, “Duydun değil mi?” dedi. “Sözümona Rusça bilmiyormuş! Herif açıkgöz! Her şeyi itiraf etti, en önemlisini inkârdan geldi. Yarın Pisek’teki bölge komutanına yollarız. Birini sorgularken kafanı kullanacaksın, yol yordam bileceksin. Gördün mü, sorularımla nasıl şaşkına çevirdim iti. Ne kadar da salak görünüyor, ama asıl böyleleri karşısında çok uyanık olmak gerekir. Şimdi sen bir yere tık onu, ben de gidip rapor yazayım.”</p>

    <p>Jandarma Çavuşu, her cümlesinde Almanca “casusluktan sanık” sözü geçen raporunu o gün akşama doğru tamamladığında, yüzünde doygun bir gülümseyiş vardı. Tuhaf Almancasıyla raporu yazarken, her şey kafasında açık seçik belirmiş ve son olarak şu sözleri kaleme almıştı: “Düşman subayının bugün Pisek’teki Jandarma Bölge Komutanlığı’na gönderileceğini arz ederim.”</p>

    <p>Raporunu sırıtarak bir kez daha okuduktan sonra onbaşıyı çağırdı: “Düşman subayına yiyecek bir şeyler verildi mi?”</p>

    <p>“Çavuşum, emriniz üzere, yalnızca on ikiden önce getirilip sorgulananlara yemek veriliyor.”</p>

    <p>“Bu çok özel bir durum,” dedi Çavuş ciddi bir sesle. “Burada düşman genelkurmayından yüksek rütbeli bir subay söz konusu. Rusların casus diye sıradan bir onbaşı göndereceklerini sanıyorsun? Kart Kedi Meyhanesi’ne haber ver, öğle yemeği getirsinler. Bir şey kalmadıysa, aşçıbaşı yeniden yemek yapsın. Sonra da romlu bir çay yapıp göndersinler. Kimin için olduğunu sakın söyleme. Aslında, hiç kimseye söz etme burada kimin bulunduğundan. Askerî bir sırdır bu. Şimdi ne yapıyor?”</p>

    <p>“Biraz tütün istedi. Nöbetçi odasında oturuyor; halinden o kadar memnun ki babasının evinde sanırsınız. Bir ara, ‘Burası ne kadar sıcak ve sevimli bir yer,’ dedi. ‘Üstelik sobanız da tütmüyor. Burada sizlerle olmaktan çok mutluyum. Soba tütmeye başladı mıydı, bacayı temizletmek gerekir. Ama aklınızda olsun, bacalar sadece öğleden sonraları temizlenir, güneş asla tam tepede olmamalı.’”</p>

    <p>“Herif şeytan,” dedi Çavuş hayranlıkla. “Hiç umursamıyormuş gibi davranıyor. Oysa kurşuna dizileceğini bal gibi biliyor. Düşmanımız da olsa, böyle birine saygı duymalıyız. Besbelli ölecek. Onun yerinde biz olsak ne halt ederdik, bilemiyorum. Belki de, korkudan altımıza ederdik. Ama o, oturmuş, sakin sakin, ‘Burası ne kadar sıcak ve sevimli bir yer. Üstelik sobanız da tütmüyor,’ diyebiliyor. Adam gibi adam diye buna derler, onbaşı. Bunun için insanda çelik gibi bir irade, fedakârlık ruhu, metanet ve vazife aşkı olmalı... Bu yüce ruh Avusturya’da da olsa... Neyse, bırakalım şimdi bunları. Aslına bakarsan, bizde de yok değil böyleleri. <em>Narodni Politika</em>’da yazıyordu; Topçu Teğmeni Berger, düşmanı gözetlemek için bir çam ağacının tepesine tırmanmış. Çam ağacından bir gözetleme kulesi; bak sen şu işe! Ama tam o sırada bizimkiler geri çekilmesin mi! Teğmen aşağı inememiş tabii, inse düşmana esir düşecek. Ne yapsın, birliklerimiz düşmanı yeniden geri püskürtene kadar ağacın tepesinde beklemiş, tam on dört gün. Düşünebiliyor musun, tam on dört gün aç biilaç çam ağacının tepesinde. Açlıktan ölmemek için ağacın dallarını kemirmiş, küçük kozalakları, yaprakları yemiş. Bizimkiler geldiğinde, bitkinlikten duramıyormuş artık; ağaçtan düşüp oracıkta ruhunu teslim etmiş. Bu yararlığından ötürü Teğmen Berger’i Altın Haç’la taltif etmişler.”</p>

    <p>Derin bir iç çekip ekledi:</p>

    <p>“Bunun adı fedakârlıktır, onbaşı, kahramanlık diye buna denir! Tüh ulan, gene lafa daldık, dalgaya düştük. Koş, yemeği söyle, adamı da bana getir.”</p>

    <p>Onbaşı, az sonra, Şvayk’ı içeri getirdi. Çavuş, Şvayk’ı dostça karşılayıp yer gösterdikten sonra, kimsesi olup olmadığını sordu.</p>

    <p>“Hayır, hiç kimsem yok.”</p>

    <p>Çavuş, Şvayk’ın bu yanıtına içten içe sevindi; hiç değilse, bahtsız adamın arkasından gözyaşı dökecek kimse olmayacaktı. Şvayk’ın iyilik meleğini andıran yüzüne baktı ve birden sevecenlikle sırtını sıvazladı. Sonra, Şvayk’a doğru eğilip babacan bir tavırla sordu:</p>

    <p>“Ee, söyle bakalım, Bohemya’dan memnun musun?”</p>

    <p>“Bohemya’nın sevmediğim yeri yoktur,” diye yanıtladı Şvayk. “Yolculuğum sırasında hep özü sözü bir insanlarla tanıştım.”</p>

    <p>Çavuş, başıyla doğruladı:</p>

    <p>“Bizim insanımız gerçekten de iyi yürekli ve dost canlısıdır. Ara sıra hırsızlık, kavga dövüş olmuyor değil, ama istisnalar kuralı bozmaz. Ben on beş yıldır buradayım; şöyle bir düşünüyorum da, demek her yıl bir cinayet bile işleyememişler.”</p>

    <p>“Nasıl yani, kötü mü etmişler?” diye sordu Şvayk.</p>

    <p>“Yok canım, ne münasebet. On beş yılda sadece on bir cinayetle karşılaştık. Bunların da beşi soygun cinayetiydi, geri kalan altısı sözü edilmeye değmez, sıradan cinayetlerdi.”</p>

    <p>Çavuş, kısa bir suskunluktan sonra yeniden sorgu yöntemine döndü: “Peki, Budyeyovitse’de ne yapacaktın?”</p>

    <p>“91. Alay’da görev yapacaktım.”</p>

    <p>Çavuş, Şvayk’ı nöbetçi odasına gönderdi ve unutmamak için hemen masanın başına oturup Pisek’teki jandarma bölge komutanlığına yazdığı rapora şu cümleyi ekledi: “Çok iyi Çekçe konuştuğu için, Çeske Budyeyovitse’deki 91. Piyade Alayı’na katılmayı planlıyormuş.”</p>

    <p>Böylesine kesin kanıtlar topladığı için soruşturma yönteminin şaşmazlığına bir kez daha hayranlık duymadan edemeyen Çavuş, sevinçle ellerini ovuşturdu. Aklına, daha önceki karakol komutanı, Çavuş Bürger geldi. Karşısına getirilen sanığa tek bir laf etmez, tek bir soru sormaz, kısacık bir raporla dosdoğru bölge mahkemesine postalardı: “Onbaşının verdiği bilgiye göre, aylak aylak dolaşıp dilencilik yaptığı için gözaltına alınmıştır.” Böyle soruşturma mı olurdu?</p>

    <p>Çavuş, raporunu bir kez daha gözden geçirirken hoşnutlukla gülümsedi. Sonra, Prag’daki jandarma komutanlığından “Çok gizli” damgası vurularak gönderilmiş olan yönergeyi yazı masasının çekmecesinden çıkarıp yeniden okudu:</p>

    <div class="letter html5_section">
      <p>Bütün jandarma karakolları, kendi bölgelerinden geçen herkesi olağanüstü bir titizlikle izleyip denetlemekle yükümlüdür. Doğu Galiçya’daki birliklerimizin harekâtı sonucunda, bazı Rus birlikleri Karpatlar’ı aşmış ve imparatorluğumuz sınırları içinde mevzilenmiş bulunmaktadır. Bunun sonucunda da, cephe imparatorluğumuzun daha batısına kaymıştır. Bu yeni durum ve cephedeki karışıklık yüzünden, Rus casusları ülkenin içlerine kadar sızabilmektedir. Elde edilen istihbarata göre, çok sayıda Rus ajanı, özellikle Silezya ve Moravya’dan Bohemya içlerine sızmayı başarmıştır. Bunlar arasında, Rusya’daki harp okullarında son derece iyi eğitilmiş birçok Rus Çeki bulunduğu belirlenmiştir. Çok iyi Çekçe bilen ve fevkalade tehlikeli oldukları anlaşılan bu ajanlar, Çek halkını kışkırtabilmekte ve bozgunculuk yapabilmektedirler. Bu nedenle, Bölge Komutanlığı’nın emirleri uyarınca, tüm şüpheli unsurlar gözaltına alınacak ve özellikle çevresinde garnizonlar, karargâhlar ve ordu trenlerinin uğradığı istasyonlar bulunan yerlerde daha da uyanık olunacaktır. Gözaltına alınan kişiler hemen sorgulandıktan sonra bir üst makama teslim edilecektir.</p>
    </div>

    <p>Çavuş Flanderka bir kez daha, kendinden memnun, gülümsedi ve yönergeyi, üzerinde “Gizli Emirler” yazan dosyadaki belgelerin arasına yerleştirdi.</p>

    <p>Jandarma karakollarına, İçişleri Bakanlığı’nın Millî Savunma Bakanlığı’yla birlikte hazırladığı böyle sayısız emir gelirdi.</p>

    <p>Prag’daki jandarma komutanlığı, durmadan yağan bu tür emirlerin çoğaltılıp dağıtılmasına yetişemez olmuştu.</p>

    <p>İşte bazıları:</p>

    <p class="lvl1">Yöre halkının davranışlarının denetlenmesiyle ilgili emirler.</p>

    <p>Yöre halkıyla nasıl konuşulacağına ve cepheden gelen haberlerin onların davranışlarını nasıl etkilediğinin nasıl öğrenileceğine ilişkin yönergeler.</p>

    <p>Yöre halkının savaş borçları ve savaş vergilerine karşı tepkisini anlamak amacıyla düzenlenmiş bir soru formu.</p>

    <p>Askere alınanların ve alınmayı bekleyenlerin ruhsal durumlarını öğrenmek amacıyla hazırlanmış bir soru formu.</p>

    <p>Yerel yöneticiler ve aydınların ruhsal durumlarını öğrenmek amacıyla düzenlenmiş bir soru formu.</p>

    <p>Yöre halkının siyasal partilerle bağları ve çeşitli siyasal partilerin gücüyle ilgili bilgilerin en kısa zamanda bildirilmesine ilişkin emir.</p>

    <p>Yerel siyasal partilerin önderlerinin etkinliklerinin denetlenmesine ve yöre halkının katıldığı bazı partilerin devlete bağlılığıyla ilgili bilgilerin iletilmesine ilişkin emir.</p>

    <p>Jandarma karakolunun bulunduğu bölgeye gelen gazete, dergi ve broşürlerle ilgili bir soru formu.</p>

    <p>Vatana ihanet ettiklerinden kuşkulanılan kişilerin kimlerle dostluk ettikleri ve ne gibi ihanetler içinde bulundukları konusunda nasıl bilgi edinileceğine ilişkin talimatlar.</p>

    <p>Yöre halkı arasından paralı muhbirlerin nasıl sağlanacağına ilişkin talimatlar.</p>

    <p>Jandarma karakoluna resmen kayıtlı paralı muhbirler için talimatlar.</p>

    <p class="lvl2">Gün geçmiyordu ki, karakollara böyle bir talimat, yönerge, soru formu ya da emir gelmesin.</p>

    <p>Avusturya İçişleri Bakanlığı’ndan yağmur gibi yağan bu tür belgeler Çavuş Flanderka’nın masasında dağ gibi yükseliyor, o da soru formlarını hep aynı yanıtlarla dolduruyordu: Asayiş berkemaldi ve yöre halkının sadakati I.a sınıflamasına giriyordu.</p>

    <p>Avusturya İçişleri Bakanlığı, halkın krallığa sarsılmaz sadakatini şöyle derecelendirmişti: I.a, I.b, I.c; II.a, II.b, II.c; III.a, III.b, III.c; IV.a, IV.b, IV.c. Roma rakamlarıyla belirtilen bu sınıflamaların dördüncüsünde, “a” vatana ihanetten darağacına gönderilecekleri, “b” enterne edilecekleri, “c” ise gözlem altında ya da hapiste tutulacakları gösteriyordu.</p>

    <p>Çavuş’un masasının üstü matbu evrak ve listelerden geçilmiyordu. Hükümet, her yurttaşın ne düşündüğünü öğrenmek istiyordu.</p>

    <p>Çavuş Flanderka, her geçen gün amansızca çoğalan bu genelgeler yığını karşısında ne yapacağını bilemiyor, ben bu işin içinden nasıl çıkarım diye kafasını kaşıyıp duruyordu. O hiç yabancısı olmadığı pulsuz, resmî zarfları görür görmez kalbi küt küt atmaya başlıyor; geceleri, onca evrağa bakıp kara kara düşünürken, savaşın sonunu göremeyeceği kanısına varıyordu. Jandarma bölge komutanlığı, aklının terazisini bozuyordu; yakında aklını oynatıp cinnet getirecek ve Avusturya ordularının zaferini göremeyecekti. Bölge komutanlığı tarafından her gün soru bombardımanına tutuluyordu: Bilmemkaç nolu form neden hâlâ doldurulup gönderilmemişti, bilmemkaç nolu emir konusunda neler yapılmıştı, bilmemkaç nolu yönergeyle ilgili olarak ne gibi önlemler alınmıştı?</p>

    <p>Ama Çavuş Flanderka’nın başını asıl belaya sokan, paralı muhbirlerin yöre halkı arasından nasıl sağlanacağına ilişkin talimatlardı. Blata yöresinde muhbirlik yapacak adam bulamamıştı, çünkü hepsi de kalın kafalıydı. Sonunda, köyün çobanında karar kılmak zorunda kalmıştı. Köyün delisi gözüyle bakılan bu adam, “Pepik, hop!” dendi miydi, olduğu yerde hoplayıverirdi. Doğanın da, insanların da kendi haline bıraktığı bu bahtsız topal, boğaz tokluğuna köyün hayvanlarına bakardı.</p>

    <p>Çavuş, bir gün çobanı yanına çağırıp, “Pepik, İhtiyar Prohaska’nın kim olduğunu biliyor musun?” diye sormuştu.</p>

    <p>“Meee!”</p>

    <p>“Kes şu melemeyi. İmparator Hazretlerine İhtiyar Prohaska derler. İmparator Hazretleri kim biliyorsun, değil mi?”</p>

    <p>“Tarator Hazretleri!”</p>

    <p>“Aferin, Pepik! Şimdi bak, yemek için kapı kapı dolaşıyorsun ya, birinin İmparator Hazretlerine dümbük falan dediğini duyarsan hemen gelip bana bildireceksin. Altı gümüş alacaksın. Birinin savaşı kazanamayacağımızı söylediğini işitirsen, hemen koşup curnal edeceksin bana. O vakit sana bir altı gümüş daha vereceğim. Ama benden bir şey gizlemeye kalkarsan işin bitik demektir. Seni tutuklar, doğru Pisek’e yollarım. Hadi bakalım, hop!” Pepik olduğu yerde hoplayınca, Çavuş eline on iki gümüş tutuşturdu; sonra da oturup jandarma bölge komutanlığına, bir muhbir bulduğunu bildiren bir rapor kaleme aldı.</p>

    <p>Ertesi gün köyün papazını karşısında buldu. Papaz, o sabah köy dışında Çoban Pepik’ya rastladığını fısıldadı Çavuş’un kulağına. Pepik, yememiş içmemiş, papaza şöyle demişti:</p>

    <p>“Papaz efendi, jandarma kumandanı dün bana ne dedi, biliyor musun? Tarator Hazretleri dümbüğün tekidir dedi, biz bu savaşı kazanamayız dedi. Meee! Hop!”</p>

    <p>Çavuş Flanderka, papaza uzun uzun dil döküp dert anlattıktan sonra, köy çobanını hemen tutuklattı. Pepik, Hradçani’ye gönderildi ve bozgunculuk, kışkırtıcılık, hükümdara hakaret ve daha birçok suçtan on iki yıl hapis cezasına çarptırıldı.</p>

    <p>Pepik, otlaklarda ya da dostları arasında nasıl davranıyorsa mahkemede de öyle davrandı. Yargıcın her sorusunu keçi gibi meleyerek yanıtladı; karar açıklandıktan sonra da, “Meee! Hop!” diye bağırarak zıplayıp hopladı. Bu yüzden, hüküm giymesi yetmiyormuş gibi, bir de üç gün katıksız hücre hapsi aldı.</p>

    <p>Jandarma Çavuşu, o günden sonra bir daha muhbir aramaya kalkışmadı. Bölge komutanlığına uyduruk bir muhbir adı bildirmekle yetindi; böylece, muhbire ayrılan elli kron da kendi aylığına eklenmiş oldu. Bunu, Kart Kedi Meyhanesi’nde içkiye yatırıyordu. Ne var ki, onuncu bardağı yuvarladıktan sonra vicdanı sızlamaya başlıyor, biranın tadı buruklaşıyordu. O zaman, komşu masalardan hep aynı lafı duyuyordu: “Bizim Çavuş bugün biraz keyifsiz görünüyor. Bir şeye canı mı sıkıldı acaba?” Çavuş çekip gittikten sonra ise, biri mutlaka şöyle bir laf ediyordu: “Bizimkiler Sırbistan’da gene altlarına etmiş olmalılar. Çavuş’un ağzını bıçak açmıyor.”</p>

    <p>Eve döndüğünde, hiç değilse bir form daha dolduruyordu: “Halkın ruh hali: I.a.”</p>

    <p>Geceleri gözüne uyku girmiyordu. Hep bir denetleme ya da soruşturma korkusuyla yaşıyordu. Rüyasında, darağacına götürüldüğünü, yağlı ilmiğin boynuna geçirildiğini görüyor, tam o sırada darağacının altında biten Millî Savunma Bakanı, “Çavuş, söyle bakalım, .... no’lu tebligata ne cevap verdin?” diye soruyordu.</p>

    <p>Oysa şimdi! Jandarma karakolunun dört bir köşesinden, Almanların eski avcı selamı yankılanıyordu sanki: “<em>Weidmannsheil!</em>”<a class="si-noteref epub-type_noteref" href="#f87" id="ref_f87">87</a> Bölge komutanı çıkagelse, sırtını sıvazlayıp, “Seni tebrik ederim Çavuş!” dese, Çavuş Flanderka hiç şaşırmayacaktı.</p>

    <p>O küçük asker kafasında, ne hayaller kuruyordu: Göğsüne nişanlar takılıyor, hızla en üst rütbeye terfi ediyor, sanıkları sorgulamada gösterdiği beceri mesleğinde büyük başarılar elde etmesini sağlıyordu.</p>

    <p>Onbaşıyı çağırıp, “Yemeği getirttin mi?” diye sordu.</p>

    <p>“Tütsülenmiş domuz eti ve lahana getirdiler. Ardından, meyveli hamur tatlısı. Çorba kalmamış. Çayını içtikten sonra bir fincan daha istedi.”</p>

    <p>“İçsin efendim, içsin!” dedi Çavuş yüce gönüllülükle. “Çayını bitirince buraya getir onu.”</p>

    <p>Onbaşı yarım saat kadar sonra Şvayk’ı içeri getirdi. Her zamanki gibi kaygısız ve mutluydu Şvayk. “Ee, söyle bakalım,” dedi Çavuş. “Yemek hoşuna gitti mi?”</p>

    <p>“Hiç fena değildi, Çavuşum. Ama biraz daha lahana olsa reddetmezdim doğrusu. Neyse, aldırmayın! Misafir umduğunu değil, bulduğunu yer. Hem, et çok iyi tütsülenmişti. Evde yapılmış olmalı. Romlu çay da içimi ısıttı valla.”</p>

    <p>Çavuş, gözlerini Şvayk’a dikip, “Rusya’da çok çay içtikleri doğru mu?” diye sordu. “Rom da var mı sizin orada?”</p>

    <p>“Rom dünyanın her yerinde vardır, Çavuşum.”</p>

    <p>“Kıvırtıyorsun,” diye içinden geçirdi Çavuş. “Önceleri daha rahat konuşuyordun.” Sonra, Şvayk’a doğru eğilerek sordu: “Rusya’da güzel kızlar var mı?”</p>

    <p>“Güzel kızlar dünyanın her yerinde vardır, Çavuşum.”</p>

    <p>Çavuş, bir kez daha, “Seni piç kurusu!” diye geçirdi içinden. “Bu beladan sıyrılmak için kim bilir neler verirdin!” Ve ağır topçu ateşini başlattı:</p>

    <p>“91. Alay’da ne yapmak istiyordun?”</p>

    <p>“Onlarla birlikte cepheye gidecektim.”</p>

    <p>İstediği yanıtı aldığını düşünen Çavuş’un gözleri parladı. “Haklısın,” dedi Şvayk’a. “Rusya’ya gitmenin en iyi yolu bu. Gerçekten çok iyi düşünmüşsün.” Gözlerini Şvayk’a dikmiş, sözlerinin etkisini ölçmeye çalışıyordu.</p>

    <p>Ama Şvayk’ın bakışları öyle huzurluydu ki, herhangi bir anlam çıkarmak olanaksızdı.</p>

    <p>Çavuş, tedirginliğe kapılarak, “Kılını bile kıpırdatmıyor, herif,” diye homurdandı kendi kendine. “Bunları böyle eğitiyorlar. Onun yerinde ben olsaydım ve biri benimle böyle konuşsaydı, dizlerimin bağı çözülürdü...”</p>

    <p>Önemsiz bir şey söylüyormuşçasına, “Yarın seni Pisek’e yollayacağız,” dedi. “Pisek’e gittin mi hiç?”</p>

    <p>“1910’daki imparatorluk tatbikatı sırasında oradaydım.”</p>

    <p>Bu yanıt üzerine, Çavuş’un yüzünde daha da dostça ve doygun bir gülümseyiş belirdi. Artık sorgulama yöntemini doruğuna vardırdığını düşünüyordu.</p>

    <p>“Tatbikata katıldın mı peki?”</p>

    <p>“Elbette katıldım, Çavuşum. Piyadeydim.” Şvayk, her zamanki sakinliğiyle Çavuş’a bakıyordu. Çavuş ise, çalmadan oynayacaktı neredeyse; hemen masasına koşup Şvayk’ın söylediklerini raporuna eklememek için kendini zor tutuyordu. Sonunda dayanamadı, onbaşıyı çağırıp Şvayk’ı götürmesini istedi ve raporun başına çöktü:</p>

    <div class="letter html5_section">
      <p>91. Piyade Alayı’na sızmayı planlıyordu; gönüllü olarak cepheye gidecek ve ilk fırsatta Rusya’ya geçecekti. Güvenlik güçlerimizin uyanıklığını çok iyi bildiği için, Rusya’ya geri dönmenin başka bir yolu olmadığının farkındaydı. Belli ki, 91. Piyade Alayı’na çok iyi ayak uyduracaktı; çünkü ikinci bir çapraz sorgulamadan sonra, 1910’da Pisek bölgesinde gerçekleştirilen tüm imparatorluk tatbikatlarına piyade eri olarak katıldığını itiraf etti. Mesleğinde çok yetenekli biri olduğu açık. Bu raporda varılan sonuçların, kendi çapraz sorgulama yöntemimin başarıyla uygulanması sonucunda elde edilmiş olduğunu belirtmek isterim.</p>
    </div>

    <p>Kapıda onbaşı göründü: “Çavuşum, helaya gitmek istiyor.”</p>

    <p>Çavuş, ilkin, “Süngü tak!” emri verecek oldu, sonra fikir değiştirerek, “Hayır, dur bir dakika!” dedi. “Onu buraya getir.”</p>

    <p>Karşısına getirilen Şvayk’a, “Demek, helaya gitmek istiyorsun?” dedi dostça. Ama hemen ardından gözlerini Şvayk’a dikti: “Sakın bir numara çeviriyor olmayasın?”</p>

    <p>“Yok, Çavuşum,” diye karşılık verdi Şvayk. “Büyük aptesimi yapacağım, o kadar.”</p>

    <p>Çavuş, beylik tabancasını beline takarken, “Bir halt karıştırmayasın diye ben de geleceğim!” dedi. “Çok kıyak tabancadır. Yedi mermi atar ve asla teklemez.”</p>

    <p>Ama bahçeye çıkmadan, onbaşıyı çağırıp gizlice emir verdi:</p>

    <p>“Sen gene de süngü tak, herif işerken helanın arka tarafında bekle. Neme lazım, bok çukurunun oradan tünel kazıp kaçmaya maçmaya kalkışır.”</p>

    <p>Hela, o bildiğimiz küçük ahşap kulübelerdendi; bahçenin orta yerinde, yakınlardaki gübre yığınından sızıp gelen suların doldurduğu çukurun üstünde öylece dikiliyordu.</p>

    <p>Kim bilir kaç kuşağın hacetini yaptığı bu görmüş geçirmiş helada şimdi Şvayk çımkırıyor, bir eliyle de kapının ipini tutuyordu. Kaçmaması için arkada nöbet tutan onbaşı ise, budak deliğine yapıştırdığı gözünü Şvayk’ın kıçından ayırmıyordu.</p>

    <p>Jandarma Çavuşu’na gelince; gözlerini atmaca gibi kapıya dikmiş, kaçmaya kalkışırsa Şvayk’ı hangi bacağından vuracağını hesaplıyordu.</p>

    <p>Az sonra kapı usulca açıldı, yüzünde rahatlamış bir ifadeyle Şvayk göründü:</p>

    <p>“İçeride çok uzun kalmadım, değil mi? Umarım, sizi fazla bekletmemişimdir!”</p>

    <p>Çavuş, “Yoo, ne münasebet, katiyen,” dedi ama, içinden de, “Ne kadar kibar ve dürüst bir insan,” diye geçirdi. “Üstelik kendisini neyin beklediğini biliyor. Hayran olmamak elde değil. Son âna kadar beyefendiliği elden bırakmıyor. Onun yerinde bizimkilerden biri olsa, kim bilir neler yapardı?”</p>

    <p>Karakola geri döndüklerinde Çavuş, ertesi sabaha kadar görevde olan Er Rampa’nın boş ranzasında Şvayk’ın yanına oturdu. Çevre köyleri dolaşması gereken er Rampa ise, o sırada Protivin’deki Yağız At Kahvesi’nde keyif çatıyor, kundura tamircileriyle pişpirik oynarken Avusturya’nın bu savaşı kazanmak zorunda olduğunu anlatıyordu.</p>

    <p>Çavuş, piposunu yaktıktan sonra Şvayk’a da tütün ikram etti. Onbaşı da sobaya birkaç odun atınca, jandarma karakolu şu yalancı dünyada sevimli bir mekâna, dingin bir köşeye, kış akşamının karanlığı inerken tatlı tatlı sohbete dalınabilecek sıcak bir yuvaya dönüşüverdi.</p>

    <p>Ne ki kimsenin konuştuğu yoktu. Çavuş, belli ki aklından bir şeyler geçiriyordu. Sonunda, dayanamadı, onbaşıya dönüp kafasına takılanı dile getirdi:</p>

    <p>“Bana sorarsan, casusların asılması doğru değil. Görevi uğruna kendini feda eden, yurdu uğruna kellesini koltuğuna alan bir insan daha onurlu bir biçimde idam edilmeli; barut ve kurşunla mesela. Ne dersin onbaşı?”</p>

    <p>Onbaşı, Çavuş’a hiç duraksamadan katıldı:</p>

    <p>“Bence de asılmamalı, kurşuna dizilmeli. Diyelim, bizi çağırdılar ve dediler ki: ‘Rusların mitralyöz bölüğünde kaç mitralyöz var, öğreneceksiniz!’ Biz de uğrun uğrun yollara düştük ve Allah saklasın yakayı ele verdik. Aşağılık bir soyguncu ya da cani gibi asılacak mıyız yani?”</p>

    <p>O kadar heyecanlanmıştı ki, yerinden fırlayıp haykırdı: “Kurşuna dizilmek, sonra da muhteşem bir askerî törenle gömülmek isterim!”</p>

    <p>Şvayk, “Hemen kapıp koyvermeyin,” diye araya girdi. “Kafayı çalıştırırsanız, kimse bir şey ispatlayamaz size karşı.”</p>

    <p>“Öyle bir ispatlarlar ki aklın durur!” dedi Çavuş üstüne basa basa. “Onlar da kafayı çalıştırır ve ‘kendi yöntemlerini’ uygularlarsa, görürsün gününü!”</p>

    <p>Sonra, yumuşak bir ses ve dostça bir gülümseyişle, “Görürsün,” diye yineledi. “Bizim elimizden kimse kurtulamaz. Öyle değil mi onbaşı?”</p>

    <p>Çavuş’u başını sallayarak doğrulayan onbaşı, bazılarının oyununun daha başından açığa çıktığını, soğukkanlılık ayaklarına yatmanın hiçbir yararı olmadığını, sakin, telaşsız görünenlerin daha çok kuşku uyandırdığını söyledi.</p>

    <p>Onbaşıyı övünçle onaylayan Çavuş, “Ne de olsa benim tezgâhımdan yetiştin. Soğukkanlılık falan palavra. Soğukkanlılık gösterisi, adamın suçlu olduğunu gösterir,” dedikten sonra, nutuk atmayı bırakıp onbaşıya döndü: “Akşama ne yiyoruz?”</p>

    <p>“Bu akşam meyhaneye gitmiyor musunuz Çavuş?”</p>

    <p>Bu soru, Çavuş’u hemen çözülmesi gereken yeni ve zor bir sorunla karşı karşıya bıraktı.</p>

    <p>Adam gece onun yokluğunu fırsat bilip kaçarsa ne yapardı? Gerçi onbaşı güvenilir ve dikkatli bir askerdi, ama o iki serseriyi elinden kaçırmamış mıydı? Aslında, kış kıyamette Pisek’e kadar taban tepmeyi göze alamamış, adamları Rajitse yakınlarındaki tarlaların orada salıvermiş, havaya birkaç el ateş etmeyi de unutmamıştı.</p>

    <p>Çavuş, soruna çözümü buldu:</p>

    <p>“Bizim kocakarıyı yollayalım, yemek getirsin, biraları da unutmasın. Miskin miskin oturup duruyor zaten.”</p>

    <p>Karakoldakilere hizmet eden ihtiyar Peyzlerka, bütün gece koşturdu durdu.</p>

    <p>Yemekten sonra, jandarma karakoluyla Kart Kedi Meyhanesi arasındaki yol hep işlek kaldı. Peyzlerka’nın kalın botlarının bu irtibat hattında bıraktığı izlerin sıklığı, çavuşun o akşam Kart Kedi’ye gidememenin acısını fazlasıyla çıkardığını gösteriyordu.</p>

    <p>Sonunda, ihtiyar Peyzlerka bir kez daha Kart Kedi’de belirip, “Çavuş’un selamı var. Bir şişe <em>kontuşovka</em><a class="si-noteref epub-type_noteref" href="#f88" id="ref_f88">88</a> istiyor,” deyince, meyhaneci merakını gizleyemedi: “Kim var karakolda kuzum?”</p>

    <p>“Kim mi var?” dedi ihtiyar Peyzlerka. “Kim olacak, gene birini yakalamışlar. Ben çıkarken, ikisi de kollarını adamın boynuna dolamışlardı. Çavuş, herifin başını okşarken, ‘Benim tatlı Slavım, küçük casusum benim!’ deyip duruyordu.”</p>

    <p>Onbaşı, tektipini bile çıkaramadan ranzasına yıkılıp korkunç horultular arasında derin bir uykuya daldığında, gece yarısını çoktan geçmişti.</p>

    <p>Çavuş’a gelince; kolunu Şvayk’ın boynuna dolamış, dibini bulduğu içki şişesi elinde, öylece oturuyordu. Güneşte yanmış yanaklarından yaşlar boşanıyordu. Birbirine karışan gözyaşları ve içkiden, haşmetli bıyığı yapış yapış olmuştu. “Hadi,” dedi peltek peltek. “Rusya’da bu kadar güzel <em>kontuşovka</em> olmadığını söyle. Söyle ki bu gece rahat bir uyku çekeyim! Hadi oğlum, adam gibi itiraf et!”</p>

    <p>“Böylesi yoktur.”</p>

    <p>Çavuş, Şvayk’ın üstüne yıkılıyordu.</p>

    <p>“Bu itirafınla beni ne kadar memnun ettin, bilemezsin. Çapraz sorgunun faydaları işte. Bir suçun varsa, inkâr edeceksin de ne geçecek eline?”</p>

    <p>Yerinden kalktı, elinde boş şişe, yalpalaya yalpalaya odasına giderken, “Eğer doğru yoldan sapmasaydı,” dedi dili dolanarak, “her şey çok farklı olurdu.”</p>

    <p>Üniformasıyla yatağa girmeden, yazı masasının çekmecesinden raporu çıkarıp yeni bir cümle eklemeye çalıştı:</p>

    <p>“İlaveten şunu da ilave etmek mecburiyetindeyim ki, 56. maddeye göre Rus <em>kontuşovka</em>’sı...” Kâğıda damlayan mürekkebi bir güzel yaladıktan sonra, alık alık sırıtarak yatağa devrildi, dipsiz bir uykuya daldı.</p>

    <p>Sabaha karşı, duvarın dibindeki ranzada yatan onbaşı makara çeker gibi horlayıp burnundan da ıslık sesleri çıkarmaya başlayınca Şvayk uyandı. Kalkıp onbaşıyı dürtükledi, sonra yeniden yattı. Horozlar ötmeye başlamıştı bile. İhtiyar Peyzlerka ancak gün ağardıktan sonra çıkageldi; geceki koşuşturmalardan bitkin düşmüş, sabah erkenden gelip sobaları yakması gerekirken, uyanamamıştı fukara. Karakolun kapısı ardına kadar açık, ortalık karmakarışıktı. Nöbetçi odasındaki gaz lambası hâlâ tütüyordu. İhtiyar Peyzlerka, ortalığı telaşa vererek onbaşıyla Şvayk’ı yataklarından kaldırdı. Onbaşıyı, “Elbiselerinle yatağa girmeye utanmıyor musun, Allah’ın davarı!” diye paylamakla kalmadı; Şvayk’a da, “İnsan, bir hanım gördü mü, pantolonunun düğmelerini ilikler, eşek sıpası!” diye söylendi.</p>

    <p>Sonra, uyku sersemi onbaşıya, gidip Çavuş’u uyandırmasını emretti; bu kadar uykunun kimseye faydası yoktu.</p>

    <p>Onbaşı, Çavuş’u uyandırmaya gidince, yaşlı kadın Şvayk’a dönerek homurdandı:</p>

    <p>“Doğrusu, kendine çok iyi dostlar seçmişsin. Burunlarının ucunu göremeyen iki ayyaş. Üç yıldır paramı vermiyorlar. Ne zaman hatırlatmaya kalksam, ‘Kes dırlanmayı, kocakarı! Yoksa seni hapse attırırım!’ diye bağırıyor Çavuş. ‘Oğlunun yasak bölgede avlandığını, ayrıcana odun hırsızı olduğunu bilmiyor muyum sanıyorsun!’ Ben de sesimi çıkaramıyorum işte; elimden ne gelir, dört yıldır hizmet ediyorum bu itlere!” Derin bir iç çektikten sonra, “Bu Çavuş’un karşısında ayağını denk almalısın,” dedi. “Hem kaypaktır hem de fırlamanın önde geleni. Fırsatını buldu mu, gözünün yaşına bakmaz, kodese tıktırır adamı.”</p>

    <p>Çavuş’u uyandırmak hiç de kolay olmadı. Onbaşı, sabah olduğuna inandırana kadar akla karayı seçti.</p>

    <p>Çavuş, sonunda kendine geldi; gözlerini ovuşturup gece olup biteni toparlamaya çalışırken, ansızın korku içinde doğruldu yerinden: “Kaçtı mı yoksa?”</p>

    <p>“Yok, Komutanım. Neden kaçsın ki? O dürüst bir insan.”</p>

    <p>Onbaşı, odada voltalamaya başladı; pencereye gidip camdan dışarı baktı; masanın üstünde duran gazeteden kopardığı kâğıt parçasını elinde top yaptı. Belli ki, bir şey söylemek istiyordu.</p>

    <p>Çavuş, onbaşıya bir süre kuşkuyla baktı. Aslında ne söyleyeceğini kestirebiliyordu. “Hadi sana yardımcı olayım, onbaşı,” dedi. “Dün gece gene dağıttım galiba.”</p>

    <p>Onbaşı, üstüne kınayan gözlerle bakarak, “Çavuşum,” dedi, “dün neler söylediğinizi, onunla neler konuştuğunuzu bir bilseniz...”</p>

    <p>Sonra, Çavuş’un kulağına eğildi, fısıldayarak anlatmaya başladı:</p>

    <p>“Biz Çekler ve Rusların aynı soydan geldiğimizi; Nikolay Nikolayeviç’in<a class="si-noteref epub-type_noteref" href="#f89" id="ref_f89">89</a> önümüzdeki hafta Prjerov’da olacağını, Avusturya’nın asla dayanamayacağını söylediniz. Adama dediniz ki: ‘Bir daha sorguya çekildiğinde her şeyi inkâr et, saçma sapan hikâyeler uydur. Kazaklar gelip seni kurtarana kadar vakit kazan.’ Pek yakında işler tersine dönecekmiş; savaş, yakında Yan Hus zamanındaki savaşlara<a class="si-noteref epub-type_noteref" href="#f90" id="ref_f90">90</a> dönecekmiş; köylüler, ellerinde yabalar ve oraklarla, Viyana’ya gireceklermiş; İmparator Hazretlerinin bir ayağı çukurdaymış, yakında eşek cennetini boylayacakmış; İmparator Wilhelm de sürüngenin tekiymiş zaten. Sonra, sizinkine, hapiste rahat etmesi için para yollayacağınızı söylediniz. Buna benzer daha bir araba laf ettiniz...”</p>

    <p>Çavuş’tan biraz uzaklaşarak, “Bütün bunları çok iyi hatırlıyorum, çünkü o sıra henüz kafayı bulmamıştım. Ama çok geçmeden öyle zurna oldum ki, sonrasını ben de hatırlamıyorum,” dedi.</p>

    <p>Çavuş, onbaşıya bakıp, “Yanlış hatırlamıyorsam,” dedi, “sen de, biz Çeklerin Rusların yanında yer cücesi gibi kaldığımızı söyledin. Üstelik, kocakarının önünde, ‘Yaşasın Rusya!’ diye bağırdın.”</p>

    <p>Onbaşı, odayı bir aşağı bir yukarı adımlayıp duruyordu.</p>

    <p>“Bir ara öküzler gibi böğürüyordun,” dedi Çavuş. “Sonra birden yatağa devrildin ve horlamaya başladın.”</p>

    <p>Onbaşı, pencerenin önünde durdu, parmaklarını camda tıklatarak, “Çavuşum,” dedi, “bizim ihtiyar cadının önünde siz de dilinizi tutamadınız. Hem de ne dediniz bir bilseniz: ‘Unutma haminne, bütün imparatorlar ve krallar yalnız kendi ceplerine girene bakarlar, savaşları da bunun için çıkarırlar. Bizim bunak Prohaska’nın da başka bir halt ettiği yok; tüm Schönbrunn’un<a class="si-noteref epub-type_noteref" href="#f91" id="ref_f91">91</a> içine sıçmasın diye keneften dışarı çıkarmıyorlarmış zaten.’”</p>

    <p>“Gerçekten böyle mi dedim?”</p>

    <p>“Evet Komutanım. Kendinizi dışarı atıp kusmadan önce aynen böyle dediniz. Üstüne üstlük, ‘Ulan kocakarı, parmağını gırtlağıma soksana!’ diye de bağırdınız.”</p>

    <p>Çavuş, “Sen de benden aşağı kalmadın ama,” diye sözünü kesti onbaşının. “Nikolay Nikolayeviç’in Bohemya kralı olacağını söyleyen sen değil miydin?”</p>

    <p>Onbaşı, ürkek bir sesle, “Hiç hatırlamıyorum,” dedi.</p>

    <p>“Tabii hatırlamazsın. Tam küfeliktin. Gözlerin kan çanağına dönmüştü. Bir ara dışarı çıkmaya kalktın, kapıya gideceğine sobanın tepesine tırmandın.”</p>

    <p>Uzun bir süre sustular. Sonra sessizliği gene çavuş bozdu:</p>

    <p>“Ben her zaman alkolün sağlığa zararlı olduğunu söylemişimdir. Fazlası bozar adamı. Ya herif kaçsaydı, ne yapardık? Ne derdik komutanlara? Uff, başım çatlıyor.”</p>

    <p>Susmak bilmiyordu:</p>

    <p>“Bana kalırsa, onbaşı, adamın kaçmaya kalkışmaması, ne kadar tehlikeli ve kurnaz olduğunu gösteriyor. Sorguya geldiklerinde, diyecek ki: ‘Kapı sabaha kadar açık kaldı; üstelik bu ikisi zilzurnaydı; suçlu olsaydım kırk kere kaçardım.’ Neyse ki, böyle bir herife inanmazlar gibi geliyor bana. Biz de, bütün bunları kıçından uydurduğunu, anlattıklarının külliyen yalan olduğunu söyleriz; bir güzel de yemin ettik mi, tamam. Feriştahı gelse herifçioğlunu kurtaramaz; bir de yalan ifadeden giydirirler. Gerçi ne fark eder ki? Başımın ağrısı dayanılır gibi değil!”</p>

    <p>Gene bir sessizlik oldu. Biraz sonra, yaşlı kadını yanına çağırtan çavuş, gözlerini Peyzlerka’nın gözlerine dikerek, “Bana bak, kocakarı,” dedi. “Git, nereden bulursan bul, bir haç getir buraya!” Kadıncağızın şaşkın şaşkın baktığını görünce de öfkeyle bağırdı: “Ne duruyorsun, yıkıl karşımdan!”</p>

    <p>Çavuş, çekmeceden iki mum çıkardı; mumların üstünde, resmî belgeleri mühürlemekte kullandığı kırmızı balmumunun izleri vardı. Çok geçmeden, Peyzlerka, elinde haç, korkudan tir tir titreyerek içeri girdi. Çavuş, haçı, masanın kenarına diktiği mumların arasına yerleştirdi; mumları yaktıktan sonra gür bir sesle, “Otur, kocakarı,” dedi.</p>

    <p>Dehşete düşen Peyzlerka sedire çöktü; ürkek ürkek bir Çavuş’a, bir mumlarla haça bakıyordu. Öylesine korkmuştu ki, önlüğünün üzerine koyduğu elleri de, dizleri de zangır zangır titriyordu.</p>

    <p>Çavuş, odanın içinde ağır adımlarla dolandıktan sonra kadının önünde durdu; bütün ciddiyetini takınarak, “Dün akşam çok büyük bir olaya tanık oldun, ihtiyar,” dedi. “O kıt aklınla, olup biteni kavrayamamış olabilirsin. Şu içerdeki asker bir istihbarat subayı; casus yani. Şimdi anladın mı?”</p>

    <p>“Amanın!” diye çığlık attı Peyzlerka. “Bir yaşıma daha girdim! Üstüme iyilik sağlık!”</p>

    <p>“Bağırıp durma be kadın! Ağzından laf alabilmek için ona biraz yem atmamız icap etti. O saçma sapan konuşmaları duydun herhalde?”</p>

    <p>Peyzlerka, boğuk bir sesle, “Evet, duydum efendim,” dedi.</p>

    <p>“Ama ne söylediysek, onu konuşturmak için söyledik. Bize güven duymasını sağlamamız gerekiyordu; sağladık da. Herif, numaramızı yedi, bülbül gibi öttü.”</p>

    <p>Çavuş, gidip mumların fitillerini düzeltti ve gözlerini kadının gözlerinden ayırmadan sözünü sürdürdü:</p>

    <p>“Sen de buradaydın, kulaklarınla duydun. Bu büyük sırrı paylaşma onuruna eriştin. Bu bir devlet sırrı. Sakın ha, hiç kimseye tek bir kelime söylemeyesin! Son nefesini verirken bile tek laf etmeyeceksin; yoksa kilisenin bahçesine gömmezler seni, ona göre!”</p>

    <p>“Eyvahlar olsun!” diye inildedi kadın. “Ayağım kırılaydı da, bu uğursuz yere adımımı atmasaydım!”</p>

    <p>“Uluyup durma be kadın. Kalk ayağa. Yaklaş haça. Sağ elinin iki parmağını kaldır. Yemin edeceksin. Ben ne dersem tekrarla!”</p>

    <p>Peyzlerka, bacakları titreyerek masaya yaklaşırken, “Vay benim salak kafam! Gelmez olaydım buraya!” diye söyleniyordu.</p>

    <p>Haçtaki İsa kaygıyla kadına bakıyor, mumlardan dumanlar yükseliyor, Peyzlerka olup biteni dehşet ve huşu içinde izliyordu. Kendinden geçmişti; dizlerinin bağı çözülüyor, elleri titriyordu.</p>

    <p>Peyzlerka’nın iki parmağını kaldırdığını gören Çavuş, her sözcüğün üstüne basa basa konuştu:</p>

    <p>“Yüce Tanrı’nın ve sizin huzurunuzda, Çavuş, yemin ederim ki, burada duyduklarımı ve gördüklerimi hiç kimseye anlatmayacağım. Burada tanık olduklarımı mezara kadar sır gibi saklayacağım. Tanrım sen bana yardım et.”</p>

    <p>Peyzlerka hıçkırıklar arasında yemini tekrarladıktan ve cezbeye gelerek istavroz çıkardıktan sonra Çavuş, “Şimdi de haçı öp ihtiyar,” diye buyurdu.</p>

    <p>“Artık nereden aldıysan oraya götürebilirsin haçı; sorgu için benim istediğimi söyle onlara!”</p>

    <p>Peyzlerka, ayaklarının ucuna basarak odadan çıkarken perişandı. Kendini bütün bunların bir düş olmadığına, az önce hayatının en korkunç olayını gerçekten yaşadığına inandırmak istercesine, dönüp dönüp jandarma karakoluna baktığı, pencereden görülebiliyordu.</p>

    <p>Bu arada Çavuş, bir gece önce eklemelerde bulunurken kâğıda damlattığı mürekkepleri reçel gibi yaladığı, yalarken yazıları da yok ettiği raporunu yeniden yazmaya koyulmuştu.</p>

    <p>Yeniden kaleme aldığı raporu tam bitirmişti ki, sormadığı bir soru daha kaldığını fark etti. Şvayk’ı çağırıp sordu: “Fotoğraf çekmeyi bilir misin?”</p>

    <p>“Bilirim.”</p>

    <p>“Öyleyse neden fotoğraf makinen yok yanında?”</p>

    <p>Şvayk’tan dürüst ve açık seçik bir yanıt geldi: “Fotoğraf makinem yok da ondan.”</p>

    <p>Bunun üzerine Çavuş, “Peki, bir fotoğraf makinen olsaydı fotoğraf çeker miydin?” diye sordu.</p>

    <p>“O olsaydı, bu olsaydı, neler olmazdı!” diye bir yanıt verdi Şvayk.</p>

    <p>Çavuş’un yüzünde şaşkın bir anlatım belirmişti ki, yeniden başının ağrısı tuttu. Aklına gele gele şu soru geldi: “Bir tren istasyonunun fotoğrafını çekmek zor mudur?”</p>

    <p>Şvayk, “Dünyada ondan kolay iş yoktur,” diye karşılık verdi. “İstasyon dediğin, hiç kımıldamaz, olduğu yerde öylece durur. Üstelik, gülümse demen de gerekmez.”</p>

    <p>Çavuş, artık raporuna son biçimini verebilirdi: “<span class="dg">2</span>172 no’lu rapora ilave...”</p>

    <p>Ve ekledi:</p>

    <div class="letter html5_section">
      <p>Çapraz sorgulama sırasında, fotoğraf çekmeyi bildiğini ve özellikle tren istasyonlarının fotoğrafını çekmekten çok hoşlandığını da itiraf etti. Gerçi üzerinden fotoğraf makinesi çıkmadı, ama daha fazla şüphe çekmemek için makineyi bir yere saklamış olması muhtemeldir. Kaldı ki, “Makinem yanımda olsaydı, tren istasyonunun fotoğrafını çekerdim,” demiş olması da bu ihtimali kuvvetlendirmektedir.</p>
    </div>

    <p>Akşamdan kalma Çavuş’un kafası hâlâ dumanlıydı; fotoğraf çekme konusuna öylesine kaptırmıştı ki kendini, rapor gittikçe daha karmaşık bir hal alıyordu:</p>

    <div class="letter html5_section">
      <p>Yanında fotoğraf makinesi olmadığı için tren istasyonlarının ve stratejik önem taşıyan yerlerin fotoğraflarını çekemediği, bizzat kendi itiraflarıyla açıklığa kavuşmuş bulunmaktadır. Şurası açık bir gerçektir ki, fotoğrafları çekememiş olmasının tek nedeni, bir yere gizlediğini daha önce de belirtmiş olduğum o fotoğraf aletinin yanında bulunmamasıdır. Üzerinden hiçbir fotoğraf çıkmamasının nedenini, yanında bir fotoğraf makinesinin bulunmamasına bağlamak gerekir.</p>
    </div>

    <p>Çavuş, “Tamamdır,” dedi ve raporu imzaladı.</p>

    <p>Ortaya böyle bir eser koymanın verdiği gururla, raporu onbaşıya baştan sona okudu.</p>

    <p>“Elimden hiçbir şey kurtulmaz,” dedi onbaşıya. “Rapor diye buna derim ben! En küçük bir eksiği olmayacak. Çapraz sorgulama her babayiğidin harcı değildir, arkadaş! İşin püf noktası, sorgulamadan elden ettiğin her şeyi rapora eksiksiz aktarabilmekte. Öyle bir rapor yazacaksın ki okudukları zaman büyüklerimizin aklı duracak. Bizimkini getir de, hesabını keselim artık.”</p>

    <p>Şvayk içeri girdiğinde, “Onbaşı seni Pisek’teki jandarma bölge komutanlığına götürecek,” dedi Çavuş. “Emirlere göre kelepçe vurmamız lazım gelir, ama ben senin dürüst biri olduğuna inanıyorum, onun için kelepçe taktırmıyorum. Yolda kaçmaya kalkışmayacağından eminim.”</p>

    <p>Şvayk’ın masum bakışlarından enikonu etkilenen Çavuş ekledi:</p>

    <p>“Umarım, kötü bir insan olduğumu düşünmezsin. Tamamdır onbaşı, götürebilirsin. İşte rapor.”</p>

    <p>“Hoşça kal, Çavuş,” dedi Şvayk yumuşak bir sesle, “uğurlar ola. Gösterdiğiniz konukseverlik için teşekkür ederim. İlk fırsatta size yazacağım; bir gün buralara gene yolum düşerse mutlaka uğrarım.”</p>

    <p>Şvayk’la onbaşı yola koyuldular. Yolda öylesine dostça bir sohbete daldılar ki, bir gören olsa, onları kasabaya, belki de kiliseye giden iki eski arkadaş sanırdı.</p>

    <p>“Budyeyovitse yolunun bu kadar engebeli olacağı, kırk yıl düşünsem aklıma gelmezdi,” diyordu Şvayk. “Kobilisi’de Chaura adında bir kasap vardı, onu hatırladım birden. Bir gece Palatski’nin<a class="si-noteref epub-type_noteref" href="#f92" id="ref_f92">92</a> Morayn’daki anıtına gitmiş, sabaha kadar çevresinde dolanmış durmuş anıtın. Neden dersen, sonu gelmeyen bir duvar sanırmış orayı zavallıcık. Sabaha karşı artık aklını kaçıracağını sanarak, ‘İmdat, polis!’ diye bağırmaya başlamış. Koşup gelen polislere, Kobilisi’ye nereden gidileceğini sormuş; ‘Beş saattir bu duvarın dibinden yürüyorum, bitmek bilmiyor,’ diyecek olmuş. Aynasızlar, bizim kasabı derdest edip götürmüşler tabii. Adamcağız, kendini hücrede bulunca kafasını duvardan duvara vurmuş.”</p>

    <p>Onbaşı bir şey demedi, ama içinden, “Ulan, ne palavracı bu herif!” diye geçiriyordu. “Gene başladı Budyeyovitse masallarına!”</p>

    <p>Bir gölün kıyısından geçerlerken Şvayk, büyük bir merakla, oralarda kaçak balık avlanıp avlanmadığını sordu onbaşıya.</p>

    <p>“Burada herkes kaçak balık avlar,” diye karşılık verdi onbaşı. “Bundan önceki çavuşu bir keresinde göle atmaya kalktılar. Göl bekçisi kıçlarına saçma sıkıyor, ama para etmiyor. Pantollarının içine teneke yerleştiriyorlar.”</p>

    <p>Onbaşı, lafı, insanların ne kadar kurnaz olduklarına getirdi; her işin bir yolunu buluyorlardı, birbirlerini gözlerinin içine baka baka aldatıyorlardı. Savaşla ilgili yeni bir görüş de geliştirmişti: Savaş, insanlık için bulunmaz bir nimetti; çünkü savaşlarda yalnızca namuslu ve iyi insanlar değil, bir sürü alçak ve namussuz da ölüyordu.</p>

    <p>“Zaten dünya çok kalabalık,” dedi göğüs geçirerek. “Yeryüzü adam almıyor; tıklım tıklım, üst üste yaşıyoruz. İnsanların bu kadar hızlı üremesi feci bir durum.”</p>

    <p>Yol kenarında bir meyhaneye geliyorlardı.</p>

    <p>“Amma berbat esiyor, haa!” dedi onbaşı. “Şurada bir-iki tek atsak içimiz ısınır. Yalnız, bana bak, sakın seni Pisek’e götürdüğümü kimseye söyleme. Bu bir devlet sırrı.”</p>

    <p>Onbaşının kafasının içinde, yetkililerin kuşkulu kişiler ve bozguncular hakkında verdikleri emirler ve jandarma karakollarına düşen görevlerle ilgili talimatlar cirit atıyordu:</p>

    <p>“Yöre halkıyla konuşmaları mutlaka engellenmeli, yüksek bir yetkiliye götürülürlerken gereksiz sohbetlere girmekten kesinlikle kaçınılmalıdır.”</p>

    <p>Onbaşı, “Kim olduğun asla bilinmemeli,” diye yeniden söze girdi. “Senin ne haltlar karıştırdığın kimseyi ilgilendirmez. Ortalığı telaşa vermemeliyiz. Savaş zamanı paniğe kapılmak berbat bir şeydir. Bir laf edecek olursun, çığ gibi büyür, tekmil yöreye yayılır. Anlaşıldı mı?”</p>

    <p>“Tamam,” dedi Şvayk. “Ortalığı telaşa vermeyeceğim.” Sözünde durdu da. Meyhaneciyle konuşurlarken, “Kardeşim bire doğru Pisek’te oluruz diyor,” dedi.</p>

    <p>Bunun üzerine, meraklı meyhaneci onbaşıya dönüp, “Demek kardeşiniz izinde?” diye sorunca, o da desteksiz atıverdi: “Bugün son günü!”</p>

    <p>Meyhaneci yanlarından uzaklaşır uzaklaşmaz, sırıtarak, “Herifi iyi uyuttuk,” dedi Şvayk’a. “Asla paniğe kapılmayacaksın. Savaşta panik olmaz.”</p>

    <p>Meyhaneye yaklaştıkları sırada, “Şurada bir-iki tek atsak içimiz ısınır,” derken onbaşının aşırı bir iyimserlik içinde olduğu anlaşılıyordu. Kaç tek içeceğini nasıl hesap edebilirdi ki! Nitekim, tam on iki tek attıktan sonra, jandarma bölge komutanının üçten önce öğle yemeğinden kalkmadığından, oraya daha erken varmanın âlemi olmadığından, zaten tipinin de iyice azıttığından dem vurmaya başladı. Pisek’e dörtte bile varsalar geç kalmış sayılmayacaklardı, hatta altıda bile varsalar olurdu. Gerçi karanlığa kalacaklardı, ama hava daha şimdiden kararmaya başlamıştı. Hiçbir şey fark etmeyecekti. Pisek kaçmıyordu ya!</p>

    <p>Sonunda, son sözünü söyledi:</p>

    <p>“Başımızı sokacak sıcak bir yer bulduğumuz için Tanrı’ya şükretmeliyiz. Biz burada sobanın başında keyif çatarken, bu soğukta siperlerde yatıp kalkan askerciklerin anası belleniyor.”</p>

    <p>Koca eski soba iyice korlanıp alazlanınca, Galiçyalıların bir sözünü hatırladı onbaşı. “Çek birkaç yudum, için dışın bir olsun” derdi Galiçyalılar.</p>

    <p>Bu ıssız meyhanede sekiz çeşit içki vardı; meyhaneci, can sıkıntısından, rüzgârın uğultularını dinleyerek kafayı çekip duruyordu.</p>

    <p>Bir süre sonra onbaşı, meyhaneciyi kendilerine ayak uyduramamakla suçlamaya başladı. Ama haksızlık ediyordu açıkçası; meyhanecinin ayakta duracak hali kalmamıştı, ikide bir, “Hadi, pişti oynayalım,” diye homurdanıyor, geceleyin doğudan top sesleri geldiğini söylüyordu. Onbaşıyı ise hıçkırık tutmuştu:</p>

    <p>“Yalvarırım... hık... paniğe kapılmayın! Emir büyük yerden... hık...”</p>

    <p>Çok geçmeden, ne demek istediğini anlatmaya çalışırken, bazı gizli emirleri de açığa vurmaya başladı. Ama meyhaneci bir şey anlayacak durumda değildi; durmadan, savaşın emirlerle kazanılamayacağını tekrarlıyordu.</p>

    <p>Onbaşı yola çıkmaya karar verdiğinde, hava çoktan kararmıştı. Tipiden bir-iki adım önlerini bile göremiyorlar, onbaşı ha bire, “Dosdoğru gidersek Pisek’e varırız,” diyordu.</p>

    <p>Üçüncü söyleyişinde, sesi yoldan değil de, aşağılardan bir yerden geldi. Karda kayıp bayırdan aşağı yuvarlanmıştı. Tüfeğine dayanarak güçbela yola tırmandı. Şvayk, “Kayak sahası mı ulan burası!” diye kıkırdadığını duydu. Bir süre sonra sesi gene kayboldu ve bayırın dibinden rüzgârın uğultusunu bastıran bir bağırtı duyuldu: “Düşüyorum. İmdat!”</p>

    <p>Onbaşının çalışkan bir arıdan farkı yoktu artık; durmadan aşağı düşüyor, ama her seferinde yılmadan yukarı tırmanıyordu. Beşinci düşüşten sonra yeniden Şvayk’ın yanında bittiğinde, çaresizlik içinde, “Az kalsın seni kaybediyordum,” dedi.</p>

    <p>“Korkma onbaşı,” diye yanıtladı Şvayk. “Birbirimize bağlanırsak daha kolay yol alırız. Hem birbirimizi de kaybetmeyiz. Kelepçeler yanında mı?”</p>

    <p>Onbaşı, ayakta durmaya çalışarak, “Bir jandarmanın kelepçeleri her zaman yanında olmalıdır,” dedi kararlılıkla. “Kelepçesiz jandarma olmaz.”</p>

    <p>“Öyleyse takalım bileklerimize,” diye atıldı Şvayk. “Bir deneyelim bakalım.”</p>

    <p>Onbaşı, büyük bir beceriyle kelepçenin birini Şvayk’ ın sol bileğine, birini de kendi sağ bileğine takınca, ikiz kardeş gibi oldular. Artık ne kadar kayıp düşseler, birbirlerinden ayrılmaları olanaksızdı. Onbaşı, Şvayk’ı sürüklüyor, her düşüşünde onu da aşağı çekiyordu. Ama her düşüşlerinde kelepçeler bileklerini kesiyordu. Sonunda onbaşı dayanamadı: Böyle olmayacaktı, kelepçeleri çıkarmaları gerekiyordu. Ama uzun uğraşlardan sonra kelepçeleri çözemeyeceğini anlayınca çaresiz kaldı: “Artık sonsuza kadar birbirimize bağlandık.”</p>

    <p>Şvayk, “Amin,” diye ekledi ve düşe kalka yollarına devam ettiler.</p>

    <p>Onbaşı, büyük bir yılgınlığa kapılmıştı. Korkunç bir yolculuktan sonra akşam geç saatlerde Pisek’teki jandarma komutanlığına vardıklarında, tam bir çöküntü içindeydi. Merdivenin başında, “İşte şimdi hapı yuttuk!” dedi. “Birbirimizden ayrılamıyoruz.”</p>

    <p>Gerçekten de hapı yutmuşlardı. Gülünç hallerini gören nöbetçi çavuş, hemen karargâh komutanı Yüzbaşı König’e haber yolladı. Az sonra karşılarına dikilen Yüzbaşı’nın ilk sözü, “Hohlayın bakayım!” oldu.</p>

    <p>Şvayk’la onbaşı hohlayınca Yüzbaşı, burnunun direği kırılmışçasına, “Şimdi anlıyorum,” dedi. “Rom! Yalnız rom olsa iyi! <em>Kontuşovka, tsert, yerjabinka, orjeçovka, vişnyovka, vanilkova!</em>”<a class="si-noteref epub-type_noteref" href="#f93" id="ref_f93">93</a></p>

    <p>Çavuşa dönerek, “Şu gördüğün, jandarma değil, jandarma müsveddesi!” diye bağırdı. “Böylelerini askerî mahkemeye havale etmeli. Sen, tut, kendini bir suçluya kelepçele! Buraya gelene kadar küfelik ol! Herifin şu haline bak, feleği şaşmış! Çıkar kelepçeyi şunun kolundan!”</p>

    <p>O sırada kelepçesiz sol eliyle selam vermeye çalışan onbaşıya, “Evet, nedir mesele?” diye sordu.</p>

    <p>“Bir raporum var Komutanım.”</p>

    <p>Yüzbaşı, “Senin raporun da mahkemeye gidecek,” diye kestirip attı. “Çavuş, ikisini de içeri at, yarın sabah sorguya getirirsin. Putim’den gelen raporu okuduktan sonra benim eve yolla.”</p>

    <p>Pisek’teki Jandarma Yüzbaşısı, son derece işgüzar, astlarını mahkemeye vermekten zevk alan, formalite düşkünü bir adamdı.</p>

    <p>Onun bölgesindeki jandarma karakollarında kimse rahat yüzü görmezdi. Yüzbaşı’dan gelebilecek bir uyarı ya da kınamaya karşı her an tetikte olmak zorundaydılar.</p>

    <p>Savaş çıktı çıkalı, Pisek bölgesindeki jandarma karakollarının üzerinde kara bulutlar dolaşıyordu.</p>

    <p>Tam anlamıyla ürkünç bir ortam oluşmuştu. Kırtasiyeciliğin yıldırımları çavuşların, onbaşıların, erlerin ve görevlilerin tepesinden eksik olmuyordu. İncir çekirdeğini doldurmayacak bir hata yüzünden bile disiplin soruşturması açılıyordu.</p>

    <p>Yüzbaşı, denetlemeye gittiği her karakolda, “Bu savaşı kazanmak istiyorsanız, her konuda kılı kırk yaracaksınız!” diye nutuk çekiyordu. “Tedbiri asla elden bırakmayacaksınız! Adımınızı denk atacak, uyanık olacaksınız!”</p>

    <p>Kendini dört bir yandan ihanetle kuşatılmış hisseden yüzbaşıya bakılırsa, şu savaş koşullarında, bölgesindeki jandarmaların tümünün ar damarı çatlamıştı. Bu kadarla kalsa iyi; böylesine önemli bir zamanda herkes şu ya da bu biçimde görevden kaytarmaya bakıyordu.</p>

    <p>Ne var ki, kendisi de üst makamların bombardımanı altındaydı. Savunma Bakanlığı’ndan gelen yönergelerde, Savaş Bakanlığı’nın verdiği bilgilere göre Pisek’teki askerlerin düşman tarafına geçmekte oldukları belirtiliyordu.</p>

    <p>Yüzbaşı’dan, komutası altındaki bölgenin vatana bağlılığını araştırması istenmiş; sonuçta, durumun feci olduğu çıkmıştı ortaya. Seferberlik ilan edildiğinde, çevre köylerdeki tüm kadınlar, kocalarına askerlik şubelerine kadar eşlik etmişlerdi. Yüzbaşı’nın, İmparator Hazretleri uğruna kendilerini öldürtmeyecekleri konusunda erkeklerin tümünün karılarına söz verdiğinden en küçük bir kuşkusu yoktu.</p>

    <p>Sarı-siyah bayrakların kapladığı ufka, devrim bulutlarının gölgesi düşmeye başlamıştı. Sırbistan ve Karpatlar’da 28. ve 11. alaylar düşman saflarına geçmişti. 11. Alay’da Pisek bölgesinden askerler de bulunuyordu. Yaklaşan devrimin fırtına öncesi sessizliğinde, Vodnyani’den gelen acemi erlerin ellerinde siyah kurdelelerle bağlanmış karanfiller vardı. Prag’dan cepheye gitmekte olan tren Pisek’te durduğunda, yük vagonlarına doluşturulmuş askerler, Pisekli sosyete hanımlarının verdiği sigara ve çikolataları geri fırlatmışlardı.</p>

    <p>Bir tabur askeri cepheye götüren bir tren Pisek İstasyonu’nda durduğunda, Almanca, “Tanrı İmparatoru korusun! Kahrolsun Sırplar!” diye bağıran bazı Pisek’liler, askerlerden öyle bir sopa yemişlerdi ki bir hafta insan içine çıkamamışlardı.</p>

    <p>Kilise orglarının “Tanrı İmparatorumuzu Korusun”u çalmasının utanç verici bir düzenbazlıktan öteye gitmediğini gösteren bütün bu olaylar meydana gelirken, jandarma karakollarından merkez komutanlıklarına, hiçbir sorunla karşılaşılmadığını, hiçbir yerde savaş aleyhtarı kışkırtmalara rastlanmadığını, halkın maneviyatının yerinde olduğunu belirten raporlar gidiyordu.</p>

    <p>Jandarma Yüzbaşısı, denetlemeye gittiği her karakolda, “Size jandarma demek için bin şahit ister,” diyordu. “Ağzınızı açacağınıza gözünüzü açmanız gerekirken, gittikçe laçkalaşıyorsunuz. Manda gibi yayılmaktan başka bir şey bilmez misiniz siz?”</p>

    <p>Bu hayvansal benzetmeyi yaptıktan sonra da, “Cephe gerisinde yan gelip keyif çatıyorsunuz,” diye ekliyordu. “Savaş beni ırgalamaz, ne bok yerlerse yesinler, diye düşündüğünüzü bilmiyor muyum sanıyorsunuz?”</p>

    <p>Ardından, jandarmanın görevleri, genel durum ve Avusturya monarşisinin daha da güçlendirilmesi için neler yapılması gerektiği üzerine uzun bir söylev geliyor ve söylev sürgün ve hapis tehditleriyle, küfürlerle son buluyordu.</p>

    <p>Yüzbaşı, vatanı bir tek kendisinin beklediğine, emrindeki karakollarda görev yapan bütün jandarmaların kafayı çekmekten başka bir şey düşünmeyen, beş para etmez bir çıkarcılar sürüsü olduğuna inandırmıştı kendini. Maaşları düşük diye, iki tek atmak için rüşvet almaktan utanmıyorlar, koskoca Avusturya İmparatorluğu’nu içten kemiriyorlardı. Güvendiği tek kişi, bölge komutanlığındaki çavuşuydu; ama çavuşun, meyhanede ne zaman kafayı bulsa, “Bizim enayi dümbeleği bugün ne soytarılıklar yaptı gene; anlatsam, aklınız durur, götünüz tavana vurur...” dediğinden haberi yoktu tabii.</p>

    <p class="lvl2">Yüzbaşı, jandarma onbaşısının Putim’den getirdiği Şvayk hakkındaki raporu inceliyordu. Komutanın karşısında hazır olda bekleyen Çavuş Mateyka ise, “Yüzbaşı’nın da, raporlarının da cehenneme kadar yolu var!” diye geçiriyordu içinden. Aklı, arkadaşlarının altmışaltıya oturmak için onu bekledikleri Otava’daydı.</p>

    <p>“Geçen gün ne dediğimi hatırlıyor musun, Mateyka?” dedi Yüzbaşı. “Protivin’deki çavuşun hayatımda gördüğüm en muhteşem salak olduğunu söylemiştim. Ama şu rapora bakılırsa, salaklıkta kimse Putim’deki çavuşun eline su dökemez. O kanı bozuk onbaşıya it gibi bağlayıp buraya saldıkları asker, casus masus olamaz. Besbelli, adi bir asker kaçağı. Putim’deki hıyar öyle bir zırvalamış ki raporu yazarken körkütük sarhoş olduğunu çocuklar bile anlar.”</p>

    <p>Raporu okuduktan sonra, “O askeri hemen buraya getir,” diye emretti Çavuş’a. “Hayatımda bu kadar ipe sapa gelmez bir rapor görmedim. Bir de tutmuş, bu gerzek onbaşıyı muhafız diye yollamış. Bunlar beni tanımamışlar hâlâ. Ben şeytana külahını ters giydiririm be! Cin olmadan adam çarpacaklar akılları sıra. Ulan, ben adamı sıçırgan ederim be!”</p>

    <p>Ardından, gene bitmek bilmeyen bir nutuk geldi. Jandarmalar, kendilerine verilen emirlere asla uymuyorlardı. Karakol çavuşları, aklı evvellik yapayım derken, işleri iyice arapsaçına çeviriyorlardı.</p>

    <p>Üst makamların, casusların memlekette kol geziyor olabileceği yolundaki uyarılarını gören jandarma çavuşları, öküz altında buzağı aramaya kalkıyor, önlerine gelene casus yaftası yapıştırıyorlardı. Savaş biraz daha uzayacak olursa ortalık tımarhaneye dönecekti. Hemen Putim’e bir telgraf çekip çavuşa ertesi gün Pisek’e gelmesini söylemeliydiler. “Çok önemli bir olay” diye başladığı raporunu yedirecekti ona.</p>

    <p>Şvayk karşısına geldiğinde, “Hangi alaydan kaçtın?” diye sordu Yüzbaşı.</p>

    <p>“Hiçbir alaydan kaçmadım.”</p>

    <p>Yüzbaşı, Şvayk’ın yüzündeki saflığı fark edince, sormadan edemedi: “Bu üniformayı nereden buldun sen?”</p>

    <p>Şvayk, uysal bir gülümseyişle, “Askere alınan herkese üniforma verilir,” dedi. “Ben 91. Alay’danım ve alayımdan kaçmış değilim. Tam tersine.”</p>

    <p>“Tam tersine”yi o denli vurgulayarak söylemişti ki, kafası karışan Yüzbaşı, “Ne demek, tam tersine?” diye sordu bu kez.</p>

    <p>“Aslında son derece basit bir durumla karşı karşıyayız,” diye yanıtladı Şvayk. “Ben alayıma gidiyorum, daha doğrusu alayımı arıyorum, kaçıyor değilim. Bir an önce alayıma ulaşmaktan başka bir isteğim yok. Çeske Budyeyovitse’den gittikçe uzaklaştığımı ve bütün alayın orada beni beklediğini düşündükçe zıvanadan çıkıyorum. Putim’deki Çavuş, haritada Budyeyovitse’nin güneye düştüğünü gösterdi, ama beni kuzeye gönderdi.”</p>

    <p>Yüzbaşı, “Milleti kuzeye göndermekten çok daha büyük haltlar karıştırıyor o!” dercesine elini salladı.</p>

    <p>“Demek, alayını bulamıyorsun?” dedi. “Peki, hiç aradın mı?”</p>

    <p>Şvayk, tüm olup biteni anlattı. Tabor’dan başladı ve Budyeyovitse’ye varmak için geçtiği yerleri bir bir sıraladı: Milevsko - Kvyetov - Vraj - Malçin - Çijova - Sedlets - Horajdovitse - Radomişl - Putim - Ştekno - Voliyn - Dub - Vodnyani - Protivin ve sonunda yeniden Putim.</p>

    <p>Şvayk, telaşlı telaşlı, kara bahtıyla nasıl savaştığını, karşısına dikilen engellere aldırmaksızın Budyeyovitse’deki 91. Alay’a ulaşmak için ne kadar büyük bir çaba harcadığını ve tüm çabalarının nasıl boşa çıktığını anlatmaya başladı.</p>

    <p>Şvayk, kendinden geçmişçesine anlatıyor; Yüzbaşı ise, önündeki kâğıda kurşunkalemiyle, alayına erişmeye çalışan Aslan Asker Şvayk’ın dönüp dolaşıp aynı noktaya geldiği bir kısırdöngü çiziyordu.</p>

    <p>Yüzbaşı, Şvayk’ın başından geçenleri keyifle dinledikten sonra, “Meğer sen ne kadar bela bir işe kalkışmışsın,” dedi. “Durmadan aynı yerde dolanıp durmak çok zor bir iş olsa gerek.”</p>

    <p>“Hep o Çavuş’un yüzünden,” diye karşılık verdi Şvayk. “Yoksa bu mesele çoktan çözülürdü. Ne adımı sordu ne de alayımı. Her lafımdan gizli anlamlar çıkardı. Beni alıp Budyeyovitse’ye götürseydi, benim casus falan değil, alayını arayan Şvayk olduğumu kışladakilerden öğrenebilirdi. Şimdi çoktan alayıma katılmış, askerî görevlerimi yerine getiriyor olurdum.”</p>

    <p>“Peki, Putim’de, bir hata yaptıklarını onlara neden söylemedin?”</p>

    <p>“Çavuş’la konuşmanın hiçbir yararı olmayacağını anladım. Vinoradi’de Rampa adında bir ihtiyar meyhaneci vardı; biri veresiye içki istedi mi, top atsan duymazdı.”</p>

    <p>Yüzbaşı, o saat kararını verdi. Alayına ulaşmak amacıyla fırdolayı dönüp duran birinin, aklını peynir ekmekle yemiş olması gerekirdi. İşte bu yüzden, hemen yazıcıyı çağırttı, resmî yazışmaların tüm kural ve inceliklerine uyarak şu raporu yazdırdı:</p>

    <div class="letter html5_section">
      <p>Çeske Budyeyovitse’deki İmparatorluk ve Krallık 91. Piyade Alay Komutanlığı’na.</p>

      <p>Komutanlığınıza teslim edilmek üzere gönderilen Yozef Şvayk, kendisinin 91. Piyade Alayı erlerinden olduğunu ileri sürmektedir. Pisek bölgesine bağlı Putim’deki jandarma karakolunca, asker kaçağı olduğu zannıyla tevkif edilen bu şahıs, bağlı olduğu alaya ulaşmaya çalıştığını iddia etmektedir. Söz konusu şahıs, ufak tefek, tıknaz, yuvarlak yüzlü ve mavi gözlüdür; göze batan hiçbir hususiyeti yoktur. Ek b.1’de, mevkufa ayrılan harcırahın makbuzu takdim edilmiştir; Millî Müdafaa Vekâleti’ne havale edilmesi arz edilir. Ek c.1’de ise, şahıs tevkif edildiği sırada üzerinde bulunan ordu mallarının listesi yer almaktadır.</p>
    </div>

    <p>Şvayk’ın Pisek’ten Budyeyovitse’ye yaptığı tren yolculuğu hiç de sıkıcı değildi. Yanına verdikleri genç jandarma, kaçacak diye ödü koptuğundan gözünü Şvayk’ tan ayırmıyordu. Yol boyunca çok zor bir sorunun yanıtını aradı durdu: “Şimdi helaya gitmem gerekse, ne halt ederim ben?”</p>

    <p>Sonunda, Şvayk’ı da yanında götürmekten başka çaresi olmadığını kabul etti de huzura kavuştu.</p>

    <p>Tren istasyonundan Budyeyovitse’deki Marianske Kışlası’na giderlerken de, gözünü Şvayk’tan ayırmadığı gibi, nerdeyse her köşe başı ya da kavşakta, muhafızlara kaç mermi verildiğinden dem vuruyor; Şvayk da, her seferinde, kazara başka birini vururum korkusuyla hiçbir jandarmanın sokak ortasında ateş açmayı göze alamayacağını söylüyordu.</p>

    <p>İtişe çekişe kışlaya vardılar.</p>

    <p>Teğmen Lukaş, kışlada göreve başlayalı iki gün olmuştu. Ofisinde, masasının başında dünyadan habersiz oturuyordu ki, birden Şvayk’ı kâğıtlarıyla birlikte karşısına getirdiler.</p>

    <p>Şvayk, yüzünde ciddi bir anlatım, “Komutanım, ben geldim,” diyerek selam çaktı.</p>

    <p>O andaki sahneyi, Bölük Başçavuşu Kotatko, sonradan şöyle anlatacaktı: Teğmen Lukaş, Şvayk’ı karşısında görür görmez yerinden fırlamış, ellerini başına götürerek Kotatko’nun kollarına yığılmıştı. Teğmen kendine geldiğinde, hâlâ selam duran Şvayk, “Komutanım, ben geldim,” demişti bir kez daha. Beti benzi kireç gibi olan Teğmen Lukaş, Şvayk’ın kâğıtlarını elleri titreyerek alıp imzaladıktan sonra jandarmaya her şeyin yolunda olduğunu söylemiş, Şvayk dışında herkesin dışarı çıkmasını emretmiş ve kapıyı içeriden kilitlemişti.</p>

    <p>Şvayk’ın Budyeyovitse seferi böyle son bulmuştu. Kabul etmek gerekir ki, eğer Şvayk rahat bırakılmış olsaydı, Budyeyovitse’ye kendi başına gidecekti. Yetkililerin, onu kendilerinin getirdiklerini söyleyerek böbürlenmeleri boşuna. Şvayk’ın savaşa katılma konusundaki kararlılığının önünde hiçbir şey duramazdı.</p>

    <p>Şvayk ile Teğmen Lukaş birbirlerine bakıyorlardı.</p>

    <p>Teğmenin gözlerinde ürkütücü, gözdağı veren, acımasız bir pırıltı yanıp sönüyordu; Şvayk ise, yitirip de yeniden bulduğu sevgili bir dostuna bakarcasına sevecen, iyilik dolu gözlerle bakıyordu teğmene.</p>

    <p>Odada çıt çıkmıyordu. Yalnızca dışarıda, koridorda bir yandan volta atıp bir yandan da dersine çalışan görev düşkünü bir asteğmenin sesi işitiliyordu. Sesine bakılırsa, ağır nezleye yakalanmış, kışladan çıkamamıştı. İmparatorluk ailesi üyelerinin kışlalarda nasıl karşılanacağını Almanca olarak ezberlemişti. Açık seçik duyuluyordu:</p>

    <p>“Saygıdeğer konuklar kışlaya yaklaşırken, tüm tabyalardan top atışıyla selamlanırlar. Komutan, konukları, at sırtında ve elinde kılıçla karşılar...”</p>

    <p>Teğmen, “Sus ulan!” diye gürledi koridora doğru. “Defol buradan! Ateşin varsa zıbar yat, çıkma yataktan!”</p>

    <p>Asteğmen odanın önünden uzaklaşırken, nezleli sesi koridorun sonundan hâlâ işitilebiliyordu:</p>

    <p>“Komutan selam durur durmaz, top atışı tekrarlanır. Saygıdeğer konuklar, at ya da arabalarından indiklerinde, bir kez daha top atışıyla selamlanırlar.”</p>

    <p>Teğmen ile Şvayk gene hiç konuşmadan birbirlerine bakıyorlardı. Sonunda Teğmen Lukaş, acı bir alaycılıkla, “Çeske Budyeyovitse’ye hoş geldin, safalar getirdin Şvayk,” dedi. “Boşuna dememişler, ecel geldi cihana, baş ağrısı bahane. Hakkında bir tutuklama emri zaten var; yarın da alay mahkemesine çıkacaksın. Bundan böyle, senin yüzünden keyfimi kaçırmaya hiç niyetim yok. Senden yeterince çektim; insan sabır taşı olsa çatlar. Senin gibi bir çatlağa o kadar zaman nasıl katlandım, anlamıyorum...”</p>

    <p>Odanın içinde gidip gelmeye başladı:</p>

    <p>“Aklım duruyor! Nasıl oldu da vurmadım seni! Sahi, seni vursaydım bana ne yaparlardı dersin? Hiçbir şey; kesin beraat ettirirlerdi. Anlıyor musun?”</p>

    <p>“Gayet iyi anlıyorum Komutanım.”</p>

    <p>“Bana bak Şvayk, gene zırvalamaya başlama, yoksa elimden bir kaza çıkacak. Üçkâğıtlarına bir son vereceğiz artık. Bitmez tükenmez salaklıklarınla ortalığı birbirine kattığın yeter.”</p>

    <p>Teğmen Lukaş, ellerini ovuşturarak, “Sonun geldi Şvayk,” dedikten sonra masasının başına geçip bir kâğıda bir şeyler yazdı; kapının önünde bekleyen nöbetçiyi çağırıp Şvayk’ı notla birlikte başgardiyana teslim etmesini emretti.</p>

    <p>Şvayk’ın kışla avlusundan geçirilip başgardiyana teslim edilişini, başgardiyanın üzerinde sarı-siyah harflerle “Alay Tutukevi” yazan kapıyı açışını, Şvayk’ın kapının ardında gözden yitişini ve az sonra başgardiyanın tek başına dışarı çıkışını pencereden seyrederken Teğmen’in içi yağ bağladı. “Tanrı’ya çok şükür!” dedi kendi kendine. “Nihayet zindanı boyladı.”</p>

    <p>Şvayk, Marianske Kışlası’nın karanlık zindanında, bir saman döşeğe uzanmış yatan şişman bir mahpus tarafından içtenlikle karşılandı. Asteğmen olduğu anlaşılan bu adam, içerideki tek tutukluydu; iki gündür sıkıntıdan patlıyordu. Şvayk orada ne aradığını sorunca, sudan bir olaydan içeri atıldığını söyledi. Kafasının kıyak olduğu bir gece, meydanın oradaki bir kemeraltında yanlışlıkla bir topçu teğmenini tokatlamıştı. Aslına bakılırsa, tokat mokat da atmamıştı, bir fiskede kasketini düşürmüştü yalnızca. Kemeraltında dikilip duran topçu teğmeninin bir orospuyu beklediğini o saat anlamış; arkası dönük olduğu için, onu arkadaşı Materna Frantişek sanarak şaka yapmaya kalkmıştı.</p>

    <p>“Arkadan Materna’ya çok benziyordu,” dedi Şvayk’a. “Ben de sessizce yaklaşıp, ‘Selam Materna!’ diyerek kasketini uçuruverdim. Salak herif düdüğe asılıp inzibatları başımıza toplamasın mı! Alıp götürdüler beni tabii. Elbet o kargaşada birkaç tokat atılmış olabilir, ama ne önemi var ki! Onu başkasına benzettiğim çok açık. Zaten kendisi de, ‘Selam Materna!’ dediğimi doğruluyor; oysa onun adı Anton. Akıl var yakın var. Başım belaya girerse, bir tek hastaneden kaçtığım için girer; hastane kayıtlarına bakarlarsa, yandığımın resmidir...</p>

    <p>“Askere alındığımda,” diye sürdürdü sözünü, “şehirde bir oda tuttum ve romatizmaya yakalanmak için ne mümkünse yaptım. Bardaktan boşanırcasına yağmur yağarken kafayı çekip şehir dışında bir hendeğe sırtüstü uzandım; üstelik çizmelerimi çıkarmayı da unutmadım. Hem de bir kere değil, tam üç kere yaptım bunu. Bana mısın demedi. Sonra, kışın ortasında, tam bir hafta boyunca her gece Malşe Nehri’ne girdim; ama tam tersi etki yaptı. Çelik gibi oldum, dostum; o kadar ki, oturduğum evin bahçesinde bir gece sabaha kadar karda yattım; ev halkı sabahleyin beni uyandırdığında ayaklarım kürk terlik içindeymiş gibi sımsıcaktı. Grip falan olaydım bari, ama ne gezer! O kahrolası belsoğukluğuna bile yakalanamadım. Her Allah’ın günü kerhaneye gittimse de kâr etmedi. Bir sürü arkadaşım ne hastalıklara yakalandı, bana bir bok olmadı. Şansım dönmüyordu, dostum. Hani, kırk yılda bir hırsızlığa çıksam, ay erken doğacak. Derken, bir gün Goncagül Meyhanesi’nde Hluboka’lı sakat bir askere rastladım. ‘Pazar günü bana uğra; söz veriyorum, ertesi gün fil ayağı gibi şişecek ayakların,’ dedi. Gittim tabii. İğne ve şırıngayla bir şeyler yaptı ayaklarıma; inanır mısın, Hluboka’dan eve dönene kadar akla karayı seçtim. Sağ olsun, beni aldatmamıştı. Nihayet benim de nur topu gibi bir kas romatizmam olmuştu. Hemen hastaneye kaldırdılar; hiç değilse bir süre yan gelip yattım. İşte tam o sıralar, talih bir kere daha yüzüme güldü; kayınbiraderim Dr. Masak, Jijkov’dan Budyeyovitse’ye atandı. Hastanede bu kadar uzun kalabilmemi ona borçluyum. Eğer o kayıt defteri keleğine gelip bir çuval inciri berbat etmeseydim, beni çürüğe bile ayırtabilirdi. Ama hiç de fena fikir değildi; hatta dâhiyane bir fikir olduğu bile söylenebilirdi. Koca bir defter aldım, ‘91. Alay Hasta Kayıt Defteri’ yazan bir etiket yapıştırdım üstüne. Başlıklar falan her şey yerli yerindeydi. Uyduruk adlar yazmıştım, hepsinin düzenli olarak ölçülen ateşlerini, nabızlarını, tansiyonlarını falan. Her gün öğleden sonra, doktorun vizitesi biter bitmez, defteri koltuğumun altına sıkıştırıp şehrin yolunu tutuyordum. Kapıda yaşını başını almış askerler nöbet tuttuğundan, mesele çıkmıyordu. Kayıt defterini gösterince selama durdukları bile oluyordu. Şehre varınca, vergi dairesinde çalışan bir arkadaşıma uğrayıp sivilleri giyiyordum. Oradan, doğru meyhaneye. Herkesle ahbap olmuştum; sohbeti koyulttuk mu öyle laflar ediliyordu ki, bilmeyen vatanı satıyoruz sanır. Bir süre sonra gözümü iyice kararttım, sivilleri giymeye bile gerek duymadan o meyhane senin, bu meyhane benim dolaşmaya başladım şehirde. Hastaneye sabaha karşı dönüyordum. Gece devriyesi durduracak olursa, hemen ‘91. Alay Hasta Kayıt Defteri’ni gösteriyor, sorgusuz sualsiz geçip gidiyordum. Hastane kapısında gene sessizce defteri gösterip içeri giriyor, hiç sorun çıkmadan yatağıma ulaşıyordum. O kadar güveniyordum ki kendime, bana kimse bir şey yapamaz diyordum. Sonra, işte o meşum gece geldi çattı, o feci hatayı yaptım. Ne oldum dememeli, ne olacağım demeli. Büyük lokma ye, büyük söz söyleme. Evet dostum, meğer atalarımız haklıymış: Ne doğrarsan aşına o çıkar kaşığına. Şeytan’la kabak ekenin, kabak başına patlar. Aza tamah çok ziyan getirir. Kendini dev aynasında gördün mü, ayvayı yiyorsun işte. Sen sen ol, küçük dağları ben yarattım deme. Şimdi, ömür boyu çürüğe ayrılma fırsatını teptiğimi düşündükçe zıvanadan çıkıyorum... Askerlik şubelerinden birinde yan gelip keyif çatacaktım ne güzel! Kafasızlığımın kurbanı oldum...”</p>

    <p>Çenesi düşmüştü bir kere, susmak bilmiyordu:</p>

    <p>“Kartaca düştü. Ninive haritadan silindi, dostum. Ama, nah şuraya yazıyorum işte, cephede tek bir kurşun sıkarsam ne olayım! Alay mahkemesinin de, subay okulunun da canı cehenneme! Yaşasın imparatorluğumuzun bütün geri zekâlıları! Okullarını da, sınavlarını da başlarına çalsınlar! Öğrenciler, kayıtlar, asteğmenler, üsteğmenler, tümünün yüzünü şeytan görsün! Sıçarım ben bu işin içine! Subay okuluymuş! Bütün yıl uğraşılır mı ulan o sümüklülerle! Bizim ordu felç abi, felç! ‘Tüfek omza!’ demesi kolay; sağ omza mı, sol omza mı? Bil bakalım, kaç pırpır var onbaşının kolunda! Yedeklerin kayıtları tamam mı? Lanet olsun! Tütünün kaldı mı arkadaş? İster misin, tavana nasıl tükürülür öğreteyim sana? Bak, işte şöyle yapacaksın. Tavana tükürürken içinden bir dilek tutacaksın, mutlak kabul olur. Canın bira çektiyse, şu testideki suyu kafana dik. Karnın açsa, Şehir Kulübü’nün yemeklerini tavsiye ederim. Ama sıkıntının ilacı şiir yazmaktır, dostum. Dinle bak, ne destanlar döktürdüm:</p>

    <div class="poem html5_section">
      <span>Başkomutan, yitirdik bu savaşı demeden,</span> <span>Kim sıvışır, çekip gider bu cepheden?</span> <span>Düşman toplarına göğsümüzü siper ederiz,</span> <span>Dimdik dikilir, var gücümüzle gürleriz:</span> <span>Yüce Avusturya kimsenin önünde diz çökmez,</span> <span>Ulu Tanrı bu millete asla sırt çevirmez.</span>
    </div>

    <p>Görsünler işte, arkadaş; halkımızın sevgili krallığımıza artık saygı duymadığını söyleyenler utansın. Adam hapiste yatıyor, mahkemeye çıkarılıp yargılanacak, içecek tütünü yok, ama hiçbiri umurunda değil, vatan sevgisi şu kadar eksilmiyor! Dört bir yandan saldırıya uğrayan yüce vatanına övgüler düzüyor. Hürriyetini elinden almışlar, ama aldırmıyor, dudaklarından sadakat yeminleri dökülüyor. <em>Morituri te salutant, Caesar!</em> Ölüler huzurunda selam duruyor, Kayzer; ama şu zindancıbaşı yok mu, fırlamanın allahı; hizmetkârların tam bir sahtekâr sürüsü. Önceki gün bana sigara alsın diye beş kron vermiştim herife; pis domuz bu sabah gelip hapiste sigara içmenin yasak olduğunu söylemesin mi! Bana sigara alırsa başı belaya girermiş; aylığını alır almaz beş kronumu geri verecekmiş. İnsan deli çıkar; yok kardeşim, artık hiçbir şeye inancım kalmadı. En kutsal yeminler bile ihanete uğradı. Bu zindancıların tekmili düzenbaz! Orospu çocuğu sabahtan akşama kadar şarkı söylüyor bir de: ‘Şarkı söylenen yerde deliksiz uyur insan / Şarkı nedir bilmez yanlış yola sapan.’ Adi köpek, götten fırlama, sapısilik, kancığın dölü!”</p>

    <p>Sonunda, Şvayk’a, ne suç işlediğini sormayı akıl etti.</p>

    <p>“Demek, birliğine ulaşmaya çalışıyordun?” dedi. “Kim bilir başına neler gelmiştir. Tabor, Milevsko, Kvyetov, Vraj, Malçin, Çijova, Sedlets, Horajdovitse, Radomişl, Putim, Ştekno, Strakonitse, Voliyn, Dub, Vodnyani, Protivin, Putim, Pisek, Budyeyovitse. Doğrusu, fena taban tepmemişsin. Yarın da mahkemeye çıkacaksın, öyle mi? Eh, idam mangasının karşısında buluşuruz, dostum. Bizim Albay Schröder’e yeni bir eğlence işte. Alayda bir mesele çıktı mı, nasıl gözü döner bilemezsin. Kuduz köpekler gibi dönenir durur ortalıkta; sonunda, yaşlı beygirler gibi dili bir karış dışarı sarkar.</p>

    <p>Gevezenin tekidir, nutuk atmaya bayılır, çenesi açıldı mı kapanmak bilmez, salyalar saçılır ağzından. Nereden biliyorsun dersen, daha önce bir kere takıştık onunla. Terzim üniformamı yetiştiremediği için, alaya uzun potinler ve silindir şapkayla gelmiştim. Resmî geçide de mecburen o kılıkta katıldım ve bölüğün solunda yürümeye başladım. Albay Schröder birden atını üstüme sürdü; az kalsın beni yere deviriyordu. <em>Donnerwetter!</em><a class="si-noteref epub-type_noteref" href="#f94" id="ref_f94">94</a> diye öyle bir haykırdı ki, gök gürledi sanırsın. ‘Sivillerinle ne arıyorsun burada, aşağılık herif?’ Ben de, kibarlığımı bozmadan, asteğmen olduğumu, eğitim görmeye geldiğimi söyledim. Adamın halini görmeliydin arkadaş! Yarım saat fırça attı bana. Ama silindir şapkayla selam duran bir askeri hayatında ilk defa görmüştür herhalde. Avazı çıktığı kadar bağırarak ertesi gün sorguya çekileceğimi söyledi ve atını mahmuzlayarak gözden kayboldu. Ama çok geçmeden dörtnala geri döndü, göğsünü yumruklayarak hakaretler yağdırdı ve eğitim alanını derhal terk edip tutukevinin yolunu tutmamı emretti. Mahkemeye çıkarıldığımda, iki hafta oda hapsi vermekle kalmadı, depodan getirttiği paçavraları giydirdi ve pırpırlarımı sökmekle tehdit etti beni.</p>

    <p>O albay bozuntusu, ‘Asteğmen, asalet timsalidir!’ diye gürledi ağzından köpükler saçarak. ‘Askerliğin yüz akıdır onlar, zafer o cesur askerlerin süngüsünün ucundadır! Wohltat adında bir asteğmen vardı, gönüllü olarak cepheye gitti ve on beş düşman askerini esir aldı. Tam esirleri teslim ederken tepesinde patlayan bir bombayla paramparça oldu. Beş dakika geçmemişti ki, teğmenliğe terfi emri geldi. Neden seni de böyle şanlı bir istikbal beklemesin? Belki sen de şan şöhret sahibi olabilir, subaylığa kadar yükselebilirsin; adın alay defterine altın harflerle yazılabilir...’”</p>

    <p>Asteğmen yere bir tükürük attı:</p>

    <p>“Gör bak, dostum, analar ne kerizler doğuruyor. Rütbelerini alsınlar da başlarına çalsınlar. ‘Komutanım, siz bir ahmaksınız,’ demek geliyor içimden. Kulağa ne kadar hoş geliyor, değil mi? ‘Komutanım, siz su katılmadık bir ahmaksınız!’ Bu daha da iyi galiba. Geberip gittikten sonra göğsünü madalyalar, nişanlarla donatmışlar, neye yarar! Omzu kalabalık ölü gömücüler sizi! Şu sığırlara imreniyorum vallahi. Onları mezbahada öldürmeden önce, eğitim alanına sürükleyip atış talimi yaptırmıyorlar hiç olmazsa.”</p>

    <p>Şişman asteğmen, öteki saman döşeğe yuvarlanıp devam etti:</p>

    <p>“Bütün bu saçmalıklar bir gün mutlaka son bulacak. Sonsuza kadar sürecek değil ya! Palavra sıkmakla, bol keseden atmakla nereye kadar gider? Beni cepheye gönderseler, vagonun üstüne şöyle yazardım:"</p>

    <div class="poem html5_section">
      <span>Ey, aslan yürekli bitli piyade,</span> <span>Geberip gideceksin siperlerde.</span>
    </div>

    <p>Kapı açıldı, içeri gardiyan girdi; çeyrek tayınla biraz su getirmişti.</p>

    <p>Asteğmen, yattığı yerden gardiyana laf dokundurdu:</p>

    <p>“91. Alay’ın aziz meleği, ne kadar asil bir davranış mahpusları ziyaret etmeniz! Hoş geldiniz, safalar getirdiniz, belli ki şefkat ve merhamet dolu yüreğiniz! Derdimize derman olmak için, zahmet etmişsiniz, onca yiyecek içeceği ayağımıza getirmişsiniz. Nasıl unutulur bu yüce iyiliğiniz! Güneş doğmayan mahpusanemize bir ışık seli gibi girdiniz!”</p>

    <p>“Bakalım, mahkemede de böyle dalga geçebilecek misin?” diye homurdandı gardiyan.</p>

    <p>Asteğmen, saman döşeğinden, “Fazla konuşma ulan, hıyarto!” diye karşılık verdi. “On asteğmeni içeri tıkman gerekseydi, kim bilir ne halt ederdin! Öküz trene bakar gibi ne bakıyorsun, Marianske Kışlası’nın zindan zebanisi! Hey yavrum benim, savaş nasıl olurmuş gösterirdim ben sana, ama neylersin işte! Geliş açısının yansıma açısına eşit olduğunu bilir misin sen? Bana kâinatta sağlam bir nokta göster, seninle birlikte dünyayı yerinden oynatayım, ahmakların şahı!”</p>

    <p>Gardiyan kötü kötü baktı, kafasını iki yana sallayarak kapıyı vurdu çıktı.</p>

    <p>Asteğmen, ekmeği eşit iki parçaya bölerken, “Bu gardiyan milletinden adam çıkmaz,” dedi. “Hapishane yönetmeliğinin 16. maddesine göre, kışladaki tutuklulara, hüküm giyene kadar, asker tayını verilmesi gerekir. Ama ne gezer! Burada orman kanunları yürürlükte! Tutuklunun hakkını yemek için birbirleriyle yarış ediyorlar.”</p>

    <p>Şvayk’la ikisi ranzaya oturmuş, ekmeği kemiriyorlardı.</p>

    <p>Asteğmen, “Gardiyana bak, savaşın insanları nasıl vahşileştirdiğini anlarsın,” diye sürdürdü sözünü. “Eminim, askere çağrılmadan önce geleceğe umutla bakan melek gibi bir delikanlıydı bizim gardiyan da; köyde kız yüzünden maraza çıktığında zayıfın yanında yer alan, efendi, insancıl, herkesin saygı duyduğu biriydi mutlaka. Bir de şimdiki haline bak... Ah, bilemezsin, çenesine bir yumruk çakmak, kafasını ranzaya çarpmak yahut bacaklarından tutup bok çukuruna daldırmak için nasıl yanıp tutuşuyorum. Oysa, dostum, bu bile insanın askerde ne kadar vahşileştiğini göstermiyor mu?”</p>

    <p>Sonra bir şarkı tutturdu:</p>

    <div class="poem html5_section">
      <span>Bu kız cinden, iblisten bile korkmaz,</span> <span>Topçu neferinden başkasıyla yatmaz...</span>
    </div>

    <p>“Dostum,” diye devam etti, “bütün bu olup bitenlere sevgili monarşimiz açısından bakarsak, durumun Puşkin’in amcasının durumundan hiç farkı olmadığını görürüz. Ayyaş amcası ölüm döşeğindeyken ne yazmıştı Puşkin:”</p>

    <div class="poem html5_section">
      <span>İç çekip karalar bağlamaktan başka neylersin,</span> <span>İblis kapına dayanıp seni almaya geldiğinde!</span>
    </div>

    <p>Tam o sırada kapıda yeniden bir anahtar tıkırtısı işitildi; gardiyan koridordaki gaz lambasını yaktı.</p>

    <p>“Karanlıkta bir umut ışığı!” diye bağırdı asteğmen. “Ordu aydınlanıyor galiba! İyi geceler, gardiyan efendi, tüm omzu kalabalıklara selam olsun, sana da güzel rüyalar! Belki rüyanda beş kronumu geri verdiğini görürsün. Hani bana sigara alman için verdiğim, senin de gidip sağlığıma kafayı çektiğin beş kronumu. Tatlı rüyalar, namussuz herif!”</p>

    <p>Gardiyanın ertesi günkü mahkemeyle ilgili bir şeyler homurdandığını duydular.</p>

    <p>Asteğmen, “Gene baş başa kaldık işte,” dedi. “Dilersen, yatmadan önce, subay ve astsubayların hayvanlarla ilgili bilgilerinin her geçen gün nasıl arttığını açıklayayım biraz. Topun ağzına sürülecek yeni malzemeler, yeni askerî lokmalar bulup çıkarmak için, doğa tarihini ya da Koçi’nin yayımladığı ‘İktisadi Refahın Kaynakları’ adlı kitabı derinliğine incelemek gerekir. Bu kitabın her sayfası inek, öküz, domuz gibi kelimelerle doludur. Ama son zamanlarda yenilikten yana askerî çevrelerimizde askerlere yeni yeni adlar yakıştırıldığını görüyoruz. Mesela, 11. Bölük’ten Onbaşı Althof ‘dağ keçileri’ demeyi seviyor; Kaşperske Hori’li<a class="si-noteref epub-type_noteref" href="#f95" id="ref_f95">95</a> Almanca öğretmeni Kıdemli Onbaşı Müller, askerlere ‘pis Çek domuzları’ diyor; Başçavuş Sondernummer ise, ‘öküz kafalı kurbağalar’ ya da ‘besili Yorkshire domuzları’ demekle kalmıyor, askerleri, ‘Derini yüzdürüp içini doldurturum!’ diye haşlıyor. Öylesine uzmanca bir dil kullanıyor ki, hayvan doldurma işiyle uğraşan bir aileden geldiğini sanırsın. Diyeceğim, üstlerimizin hepsi de bize vatan sevgisi aşılamak için ellerinden geleni artlarına komuyorlar; askerlere bağırıp çağırarak, sövüp sayarak, masum bir ceylanın derisini yüzmeye ya da bir misyonerin butunu kızartmaya hazırlanan Afrika yerlileri gibi hoplayıp zıplayıp savaş naraları atarak, özel eğitim tekniklerine başvuruyorlar. Ama bütün bu küfürler Almanlar için geçerli değil tabii ki. Mesela, Başçavuş Sondernummer, ‘domuz sürüsü’ deyimini kullanacak olursa, Almanlar üstlerine alıp alınmasınlar diye, hemen ‘Çek’ sıfatını eklemeyi ihmal etmiyor. Hele bir ‘Çek’ demesin, bak, 11. Bölük’ün tekmil onbaşı ve çavuşları, açgözlülükle yuttuğu yağa batırılmış süngeri gırtlağından çıkaramayan sefil bir köpek gibi nasıl gözlerini devirip duruyorlar. Bir keresinde, Kıdemli Onbaşı Müller’le Onbaşı Althof, askerlerin vatan savunması için nasıl eğitilmeleri gerektiğini konuşuyorlardı; ben de kulak misafiri oldum. İkide bir, ‘çeneye iki yumruk atmak’tan söz ediyorlardı. Önce birbirleriyle dalaşıyorlar sandım; ‘Almanların sarsılmaz askerî bütünlüğü parçalanıyor galiba,’ dedim kendi kendime. Ama ne gezer. Meğer bizim askerlere yumruk atmaktan söz ediyorlarmış.</p>

    <p>Onbaşı Althof kendinden geçmiş, anlatıyordu: ‘Eğer o Çek domuzlarından biri otuz çömel-kalktan sonra da mum gibi durmayı öğrenmiyorsa, çenesine iki yumruk geçirmek de yetmez. Allah yarattı demeyeceksin, gömeceksin yumruğunu midesine; sonra, kepini kulaklarına kadar geçirip, ‘Geriye dön,’ diyeceksin. Arkasını döner dönmez, basacaksın tekmeyi kıçına. Ancak öyle öğrenir dimdik durmayı. Bak o zaman, Teğmen Dauerling nasıl kırılıyor kahkahadan.’</p>

    <p>Sevgili dostum,” diye devam etti asteğmen. “Sana Dauerling’i anlatmazsam, orta yerimden çatlarım herhalde. Meksika’nın sınır boylarındaki bir çiftlikte yalnız başına yaşayan bir kocakarı, namlı bir eşkıyanın efsanelerini nasıl ballandıra ballandıra anlatır, 11. Bölük’ün erleri de öyle anlatırlar Dauerling’i. Herifçioğlu, adam yemekle nam salmıştır. Sanırsın, ellerine düşen düşman kabilelerden yerlileri bir güzel midelerine indiren Avustralya kabilelerinden bir yamyam. Akıllara durgunluk veren bir hayat hikâyesi var. Doğumundan kısa bir süre sonra, dadısı kucağında bebekle yere düşüyor, minik Konrad Dauerling de kafasını vuruyor bir yerlere. Ama nasıl vurduysa, kafası hâlâ yamyassı; sanki Kuzey Kutbu’na kuyrukluyıldız çarpmış. Herkes, beyin sarsıntısını atlatsa bile bu çocuktan artık hayır gelmez, diye düşünüyor. Bir tek albay olan babası umudunu kesmiyor; hem zaten fark etmez, diyor, nasıl olsa büyüyünce orduya katılacak. Genç Dauerling, sonunda Harp Okulu’na girmeyi başarıyor başarmasına; ama daha önce teknik okulda okuduğu dört yıl boyunca ona özel ders veren hocalar kafayı üşütüyorlar. Biri, resmen deli çıkıyor ve genç yaşta saçları ağarıyor; biri, öylesine çaresizliğe kapılıyor ki, kendini Viyana’daki St. Stephan Katedrali’nin tepesinden aşağı atmaya kalkıyor. Harp Okulu’ndakiler, Dauerling’in daha önceki eğitiminin yetersizliğini dert etmiyorlar. Neden dersen, öğrencilerin esaslı bir eğitimden gelmelerini zaten pek istemezlermiş. Bir tek ülküleri varmış, o da sıkı bir Prusya askeri yetiştirmek. Eh, doğrusu yerden göğe kadar haklılar; eğitim, ruhu inceltir, soylu kılar, ama ruh inceliği orduda bir boka yaramaz. Subay dediğin, ne kadar hamhalat olursa o kadar iyidir.</p>

    <p>Bizim Dauerling, bütün öğrencilerin hiç değilse yalapşap öğrendikleri konularda bile geri kalıyor. Çocukluğunda kafasına aldığı darbenin izleri orada bile görülebiliyor.</p>

    <p>Sınavlarda verdiği yanıtlar, başına gelen talihsiz kazayı apaçık gözler önüne seriyor. Öyle sınırsız bir salaklık örneği koyuyor ki ortaya, Harp Okulu’ndaki bütün hocalar ondan ‘Bizim minik budalamız’ diye söz ediyorlar. Onun bu muhteşem ahmaklığını görenler, ‘On-on beş yıla kalmaz, kesin ya Harp Akademisi’ne girer ya da Savaş Bakanlığı’na,’ diyorlar.</p>

    <p>Savaş patlak verip de tüm Harp Okulu öğrencileri ordu saflarına alınınca, Konrad Dauerling de kendini 91. Alay’da buluyor.”</p>

    <p>Asteğmen, biraz soluklanıp devam etti:</p>

    <p>“Dauerling, Savaş Bakanlığı’nın çıkardığı ‘Talim ve Terbiye’ adlı kitapta, terörün askerler için gerekli olduğunu okuyor; ne kadar terör uygulanırsa, eğitimin o kadar başarılı olacağını öğreniyor. Ve bu konuda her zaman büyük beceri gösteriyor. İlk başlarda bütün askerler onun böğürtülerinden sıyırtmak için hastayız diye revire çıkıyorlar; tabii, başlarına neler geleceğini bilmeden. Hastayım diye revire mi çıktın, Dauerling dayıyor sana üç gün ‘ağır ceza’yı. ‘Ağır ceza’ dedikleri, sabahtan akşama kadar eğitim alanında ananı ağlatıyorlar, akşam da hücreye kapatıyorlar. Dauerling’in bölüğünde artık hiç kimse revire çıkmıyor. Senin anlayacağın, hastalıktan söz eden hücreyi boyluyor. Eğitim alanında da tıpkı kışladaki gibi konuşur Dauerling; ‘domuz’dan başlar, ‘domuzun iti’ gibi ne idüğü belirsiz bir hayvanla bitirir. Ama son derece hoşgörülüdür aynı zamanda. Seçimi askerlere bırakır: ‘Söyle bakalım öküz herif, suratının ortasına birkaç yumruk mu istersin, üç gün ağır ceza mı yoksa?’ Gel gör ki, ağır cezayı seçen birkaç yumruk yemekten de kurtulamaz. Dauerling şöyle açıklar bunu: ‘Ulan ıslak sıçan, mostranın bozulmasından mı korkuyorsun? Sen top ateşi altında donuna edersin be!’</p>

    <p>Dauerling’in, bir keresinde, askerin birinin gözünü patlattıktan sonra Almanca şöyle dediği söylenir: ‘Amma mesele yaptınız haa! Nasıl olsa vurulup gidecek bir fırlama için değer mi?’ Feldmareşal Konrad von Hötzendorf da aynı şeyi söylememiş miydi: ‘Eninde sonunda bütün askerler vurulup gidecek.’</p>

    <p>Dauerling’in en sevdiği ve en etkili yöntemlerinden biri de, Çek askerlerini karşısına dizip Avusturya ordusunun kuralları konusunda nutuk çekmektir; kelepçe vurmaktan tut da, ipe çekmeye ve kurşuna dizmeye kadar, başlarına neler gelebileceğini anlatır uzun uzun. Kış başlarında, hastaneye yatmadan önce, 11. Bölük’ün orada talime çıkıyordum. İstirahat verilir verilmez, Dauerling başlıyordu konuşmaya:</p>

    <p>‘Ulan, ayarı bozuk herifler, kafanızdaki o Çek rezilliğini boşaltmak lazım sizin. Sizde bu Çeklik varken darağacına bile gidemezsiniz. Başkomutanımız da Alman, biliyorsunuz. Duyuyor musunuz? Köpek soyları! Yatın yüzükoyun!’</p>

    <p>Herkes yüzükoyun yere yatınca, Dauerling aralarında dolaşarak nutuk atıyordu:</p>

    <p>‘Yüzükoyun dendi mi, bok çukuru da olsa yüzükoyun yatacaksınız demektir, haydut herifler. Askerler eski Roma’da bile yüzükoyun yatarlardı; o zamanlar herkes on yedisinden altmışına kadar askerlik yapardı. Otuz yıl talim yaptırırlardı adama, kışlalarda domuzlar gibi semirmelerine izin vermezlerdi. Orduda tek bir dil konuşulur, bir tek komuta bulunurdu. Askerler Etrüskçe konuşmayagörsünler, subaylar canlarına okurlardı. Bundan sonra, size bir şey söylendi mi Almanca cevap vereceksiniz, tamam mı, Çekçe denen o süprüntüyü duymayacağım. Bakın, camızlar gibi ne güzel yatıyorsunuz çamurun içinde. Sıkıysa bir ayağa kalkın da görün neler oluyor! Yerinden kımıldayanın ağzını burnunu kırarım. Neden? Çünkü yerinden kalkan, emirlere karşı gelmiş, disiplini ayaklar altına almış, isyan bayrağını açmış, kazan kaldırmış olur. O zaman da insan gibi değil, hayvan gibi davranılmayı hak eder. Bu yolun sonu darağacıdır.’”</p>

    <p>Gönüllü, bir süre sustu; bu arada, belli ki, kışlada olup bitenlerle ilgili neler anlatacağını kafasında toparlamıştı:</p>

    <p>“Yüzbaşı Adamiçka, uyuşuğun tekiydi. Bürosunda oturur, zararsız deliler gibi boş boş çevresine bakınırdı; birazdan, ‘Umurumda değil,’ diyecekmişçesine bir ifade olurdu suratında. Taburdan tekmil alırken aklından neler geçtiğini kimse bilemezdi. Bir gün, tekmil sırasında, 11. Bölük’ten bir asker öne çıkıp Teğmen Dauerling’i şikâyet etmiş; bir akşam önce sokakta kendisine ‘Çek domuzu’ dediğini söylemiş Yüzbaşı’ya. Bu asker sivil hayatında ciltçiydi, millî duyguları kuvvetli bir Çek işçisi.</p>

    <p>Yüzbaşı Adamiçka, her zamanki sakinliğiyle, ‘Ya, demek öyle,’ demiş. ‘Demek dün sokakta sana böyle dedi. Peki, sen kışladan ayrılmak için izin almış mıydın bakalım? Yıkıl karşımdan!’</p>

    <p>Yüzbaşı Adamiçka, şikâyette bulunan askeri bir süre sonra odasına çağırtmış. Gene aynı sakinlikle, ‘Konuyu incelettim,’ demiş. ‘O akşam ona kadar izinliymişsin. Onun için sana ceza vermiyorum. Yıkıl!’</p>

    <p>İşte bu olay üzerine, arkadaşım, Yüzbaşı Adamiçka’ nın gereğinden fazla haksever olduğuna karar verip kendisini apar topar cepheye gönderdiler ve yerine Binbaşı Wenzl’ı getirdiler. Binbaşı Wenzl, milliyetler meselesini kışkırtmaya kalkanlara illet oluyor, Teğmen Dauerling’in canına okuyordu. Karısı Çek olduğu için, milliyetçilik kavgalarından çok korkuyor. Yıllar önce, Kutna Hora’da yüzbaşıyken, bir otelde kafayı çekip garsona ‘Pis Çek!’ deyivermiş. Hemen belirteyim, Binbaşı Wenzl evinde de, herkesin içinde de Çekçe konuşur, oğulları Çek okullarında okurlar. Ama neyleyelim ki, o laf ağzından çıkıvermiş bir kere. Üstelik, ağzından çıkmakla kalmamış, birkaç gün sonra gazetede de çıkmış. Bunun üzerine, milletvekilinin biri tutmuş, Viyana parlamentosunda Binbaşı Wenzl’ın bu davranışı hakkında gensoru açılmasını sağlamış. Parlamentodaki ordu tartışmaları tam o sıralara rastladığından, Kutna Hora’lı sarhoş Wenzl davası bomba gibi düşmüş meclisin ortasına, adamcağızın başı bin türlü belaya girmiş.</p>

    <p>Ne var ki, Binbaşı Wenzl sonradan, bu işin bir yıllık gönüllü yedek subaylardan Zitko’nun başının altından çıktığını öğreniyor. Meğer, aralarındaki eski bir itişmeden dolayı, haberi gazeteye Zitko vermiş. Wenzl’ın da bulunduğu bir partide, Zitko, Doğa Ana’dan dem vurmaya başlamış; göğü kaplayan bulutların, ufukta yükselen dağların, ormanda gürül gürül akan çavlanların, ötüşen kuşların güzelliğini ve yüceliğini kavramak için doğaya şöyle bir bakmanın yeterli olduğunu söylemiş. Sonra da eklemeden edememiş: ‘Bir düşünün, yüce doğanın yanında bir yüzbaşı nedir ki? Bir yedek subay gibi solda sıfır.’</p>

    <p>O sırada subayların hepsi de zurna gibiymiş. Binbaşı Wenzl, bahtsız filozofu oracıkta ayağının altına almaya kalkmış; elinden zor almışlar. Gel zaman git zaman, Zitko’nun söyledikleri küçük bir değişiklikle nerdeyse bir atasözüne dönüşüp tüm Kutna Hora’lıların diline düşünce, aralarında düşmanlık iyice büyümüş: ‘Yüce doğanın yanında Binbaşı Wenzl nedir ki?’ O günden sonra, Wenzl, her gördüğü yerde itip kakmış Zitko’yu. ‘Fırlamanın çocuğu! Anasından doğduğuna pişman edeceğim onu!’ deyip duruyormuş. Neyse, Zitko sivil hayata dönüp felsefe okumaya başlamış da, Wenzl’ın elinden kurtulmuş. Ama o günden sonra Binbaşı Wenzl küçük rütbeli subayların tümüne düşman kesilmiş. Üsteğmenler bile payını almıştır onun öfke ve nefretinden; teğmenlerle asteğmenlerin halini sen düşün artık.</p>

    <p>Binbaşı Wenzl, ha bire, ‘Tahtakurusu gibi ezeceğim onları!’ der. Önemsiz bir suç işleyen bir askeri ona şikâyet etmeye kalkan subayın vay haline. Binbaşı Wenzl’ın gözünde, yalnızca büyük ve korkunç suçların önemi vardır. Mesela, bir askerin cephanelikte nöbet tutarken ya da daha da fecisi, gece, Marianske Kışlası’nın duvarını aşmaya çalışırken uyuyakalıp devriyeye yakalanması. Bütün bunlar, Binbaşı’ya göre, alayın şerefini iki paralık eden büyük suçlardır.</p>

    <p>Bir keresinde, koridorda, ‘Ben onun canına okumaz mıyım!’ diye bağırdığını duymuştum. ‘Hıyarın, devriyeye üçüncü yakalanışı bu. Hemen içeri tıkın salağı! Bu herifi alaydan uzak tutmalı; gönderin bir yere, el arabasıyla gübre taşısın. Devriyelerle dövüşmemiş bile! Bu piçlere asker demek için bin şahit ister; bunlar çöpçü bile olamaz be! Ertesi güne kadar aç bırakın. Şiltesini, battaniyesini falan da alın, atın hücreye dürzüyü!’</p>

    <p>Şimdi, düşünebiliyor musun arkadaşım, Binbaşı buraya daha yeni gelmişti ki, geri zekâlı Teğmen Dauerling bir eri şikâyet edip tabur soruşturması açılmasını istedi. Hem de neden? Bizimki pazar günü öğleden sonra genç bir hatunla meydanda fayton gezintisi yapıyormuş, oradan geçen erlerden biri de selam vermemiş! Astsubayların anlattığına bakılırsa, o gün ortalık mahşer yerine dönmüş. Tabur karargâhındaki başçavuş koltuğunun altında dosyalarla koridora fırladığında, Binbaşı Wenzl, Dauerling’e kükrüyormuş:</p>

    <p>‘<em>Himmeldonnerwetter</em>!<a class="si-noteref epub-type_noteref" href="#f96" id="ref_f96">96</a> Böyle bir saçmalığa izin veremem! Kesinlikle yasaklıyorum! Tabur soruşturmasının ne demek olduğundan haberin var mı senin Teğmen? Çocuk oyuncağı mı sandın? Sen meydanın ortasından arabayla geçerken adamcağız seni nasıl görsün! Asker subayına ancak karşı karşıya geldikleri zaman selam verir, bunu sana öğreten olmadı mı şimdiye kadar? Asker, topaç gibi dönüp durup arabasıyla meydandan geçen teğmen mi arayacak yani? İyisi mi, sen sesini kes, otur oturduğun yerde. Tabur soruşturması çok ciddi bir iştir. Üstelik adam seni görmediğini söylemiş. Neden görmediğini söyleyeyim mi: O sırada kaldırımda bana selam veriyordu da ondan. Bana bakıyordu, anladın mı, Binbaşı Wenzl’a. Arkasında gözü mü var, senin sürdüğün faytonu görsün! Bir daha da beni böyle siktiri boktan işlerle uğraştırma!’</p>

    <p>O günden sonra Dauerling değişti.”</p>

    <p>Asteğmen esnedi:</p>

    <p>“Alay mahkemesine çıkmadan sıkı bir uyku çeksek iyi olacak. Alayda neler olup bitiyor, bilesin istedim. Albay Schröder, Binbaşı Wenzl’dan hiç hazzetmez. Aslında tuhaf bir adamdır. Gönüllüler okulunun başındaki Yüzbaşı Sagner’e bakılırsa, Albay Schröder tam bir asker; ama ne gariptir ki, cepheye gitmekten korktuğu kadar hiçbir şeyden korkmaz hayatta. Sagner’e gelince, geçimsizin tekidir; yedek subaylardan en az Schröder kadar nefret eder. Yedek subaylar onun gözünde ‘sivil pislikler’dir. Sagner’e göre, bu başıbozukları omuzlarına birer yıldız dikip piyon gibi cepheye sürersin, gerçek subayların yerine onlar geberir giderler; soyumuzu da gerçek subaylar sürdürürler.”</p>

    <p>Asteğmen, battaniyeyi üstüne çekerken, “Ordu baştan ayağa kokuşmuş,” dedi. “Şaşkın halkımız onca zamandır uyanamadı. Kendilerini kuşbaşı gibi doğratmak için gözlerini kırpmadan cepheye koşarlar, kurşunu yedikleri zaman da, ‘Yandım anam!’ der, başka bir şey demezler. Kahraman diye bir şey yok, dostum; sadece boğazlanacak sığırlar var, bir de genelkurmaydaki kasaplar, o kadar. Ama sonunda herkes ayaklanacak ve ortalık mezbahaya dönecek. Yaşasın ordu! Hadi, iyi geceler!”</p>

    <p>Sustu. Battaniyenin altında bir-iki dönendikten sonra sordu:</p>

    <p>“Uyudun mu, ahbap?”</p>

    <p>Şvayk, yattığı yerden, “Hayır,” diye yanıtladı. “Düşünüyorum.”</p>

    <p>“Ne düşünüyorsun kardeşlik?”</p>

    <p>“Vinoradi’de, Vavrova Sokağı’nda oturan Mliçko adında bir marangoza savaşın daha en başında Gümüş Kahramanlık Madalyası vermişlerdi, onu düşünüyorum. Neden madalya verdiler diye soracak olursan, alayda bombayla bacağı ilk kopan oydu da ondan. Adama bir takma bacak verdiler; o da, taktı madalyasını göğsüne, her önüne gelene alaydaki ilk harp malulünün kendisi olduğunu anlatarak dolaştı durdu. Bir keresinde, Vinoradi’deki Apollo Meyhanesi’ne uğramıştı; bir de baktım, mezbahada çalışan kasaplarla kapışmış. Sonunda, herifler, takma bacağını kaptıkları gibi kafasına indirdiler. Gel gör ki, bacağı kapan herif takma olduğunu bilmiyormuş, oracıkta bayılıverdi. Neyse, karakolda bacağı yerine takmışlar ama, Mliçko’nun da Gümüş Madalya’dan sıtkı sıyrılmış bir kere. Doğru tefeciye gitmiş, rehine vermeye kalkmış. Bırakırlar mı, o saat tutuklayıvermişler; Mliçko’ yu da, madalyayı da. Başına bir sürü iş gelmiş. Kendini askerî hâkimin karşısında bulmuş. Mahkeme Mliçko’yu suçlu bulmuş; Gümüş Madalya’yı da, takma bacağı da geri almışlar...”</p>

    <p>“Nasıl olur?”</p>

    <p>“Basbayağı olmuş işte. Bir gün bir heyet gelmiş ve takma bacağa layık olmadığını bildirmiş. Söküp götürmüşler. Öyle tuhaf şeyler oluyor ki gülmekten kırılırsın. Mesela, savaşta ölen askerlerin ailelerine bir madalya gönderiyorlar; bir de yazı: ‘Bu madalyayı görünecek bir yere asın.’ Vişerad’da Bojetyehova Sokağı’nda oturan bir adamcağız tanırım. Oğlu savaşta ölmüştü. Madalyayla yazıyı alınca kendisiyle dalga geçiyorlar sanıp küplere bindi. Madalyayı götürmüş, kenefin görünür bir yerine asmış. Aynı kenefi kullanan bir polis de, vatan hainidir diye ihbar etmiş adamı. Zavallının hayatı cehenneme dönmüş.”</p>

    <p>“Bundan anlıyoruz ki,” dedi asteğmen, “bu hayatta hiçbir şey üzülmeye değmez. Geçenlerde Viyana’da ‘Gönüllünün Günlüğü’ diye bir kitap çıktı. İçinde, Çekçeye çevrilmiş harika bir şiire rastladım:"</p>

    <div class="poem html5_section">
      <span>Aslan yürekli, gözü kara bir gönüllü vardı,</span> <span>Vatan uğruna gözünü kırpmadan can verdi.</span> <span>Gördü herkes nasıl savaşılır aslanlar gibi,</span> <span>Nasıl dövüşür bir yiğit kutsal ülkesi için.</span> <span>Yatırdılar cansız bedenini bir top arabasına,</span> <span>Dualar yükseldi gökyüzüne dudaklardan,</span> <span>Hükümdarı için kendini feda eden yiğidin</span> <span>Göğsüne şeref madalyasını takarlarken.</span>
    </div>

    <p>Kısa bir sessizlikten sonra, “Bana sorarsan,” dedi asteğmen, “moralimiz gitgide bozuluyor, savaş coşkumuzu yitiriyoruz. Gel dostum, gecenin karanlığında, hapishanenin suskunluğunda, topçu neferi Yaburek’in şarkısını söyleyelim de, moraller yükselsin biraz. Ama öylesine gür bir sesle söyleyelim ki, tüm Marianske Kışlası dinlesin. Kapının önünde durup söylersek daha iyi duyulur.”</p>

    <p>Çok geçmeden, hapishanede öylesine güçlü bir kükreyiş yankılandı ki, koridordaki tekmil camlar zangır zangır titredi:</p>

    <div class="poem html5_section">
      <span>Yaburek topun başında durmuş,</span> <span>Sürüyordu mermileri ağzına.</span> <span>Topun başında dimdik durmuş,</span> <span>Sürüyordu mermileri birbiri ardına.</span> <span>Ortalık mahşer yerine dönmüşken,</span> <span>Götürdü bir gülle iki kolunu birden.</span> <span>Ama dimdik durdu topun başında,</span> <span>Sürdü mermileri birbiri ardına.</span> <span>Ayrılmadı topun yanı başından,</span> <span>Sürdü mermileri ağzına durmadan.</span>
    </div>

    <p>Avludan ayak sesleri ve bağırtılar geldi.</p>

    <p>Asteğmen, “Gardiyan geliyor,” dedi. “Yanındaki de Teğmen Pelikan’dır, bugün nöbet onda. Yedek subaydır, Çek Kulübü’nden arkadaşız. Askere gelmeden, bir sigorta şirketinde hesap uzmanlığı yapıyordu. Gelsin de sigara otlanırız. Biz bağırmaya devam edelim.”</p>

    <p>Ortalık bir kez daha çınladı: “Ayrılmadı topun yanı başından...”</p>

    <p>Kapı açıldı; gardiyan, belli ki nöbetçi subaydan güç alarak, esip gürledi:</p>

    <p>“Hayvanat bahçesi mi ulan burası!”</p>

    <p>“Yok canım,” diye yanıtladı asteğmen. “Burası bir konser salonu; biz de tutuklular yararına konser veriyoruz. Programın ilk parçası Savaş Senfonisi’ydi; ama geç kaldınız, az önce bitirdik.”</p>

    <p>“Zevzeklik etme,” dedi Teğmen Pelikan, sert görünmeye çalışarak. “Saat dokuzda yatmış olmanız gerekiyordu. Nedir bu şamata? Konseriniz ta meydandan duyuluyor.”</p>

    <p>Asteğmen, “Özür dileriz Komutanım,” dedi, “doğru dürüst prova yapamadık, detone olduysak kusurumuza bakmayın...”</p>

    <p>Gardiyan, subayı asteğmenin üstüne salmak için, “Her akşam böyle yapıyor Komutanım,” dedi. “Bozguncunun teki bu adam.”</p>

    <p>Asteğmen hemen atıldı:</p>

    <p>“Lütfen Komutanım. Mümkünse sizinle yalnız konuşmak istiyorum. Gardiyan biraz dışarıda bekleyebilir mi acaba?”</p>

    <p>Gardiyan dışarı çıkar çıkmaz, asteğmen resmiyeti elden bıraktı:</p>

    <p>“Uçlan bakalım şu sigaraları Franta... Ne! Asker sigarasına mı düştün? Teğmen dediğin daha iyi bir sigara içmeli. Neyse, buna da eyvallah, sağ olasın. Kibriti de elden gel.”</p>

    <p>Teğmen çıkıp gittikten sonra, asteğmen, “Adama bak!” dedi aşağılayıcı bir sesle. “Teğmen olmuş, hâlâ asker sigarası içiyor. Neyse, biz kendimize bakalım. İnsan en zor durumlarda bile neşesini kaybetmemeli. İç sigaranı arkadaşım, çek dumanı içine. Yarın Kıyamet Günü.”</p>

    <p>Yatıp uyumadan, bir şarkı söylemeyi ihmal etmedi:</p>

    <div class="poem html5_section">
      <span>Yüce dağlar, derin vadiler,</span> <span>Sarp kayalıklar dostumdur.</span> <span>Ama kavuşturamaz hiçbiri beni,</span> <span>O hiç unutamadığım sevgiliye.</span>
    </div>

    <p>Asteğmen, Albay Schröder için hayvanın teki derken doğrusu adamın hakkını yemişti. O kadar da hakseverlikten yoksun biri değildi Schröder; özellikle bir gece önce arkadaşlarıyla birlikte otelde kafayı çekmişse. Ama gecesi kötü geçmişse, vay askerlerin haline!</p>

    <p>Asteğmen kışlada yaşananlara lanet okurken, Albay Schröder otelde öteki subaylarla birlikte oturmuş, Sırbistan’dan bir bacağı yaralı olarak (aslında, bir öküz boynuzlamıştı) dönen Teğmen Kretschmann’ı dinliyordu. Teğmen, Sırp mevzilerine yapılan saldırıları anlatmaktaydı:</p>

    <p>“Evet, siperlerden fırladıkları gibi, iki kilometreyi bir solukta aştılar, dikenli telleri geçip düşman üstüne yürüdüler. Bellerinde el bombaları, yüzlerinde gaz maskeleri, omuzlarında tüfekleriyle hücuma hazırdılar. Kurşunlar ıslık çalıyordu. Siperden çıkan askerlerden biri yere yıkıldı, ardından bir başkası, birkaç adım sonra bir üçüncüsü. Ama yoldaşları, barut dumanları arasında ‘Hurra!’ diye haykırarak ilerliyorlardı. Düşman dört bir yandan ateş ediyordu, siperlerden, bombaların açtığı çukurlardan. Mitralyözler üstümüze mermi yağdırıyordu. Birkaç asker daha yere yığıldı. Birkaçı düşman mitralyözüne ulaşmak istediyse de delik deşik oldular. Ama arkadaşları yaklaşmıştı artık. Hurra! O sıra bir subay vuruldu. Tüfek sesleri kesildi. Korkunç bir sessizliğin ardından düşman mitralyözünün tarrakası duyuldu. Baktık, askerler sapır sapır... Kusura bakmayın, devam edemeyeceğim, kafayı buldum galiba.”</p>

    <p>Bacağı yaralı subay susup bezgin bıkkın arkasına yaslandı. Albay Schröder, sevecenlikle gülümseyerek, Yüzbaşı Spira’ya kulak verdi. Yüzbaşı Spira, ortada fol yok yumurta yokken, kavga çıkarmak istercesine yumruğunu masaya indirmiş, abuk sabuk bir şeyler söylüyordu:</p>

    <p>“Külahınızı önüne koyup düşünün bakalım. Avusturyalı ihtiyatları, Bosna avcı birliklerini, Avusturya avcı taburlarını, Avusturya piyade birliklerini, Macar piyade birliklerini, Tirollü keskin nişancıları, Bosna piyade birliklerini, Macar Honved piyadelerini, Macar hafif süvari birliklerini, ağır süvarileri, topçuları, trenleri, istihkâmcıları, sıhhiyeleri, silahendazları, topunu ve de alayını seferber etmedik mi? Ya Belçika? Çok büyük bir bölümü harekât ordusunu oluşturuyor, bir bölümü de cephe gerisinde hizmet veriyor...”</p>

    <p>Yumruğunu bir kez daha indirdi masaya: “İhtiyatlar, barışta da hizmet vermişlerdir bu memlekete.”</p>

    <p>Albay’ın yanındaki oturan genç bir subay, bağıra bağıra, kendisinin ne kadar müthiş bir asker olduğunu kanıtlamaya çalışıyordu:</p>

    <p>“Veremliler cepheye gönderilmeli. İyi gelir onlara. Hem, sağlamlar öleceğine çürükler ölsün efendim!”</p>

    <p>Albay gülümsedi, sonra esneyerek Binbaşı Wenzl’a döndü:</p>

    <p>“Teğmen Lukaş bizden neden kaçıyor, anlamıyorum. Buraya geldiğinden beri aramıza bir kere olsun katılmadı.”</p>

    <p>Yüzbaşı Sagner, “Dostumuz şiir yazıyor,” dedi küçümsercesine. “Daha ilk geldiği günlerde, mühendis Schreiter’ in karısına vurulmuş. Tiyatroda tanışmışlar.”</p>

    <p>Albay esneyerek tavana baktı: “Duyduğuma göre, güzel şarkı söylüyormuş.”</p>

    <p>“Evet,” diye yanıtladı Yüzbaşı Sagner, “Harp Okulu’nda ne şarkılar söylerdi. Çok iyi de fıkra anlatır. Kırar geçirir milleti. Neden bizden kaçıyor bilmem.”</p>

    <p>Albay, canı sıkılmışçasına başını salladı:</p>

    <p>“Nerede o eski arkadaşlıklar. Eskiden, hatırlarım, bütün subaylar bir araya gelir, mahfilde ne eğlenceler düzenlerdik. Hele Teğmen Dankl’ı hiç unutamam. Çırılçıplak soyunup yere uzanmış, kuyruk olsun diye kıçına bir ringa balığı sokup denizkızı taklidi yapmıştı. Ama taklitte Teğmen Schleisner’in eline kimse su dökemezdi; kulaklarını oynatır, at gibi kişner, kedi gibi miyavlar, arı gibi vızıldardı. Yüzbaşı Skoday da unutulmazlardandır; tanıdığı üç kız kardeş vardı, ne zaman istesek getirirdi kızları. Onları köpek gibi eğitmişti; masanın üstüne çıkarlar, bizim için soyunmaya başlarlardı. Yüzbaşı da, elindeki değnekle, orkestra şefi gibi yönetirdi onları; kulakları çınlasın, âlem adamdı. Sonra, divanın üzerinde kızlara neler yapmazdı! Bir seferinde, salonun ortasına bir küvet getirtip sıcak su doldurtmuştu; o kızlarla hepimiz sırayla yıkanmıştık küvette. Skoday da fotoğrafımızı çekmişti.”</p>

    <p>Anılara dalıp giden Albay Schröder, mutlulukla gülümsedi.</p>

    <p>Şehvetle ağzını şapırdatıp koltuğuna iyice yerleşerek, “O küvette ne bahislere tutuşmuştuk!” diye devam etti. “Bir de şu halimize bakın. Artık ne keyif kaldı, ne eğlence. Şu şarkıcı teğmen bile bizden kaçıyor. Zaten genç subaylar içkiyi nereleriyle içiyorlar, anlamıyorum. İki tek atınca dut gibi oluyorlar. Saat daha on iki olmadı, beş subay filmi kopardı. Eskiden böyle miydi, masanın başından iki gün kalkmadığımız olurdu; içtikçe ayılırdık. Biralar, şaraplar, likörler durmadan gidip gelirdi. Yok canım, neden bilmem askerlik ruhu diye bir şey kalmadı artık. Eskiden gırgırdan geçilmezdi, herkesi maytaba alırdık. Şimdi laf olsun torba dolsun. Şu masanın ucunda oturanlara bakın, bir Amerika tutturmuşlar, safi gevezelik.”</p>

    <p>Masanın öbür ucunda, biri ciddi ciddi anlatıyordu:</p>

    <p>“Amerika savaşa giremez. Amerikalılarla İngilizler kanlı bıçaklı. Amerika bu savaşa hazır değil.”</p>

    <p>Albay Schröder derin bir iç çekti:</p>

    <p>“Yedek subay zırvaları işte. Bunlar adamı hasta ederler. Şu herif mesela, kalıbımı basarım, daha düne kadar ya bir bankada hesap tutuyor ya karton kutu yapıyor ya tarçın, zencefil ya da ayakkabı cilası satıyor, yahut okulda çocuklara kurt masalları anlatıyordu. Geleli iki gün olmadı, asker ocağının has evlatlarıyla aşık atmaya kalkıyor, her şeyi bildiğini ve her işe burnunu sokabileceğini sanıyor. Öte yadan, Teğmen Lukaş gibi içimizden biri tenezzül edip yanımıza uğramıyor.”</p>

    <p>O gece eve keyfi kaçık dönen Albay Schröder, ertesi sabah daha yatağından kalkmadan gazetelerde bütün birliklerimizin eski mevzilerine geri çekildiğini okuyunca iyice zıvanadan çıktı. Avusturya ordusu için işler hiç de iyi gitmiyordu.</p>

    <p>İşte, Albay Schröder sabah saat onda efkârlı bir halde kışlanın yolunu tuttuğunda, gönüllünün Kıyamet Günü kehanetinin doğru çıkacağı anlaşılıyordu.</p>

    <p>Şvayk ile asteğmen avluda, Albay’ın gelmesini bekliyorlardı. Astsubaylar, nöbetçi subayı, emir subayı ve alay karargâhta görevli başçavuş da, adaletin kılıcının ineceği sanıklarla ilgili belgelerle birlikte hazır ve nazırdılar.</p>

    <p>Sonunda, yedek subay okulundan Yüzbaşı Sagner eşliğinde, Albay göründü. Suratından düşen bin parçaydı. Kamçısıyla sinirli sinirli çizmelerine vuruyordu. Raporu okuduktan sonra, ölüm sessizliği içinde, Şvayk ile asteğmenin önünde volta atmaya koyuldu. Bizimkiler gözlerini Albay’dan ayırmıyorlar, bakışlarını olağanüstü bir özenle bir sağa bir sola çeviriyorlardı. Albay’ın voltalaması o kadar uzun sürdü ki, nerdeyse boyunları tutulacaktı.</p>

    <p>Albay sonunda asteğmenin önünde durunca, fukara tekmil verecek oldu: “Asteğmen...”</p>

    <p>Albay, “Tamam, kes!” dedi sert bir sesle. “Asteğmenmiş! Sivilde ne iş yaparsın sen? Klasik felsefe mi okuyorsun? Desene, ayyaş entelin tekisin...”</p>

    <p>Sagner’e, “Yüzbaşı, yedek subay okulunun tüm öğrencilerini buraya getirin,” dedikten sonra yeniden asteğmene döndü:</p>

    <p>“Eveet, pek kıymetli klasik felsefe öğrencimiz! Ulan, biz senden mikrop kaparız be! Dön arkanı bakayım! Tabii, tam tahmin ettiğim gibi. Kaputun sırtı bumburuşuk. Efendimiz, karının koynundan yeni çıkmış ya da kerhaneden geliyor sanki. Ulan zıpçıktı, görürsün sen gününü.”</p>

    <p>Yedek subay okulu avluya girdi.</p>

    <p>“Toplanın etrafımızda,” diye emir verdi Albay. Öğrenciler, sanıklarla Albay’ın çevresinde toplandılar.</p>

    <p>Albay, kamçısıyla asteğmeni göstererek, “Şu gördüğünüz adam var ya,” diye bağırdı, “bu adam, şerefinizi iki paralık etti! Siz ki, buradan saygın birer subay olarak çıkıp askerlerimizi savaş meydanlarında zaferden zafere koşturacaksınız. Peki, bu sarhoş herif askerlerini nereye koşturacak acaba? Meyhaneden meyhaneye. Askere ayrılan romun hepsini tek başına içer bu serseri. Kendini savunmak için ne söyleyeceksin? Tabii ki hiçbir şey. Bir bakın şuna. Kendini savunmak için söyleyeceği bir tek lafı yok, bir de sivilde klasik felsefe okuyormuş. Gerçekten de klasik bir vaka!”</p>

    <p>Albay, son sözcükleri üstüne basa basa söyleyip yere tükürdü:</p>

    <p>“Geceleri kafayı çekip subayların şapkalarını uçuran klasik bir filozof. Olacak iş mi? Sen şükret ki, şapkasını uçurduğun, topçu subayıymış!”</p>

    <p>Bu son sözde de, 91. Piyade Alayı’nın Budyeyovitse’deki topçulara duyduğu nefret gizliydi. Bir topçu neferi geceleyin alay devriyesinin eline düşmeyegörsün, hayatı sönerdi. Kuşkusuz, bunun tam tersi de geçerliydi. Piyadelerle topçular arasında bitmek bilmeyen korkunç bir nefret, her geçen yıl büyüyen bir kan davası sürüp gidiyordu. Piyadelerin topçuları ya da topçuların piyadeleri Vltava Irmağı’na nasıl döktüklerini, Port Arthur ve Gül meyhanelerinde ya da Güney Bohemya başkentinin çeşitli eğlence yerlerinde birbirleriyle nasıl dövüştüklerini duymayan kalmamıştı.</p>

    <p>“Ama gene de,” diye sözünü sürdürdü Albay, “böylesi bir suç cezasız kalmamalı ki, herkese ders olsun. Bu fırlama, ahlaksızlığının cezasını çekecek, bugünden tezi yok yedek subay okulundan atılacak. Alay yazıcısı gelsin!”</p>

    <p>Alay karargâhta görevli başçavuş, elinde kâğıt kalem, büyük bir ciddiyetle öne çıktı.</p>

    <p>Sanki mahkeme salonundalardı da, yargıç katille ilgili hükmü okumak üzereydi; çıt çıkmıyordu.</p>

    <p>Albay, bir yargıç edasıyla kararı açıkladı:</p>

    <p>“Asteğmen Marek yirmi bir gün hapis cezasına çarptırılmıştır. Cezasını tamamladıktan sonra da, mutfakta patates soymaya gönderilecektir.”</p>

    <p>Ardından, yedek subay okulu öğrencilerine dönüp dağılmalarını emretti. Öğrenciler dörderle kol halinde uzaklaşırlarken Albay Yüzbaşı’ya yürüyüşü hiç beğenmediğini, öğleden sonra öğrencilere yürüyüş talimi yaptırması gerektiğini söylüyordu.</p>

    <p>“Yürüyüşe geçtikleri zaman yer gök inlemeli, Yüzbaşı. Ha, az kalsın unutuyordum, tekmil okula beş gün kışla hapsi verdiğimi bildirin. Eski arkadaşları Marek rezilini asla unutamasınlar.”</p>

    <p>Ne var ki, Marek rezili, Şvayk’ın yanı başında öylece dikiliyor, sanki başına daha iyisi gelemezmiş gibi son derece mutlu görünüyordu. Besbelli, mutfakta patates soymayı, hamur açıp soğan doğramayı, düşmanın cehennem ateşi altında donuna doldururken, “Süngü tak!” diye bağırmaya bin kez yeğliyordu.</p>

    <p>Albay Schröder, Yüzbaşı Sagner’e emirlerini verdikten sonra, Şvayk’ın karşısına dikilip bizimkini tepeden tırnağa süzdü. Şvayk, yusyuvarlak yüzündeki gülümseyiş ve kafasına sımsıkı geçirdiği kepinin iki yanından dışarı fırlamış koca kulaklarıyla, o denli masumdu ki karşısındakinde sonsuz bir güven uyandırıyordu. Gözleri soruyordu: “Özür dilerim, yanlış bir şey mi yaptım acaba?” Gözleri konuşuyordu: “Sarmısak yemedim ki ağzım koksun!”</p>

    <p>Albay, Şvayk’la ilgili ilk gözlemini, alay karargâhta görevli başçavuşa yönelttiği kısacık bir soruyla özetledi: “Bu hıyar geri zekâlı mı?”</p>

    <p>Bu soru üzerine, o masum yüzdeki dudaklar kıpırdadı. Şvayk, başçavuşun yerine yanıtladı: “Evet Komutanım, geri zekâlı.”</p>

    <p>Albay Schröder, emir subayını bir kenara çektikten sonra başçavuşu da yanlarına çağırdı. Hep birlikte Şvayk’ ın kâğıtlarına göz attılar.</p>

    <p>“Aha!” dedi Albay Schröder. “Demek, Teğmen Lukaş’ ın emir eri buymuş. Teğmenin raporunda Tabor’da kaybolduğu yazıyordu. Bana kalırsa, subaylar emir erlerini kendileri eğitmeli. Teğmen Lukaş, emir eri olarak böyle bir gerzeği seçtiyse sonuçlarına katlanmalı. Bir yere gitmediğine göre bol bol da vakti var zaten. Bizim takımla içki içtiği falan da yok. Tamamdır. Emir erini eğitmek için istemediği kadar zamanı olacak.”</p>

    <p>Şvayk’ın karşısına dikilip gözlerini bizimkinin masum yüzüne dikti:</p>

    <p>“Bana bak, beyinsiz hayvan, sana üç gün hapis veriyorum. Cezanı çektikten sonra Teğmen Lukaş’a gider, tekmilini verirsin.”</p>

    <p>Böylece Şvayk gönüllüyle birlikte yeniden alay hapishanesini boyladı. Albay Schröder, Teğmen Lukaş’ı odasına yanına çağırtıp, “Teğmen,” dedi, “bir hafta kadar önce alaya geldiğinizde, emir erinizi Tabor’daki tren istasyonunda kaybettiğinizi bildirmiş, yeni bir emir eri için başvuruda bulunmuştunuz. Eh, eskisi geri döndüğüne göre...”</p>

    <p>Teğmen Lukaş, yalvarırcasına, “Yapmayın Komutanım...” diyecek olduysa da, “Karar verilmiştir,” diye kesip attı albay. “Üç gün hapis yatacak, sonra da yeniden sizin hizmetinize girecek.”</p>

    <p>Teğmen Lukaş, albayın odasından çıktığında sendeliyordu; bitmiş, mahvolmuştu.</p>

    <p class="lvl2">Şvayk, Asteğmen Marek’le hapiste geçirdiği üç gün boyunca çok eğlendi. Her akşam ranzaları üstünde vatan-millet gösterileri gerçekleştirdiler.</p>

    <p>Her akşam hapishaneden, “Tanrı İmparatorumuzu korusun!” ve “Ey yüce şövalye Prens Eugène!” bağırtıları yükseldi. Ayrıca, bildikleri ne kadar marş varsa söylediler, gardiyan kapıya dayandığı zaman da onu selamlamaktan geri kalmadılar:</p>

    <div class="poem html5_section">
      <span>Bizim zindanın koca zindancısı</span> <span>Teslim edip de ruhunu Azrail’e,</span> <span>Düşünce tahtalı köyün yollarına,</span> <span>Kavrulacak Cehennem ateşinde.</span> <span>Zebaniler zil takıp oynayacak,</span> <span>Odunun en âlâsını bulduk diye...</span>
    </div>

    <p>Asteğmen, ranzasının başucuna gardiyanın resmini çizdi, altına da eski bir türkünün sözlerini yazdı:</p>

    <div class="poem html5_section">
      <span>Prag’a giderken bir gün sucuk yemeye,</span> <span>Rastladım yolda bir enayi dümbeleğine.</span> <span>Baktım ki sepet kafalı bizim gardiyan,</span> <span>Hadi oğlum dedim sen burdan yaylan.</span>
    </div>

    <p>İki ahbap çavuş, tıpkı Sevilla’da kırmızı pelerinle Endülüs boğasını kızdırır gibi, gardiyanı kızdıradursunlar, Teğmen Lukaş, Şvayk’ın geri dönüp tekmil vereceği ânı acılar içinde bekliyordu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f86">
      <a class="si-backref" href="#ref_f86">86.</a> <span class="si-footnote-text">Yunan tarihçi ve asker Ksenophon (MÖ 431-MÖ 350’den kısa bir süre önce), dilimize <em>Onbinlerin Dönüşü</em> adıyla çevrilen <em>Anabasis</em> adlı yapıtıyla tanınır. Ksenophon’un hayatının en önemli dönemini, Yunan paralı askerlerle birlikte Pers hükümdarı Kyros’un hizmetine girdikten sonra geçirdiği serüvenler oluşturur. Daha sonra, “On Binler” olarak bilinen Yunan kuvvetlerinin komutanlığına seçilen Ksenophon, yabancı topraklarda sürekli çarpışarak yol almış, sonunda Karadeniz kıyısındaki Yunan kenti Trapezus’a (bugün Trabzon) ulaşmıştır. <em>Anabasis</em> adlı yapıtının temelini oluşturan bu serüven, genç yaşta ün kazanarak zenginleşmesini sağlamıştır. <em>Anabasis</em>’te, tehlikeden ve yeni şeyler keşfetmekten hoşlanan, atılgan ve duyarlı bir gencin bakış açısıyla aktarılan anılar, Antik Çağ’da çok tutulmuş, Latin edebiyatı üzerinde de derin izler bırakmıştır.</span>
    </div>

    <div class="si-footnote html5_aside epub-type_footnote" id="f87">
      <a class="si-backref" href="#ref_f87">87.</a> <span class="si-footnote-text">(Alm.) Rastgele!</span>
    </div>

    <div class="si-footnote html5_aside epub-type_footnote" id="f88">
      <a class="si-backref" href="#ref_f88">88.</a> <span class="si-footnote-text">Bir çeşit Polonya votkası.</span>
    </div>

    <div class="si-footnote html5_aside epub-type_footnote" id="f89">
      <a class="si-backref" href="#ref_f89">89.</a> <span class="si-footnote-text">Nikolay Nikolayeviç (1856-1929), I. Dünya Savaşı’nın başlarında Çar II. Nikolay tarafından Rus ordularının başkomutanlığına getirilmiştir. Başlangıçta bazı başarılar elde ettikten sonra, Alman komutan Erich Ludendorff karşısında yenilgiye uğramış ve 1915’te görevden alınmıştır.</span>
    </div>

    <div class="si-footnote html5_aside epub-type_footnote" id="f90">
      <a class="si-backref" href="#ref_f90">90.</a> <span class="si-footnote-text">Bohemyalı din reformcusu Yan Hus (1372/73-1415), Ortaçağ’dan Reform dönemine geçişin habercisi sayılan mücadelesi yüzünden, yakılarak öldürülmüştür. Hus’un öldürülmesinden sonra, Bohemyalı şövalye ve soylular, bir protesto metni yayınlayarak, Hus’a bağlı oldukları için baskı görenleri koruyacaklarını ilan ettiler.</span>
    </div>

    <div class="si-footnote html5_aside epub-type_footnote" id="f91">
      <a class="si-backref" href="#ref_f91">91.</a> <span class="si-footnote-text">Viyana’daki Schönbrunn Sarayı.</span>
    </div>

    <div class="si-footnote html5_aside epub-type_footnote" id="f92">
      <a class="si-backref" href="#ref_f92">92.</a> <span class="si-footnote-text">Modern Çek tarih yazıcılığının kurucusu sayılan Frantişek Palatski (1798-1876), XIX. yüzyıl Bohemya siyasal yaşamında önemli rol oynamıştır. “Bohemya’nın Tarihi ve Çek Ulusunun Tarihi”ni yazan Palatski, siyaset alanında eşit haklara sahip milliyetlerden oluşan federal bir Avusturya düşüncesini desteklemiştir.</span>
    </div>

    <div class="si-footnote html5_aside epub-type_footnote" id="f93">
      <a class="si-backref" href="#ref_f93">93.</a> <span class="si-footnote-text">Üvez, ceviz, vişne ve vanilya ile hazırlanan likör çeşitleri.</span>
    </div>

    <div class="si-footnote html5_aside epub-type_footnote" id="f94">
      <a class="si-backref" href="#ref_f94">94.</a> <span class="si-footnote-text">(Alm.) “Allah kahretsin!”</span>
    </div>

    <div class="si-footnote html5_aside epub-type_footnote" id="f95">
      <a class="si-backref" href="#ref_f95">95.</a> <span class="si-footnote-text">Bohemya ormanında, nüfusun büyük çoğunluğunu Almanların oluşturduğu ve Almanların Bergreichenstein dediği kasaba.</span>
    </div>

    <div class="si-footnote html5_aside epub-type_footnote" id="f96">
      <a class="si-backref" href="#ref_f96">96.</a> <span class="si-footnote-text">(Alm.) “Aman Tanrım, olacak iş değil!” gibisinden bir söz.</span>
    </div>
  </div>
</body>
</html>