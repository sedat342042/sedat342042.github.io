<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">3</span>Şvayk hekimlerin huzurunda</h1>

    <div class="und-head html5_figure"><img alt="aslan3" src="../Images/aslan3.jpg"/></div>

    <p>Şvayk, bölge adliyesinin küçük, şirin, tertemiz hücrelerine hayran kaldı. Hele o badanalı duvarlarla siyah parmaklıklara bayıldı. Nezarethanenin başgardiyanı şişman Bay Demartini’nin ceketinin kollarındaki, kasketindeki mor şeritlerden gözünü alamadı. Mor, yalnızca buralarda değil, Paskalya ayinlerinde de salık verilen bir renktir.</p>

    <p>Roma İmparatorluğu’nun Kudüs’teki görkemli günleri geri gelmişti sanki. Tutuklular, nezarethaneden alınıp zemin kata indiriliyorlar, 1914 yılının Pontius Pilatus’larının<a class="si-noteref epub-type_noteref" href="#f21" id="ref_f21">21</a> huzuruna çıkarılıyorlardı. Dosyalar arasında kaybolan sorgu yargıçları, daha doğrusu günümüzün Pontius Pilatus’ları, görevlerini onurlu bir biçimde yerine getireceklerine, Teissig Lokantası’ndan gulaş ve Pilsen<a class="si-noteref epub-type_noteref" href="#f22" id="ref_f22">22</a> birası getirtiyorlar, dosyaları durmadan başsavcının önüne yığıyorlardı.</p>

    <p>Burada mantık diye bir şey kalmamıştı; adalet hüküm sürüyordu. Adalet boğazlıyor, çıldırıyor, öfkeden deliye dönüyor, kahkahalar atıyor, gözdağı veriyor, gebertiyor, aman tanımıyordu. Sorgu yargıçları, sanıkların üstüne yasa maddeleriyle saldıran Avusturya cangılının kaplanları, birer yasa cambazı kesilmişlerdi; hukukun cüppelerine sarınıyorlar, sanıkları yutup midelerine indiriyorlardı.</p>

    <p>Ama karakolda olduğu gibi burada da yasaları pek o kadar ciddiye almayan birkaç adam evladı da vardı. Darı çuvalından her zaman bir-iki buğday çıkar.</p>

    <p>İşte, sorgusunun yapılması için Şvayk’ı da bu beylerden birinin karşısına çıkardılar. Yaşlıca, efendiden bir adamdı. Bir zamanlar, namlı katil Vales’i sorgularken bile kibarlığı elden bırakmamış, “Oturmaz mısınız, Bay Vales? Bakın, şurada boş bir sandalye var,” diye yer göstermişti.</p>

    <p>Şvayk karşısına geldiğinde de, her zamanki çelebiliğiyle yer gösterdi ve “Demek, Bay Şvayk sizsiniz?” dedi.</p>

    <p>“Sanırım benim,” diye yanıt verdi Şvayk. “Öyle ya, babam Bay Şvayk’tı, anam da Bayan Şvayk. Şimdi, adımı inkâr ederek onların yüzünü kara çıkarmak istemem.”</p>

    <p>Sorgu Yargıcı’nın yüzünden sevecen bir gülümseyiş geçti:</p>

    <p>“Bakıyorum da, başınızı epey belaya sokmuşsunuz. Vicdanınız pek o kadar rahat olmasa gerek.”</p>

    <p>Şvayk, Yargıç’tan da cana yakın bir gülümseyişle, “Benim vicdanım hiçbir zaman rahat değildir zaten,” dedi. “Zatıâlinizin vicdanı bile benimki kadar rahatsız olamaz.”</p>

    <p>Sorgu Yargıcı, olanca nezaketiyle, “Evet, imzaladığınız ifadenizden de böyle anlaşılıyor,” dedi. “Umarım, poliste bir baskıyla karşılaşmamışsınızdır?”</p>

    <p>“Baskı da nereden çıktı efendim? Ben kendim sordum imzalayayım mı diye. Onlar da imzala deyince imzaladım işte. Bir imza için mesele çıkarmaya değer mi? Hem, bana ne faydası olurdu ki? Nerede birlik orada dirlik.”</p>

    <p>“Sağlığınız tam olarak yerinde mi, Bay Şvayk?”</p>

    <p>“Doğrusu, tam olarak yerinde olduğunu söyleyemem efendim. Romatizmalarımdan neler çektiğimi bir ben bilirim. Her gün kâfuruyla ovalamam gerekiyor bacaklarımı.”</p>

    <p>Yaşlı Yargıç’ın yüzünde babacan bir gülümseyiş belirdi:</p>

    <p>“Ne dersiniz, bizim hekimler bir muayene etsin mi sizi?”</p>

    <p>“Boş verin canım, saygıdeğer hekimlerinizin değerli vakitlerini kaybetmelerine değmez. O kadar da kötü sayılmam zaten. Kaldı ki, emniyette bir hekim muayene etti, zührevi hastalık falan var mı diye.”</p>

    <p>“Bakın, Bay Şvayk, biz gene de bir muayeneden geçirelim sizi. Hiç merak etmeyin, iyi bir heyet kurarız, bu arada siz de nezarethanede kalır, şöyle iyice bir dinlenirsiniz. Şimdi izin verirseniz, son bir soru daha sormak istiyorum: Hakkınızdaki rapora bakılırsa, yakında savaş çıkacağını söylemişsiniz uluorta. Doğru mu bu?”</p>

    <p>“Evet, Hâkim Bey hazretleri. Pek yakında bir savaş çıkacağı kesin.”</p>

    <p>“Son zamanlarda kafanızı bir yere çarptığınız oldu mu?”</p>

    <p>“Hayır, efendim. Bir seferinde Karel Meydanı’nda az kalsın bir araba çarpıyordu; o da kaç sene önce.”</p>

    <p>Yargıç’ın soruları burada son buldu. Şvayk, Yargıç’ın elini sıktıktan sonra hücresine götürülür götürülmez içerdekilere açıkladı:</p>

    <p>“Ekselansları Arşidük Ferdinand’a düzenlenen suikast yüzünden doktor muayenesinden geçirecekler beni.”</p>

    <p>Gençten bir adam, “Bir keresinde beni de heyete çıkarmışlardı,” dedi. “Birkaç halı yüzünden kendimi hâkimin karşısında bulmuştum da, o zaman işte. Kaçık raporu vermişlerdi. Şimdi de bir buharlı biçerdöver arakladım, ama bir bok yapamazlar bana. Dün avukatım söyledi: Bir kere kaçık raporu aldın mı, hayat boyu yakayı sıyırırmışsın.”</p>

    <p>Aklı başında görünen bir başka adam, “Ben bu doktorlara hiç güvenmem,” dedi. “Bir seferinde sahte para basmıştım. Ne olur ne olmaz, bir şeyler kapayım diye deli doktoru Heveroch’un konferanslarını izledim. Yakalandığımda, Dr. Heveroch’un verdiği tariflere uyarak kafadan sakat ayağına yattım. Heyetteki hekimlerden birinin bacağını ısırdım, mürekkep hokkasını başıma diktim, biraz kaba kaçacak ama, tüm heyetin gözleri önünde odanın ortasına sıçtım. Ama sırf hekimlerden birinin baldırını ısırdım diye aklımın yerinde olduğuna hükmettiler ve işimi bitirdiler.”</p>

    <p>“Ben doktor beylerin muayenesinden hiç korkmuyorum,” dedi Şvayk. “Askerliğimi yaparken baytarın teki muayene etmişti. Doğrusu, çok memnun kalmıştım.”</p>

    <p>Kısa boylu, kamburca bir adam lafa girdi:</p>

    <p>“Adli tabipler sapı silik heriflerdir. Geçenlerde benim otlaktan bir iskelet çıktı. Adli tabipler, kırk yıl önce başına sert bir cisim vurularak öldürülmüş olduğunu söylediler. Otuz sekiz yaşında olmama aldırmadılar, tıktılar içeri. Nüfus kâğıdımı, nüfus kaydı suretimi, kimlik belgemi gösterdim, ama Nuh dediler peygamber demediler.”</p>

    <p>“Bence o kadar da haksızlık etmemeliyiz,” dedi Şvayk. “Hatasız kul olmaz. Adli tabipler de insan; yanılmak insana mahsustur. Bir gece U Banzetu’dan dönüyordum; tam Nusle’de, Botic Köprüsü’nün orada, ansızın karşıma çıkan bir adam elindeki kayışla kafama öyle bir vurdu ki kendimi yerde buldum. Fenerini yüzüme tuttu, ‘Hay Allah, yanılmışım. Bu o değil,’ dedi. Yaptığı yanlışlığa öyle öfkelenmişti ki, bir tane de sırtıma indirdi. İnsanoğlu böyledir, hayat boyu yanlıştan başını alamaz. Başka bir misal vereyim: Adamcağızın biri bir gece sokakta bir köpek bulmuş. Köpek soğuktan donmak üzereymiş. Adam köpeği alıp evine götürmüş, karısının yatağına yatırmış. Hayvan biraz ısınıp kendine gelir gelmez önce evde karşısına kim çıktıysa ısırmış, sonra da beşikte uyuyan bebeği paramparça edip bir güzel mideye indirmiş. Ya bizim orada oturan tornacının yaptığı hataya ne demeli! Herifçioğlu, evi sanıp, Podoli’deki kilisenin kapısını açmış anahtarıyla. Gitmiş, yatağıma yatıyorum diye, sunağa uzanmış. Papazın ayin cüppesini üzerine çekmiş, İncil ile birtakım kutsal kitapları da başının altına yastık yapmış. Sabah zangocu karşısında görünce aklı başına gelmiş, ‘Çok özür dilerim, küçük bir hata yaptım galiba!’ demiş. Zangoç da, ‘Evet, senin bu küçük hatan yüzünden koca kilisenin yeniden kutsanması gerekecek,’ diye karşılık vermiş. Tornacıyı heyete çıkarmışlar; heyetteki hekimler adamın aklının yerinde ve ayık olduğuna karar vermişler. ‘Çünkü,’ demişler, ‘kafası kıyak olsaydı anahtar deliğini bulamazdı.’ Bizim tornacı Pankratz’ta öldü. Yalnız insanlar mı, hayvanlar da yanılır. Mesela, Kladno’daki bir polis köpeğinin nasıl yanıldığını anlatabilirim size. Bizim anlı şanlı Jandarma Komutanı Rotter’ in çoban köpeğinden söz ediyorum. Yüzbaşı Rotter, çoban köpeklerini yetiştirir, sokak serserilerinin üstüne salardı. Sonunda, it kopuk takımı Kladno’ya adımını atmaz olmuştu. Gel zaman git zaman, bizimki bakmış, Kladno’ya tek bir berduş uğramıyor, jandarmalarına emir vermiş, gidin kuşkulu birini bulup getirin hemen, demiş. Jandarmalar da, emir kulu değiller mi, gitmişler, Lani Ormanı’nda bir kütüğün üstüne oturmuş dinlenen, kılığı kıyafeti düzgün bir adamcağızı tutup getirmişler. Yüzbaşı, adamın paltosunun ucundan bir parça kestirmiş, polis köpeklerine koklatmış. Sonra adamı almışlar, kasabanın yakınındaki bir tuğla ocağına götürüp bırakmışlar; arkasından da eğitilmiş köpeklerini salmışlar. Köpekler hiç şaşmadan adamı bulup geri getirmişler tabii. Bu kez adamı bir merdivene tırmandırıp tavan arasına çıkarmışlar, ardından bir duvardan atlatmışlar, o da yetmemiş göle sokmuşlar; köpekler her seferinde izini sürüp bulmuşlar adamcağızı. Sonunda ne olmuş dersiniz? Tutup getirdikleri adam, Çek Radikal Partisi’nin milletvekili değil miymiş? Meğer meclis çalışmalarından bunalmış, biraz hava alayım Lani Ormanı’nda gezintiye çıkmış. İşte onun için, ben hatasız kul olmaz derim, başka bir şey demem. İster okuryazar takımından olsun, ister elifi görse mertek sanan bir salak. Hükümetin koskoca bakanları bile yanılmıyor mu?”</p>

    <p class="lvl2">Şvayk’ı muayene edip ruh ve akıl sağlığının, kabul ettiği suçları işlemeye elverişli olup olmadığına karar verecek olan heyet, olağanüstü ciddi üç hekimden oluşuyordu. Gelgelelim, bu üç hekimin anlayışları arasında dağlar kadar fark vardı. Gerçekten de, üç ayrı bilim okulunu, psikiyatride üç ayrı yaklaşımı temsil ediyorlardı.</p>

    <p>Bu karşıt okulların Şvayk konusunda tam bir görüş birliğine varabilmiş olmaları, ancak Şvayk’ın heyet odasına girer girmez uyandırdığı olağanüstü şaşkınlıkla açıklanabilir. Şvayk, odadan içeri girdiğinde, duvarda Avusturya İmparatoru’nun resmini görür görmez, “Beyler, yaşasın İmparatorumuz I. Franz Joseph!” diye bağırıverdi.</p>

    <p>Her şey gün gibi açıktı. Şvayk’ın bu beklenmedik çıkışı bir sürü soruyu gereksiz kılmıştı. Geriye, Şvayk’ın uyandırdığı ilk izlenimin, Dr. Kallerson, Dr. Heveroch ve İngiliz Weiking gibi ünlü ruh hekimlerinin sistemlerince de doğrulanabilmesi için sorulması gereken çok önemli birkaç soru kalmıştı.</p>

    <p>“Radyum mu daha ağırdır, yoksa kurşun mu?”</p>

    <p>Şvayk, her zamanki tatlı gülümseyişiyle, “Özür dilerim efendim,” diye yanıt verdi, “ama ikisini de tartmadım.”</p>

    <p>“Peki, bir gün dünyanın sonunun geleceğine inanıyor musunuz?”</p>

    <p>Şvayk, soğukkanlılıkla, “Görmeden inanmam,” diye yanıtladı, “ama ha deyince görmeyeceğim de kesin.”</p>

    <p>“Yerkürenin çapının nasıl ölçüleceğini biliyor musunuz?”</p>

    <p>“Hayır, korkarım bilemeyeceğim,” dedi Şvayk. “Ama izin verirseniz, ben de size bir bilmece sormak isterim. Üç katlı bir ev var, evin her katında sekiz pencere var. Damda iki çatı penceresi, iki de baca var. Her katta iki kiracı oturuyor. Peki, söyleyin bakalım, kapıcının anneannesi hangi yıl öldü?”</p>

    <p>Hekimler, tamam dercesine bakıştılar. Ama içlerinden biri bir soru daha sormaktan alamadı kendini:</p>

    <p>“Büyük Okyanus’un en derin yeri neresidir?”</p>

    <p>“Hayır, efendim. Bilmiyorum,” diye karşılık verdi Şvayk. “Ama eminim, Vltava Irmağı’nın en derin boğazlarından daha derindir.”</p>

    <p>Heyet başkanı kestirip attı:</p>

    <p>“Sanırım bu kadarı yeter!”</p>

    <p>Ama üyelerden biri son bir soru daha sormak istedi: “12 897 kere 13 863 kaç eder?”</p>

    <p>Şvayk hemen yanıtı yapıştırdı:</p>

    <p>“729.”</p>

    <p>Heyet başkanı, “Bence başka soruya gerek yok,” dedi. “Sanığı götürebilirsiniz.”</p>

    <p>Şvayk, saygıyla eğilerek, “Çok teşekkür ederim beyler,” dedi. “Bence de bu kadarı yeterli.”</p>

    <p>Şvayk odadan çıktıktan sonra, üç hekim, bizimkinin, psikiyatri üstatlarının saptadığı tüm doğa yasalarına göre su katılmadık bir ahmak olduğuna karar verdiler.</p>

    <p>Sorgu Yargıcı’na gönderdikleri rapor üç aşağı beş yukarı şöyleydi:</p>

    <div class="letter html5_section">
      <p>Aşağıda imzası bulunan hekimler, heyetin karşısına çıkar çıkmaz, “Yaşasın İmparatorumuz I. Franz Joseph!” diye bağıran Yozef Şvayk’ın tam anlamıyla bir geri zekâlı ve doğuştan salak olduğuna karar vermişlerdir. Yozef Şvayk’ın bu sözleri, kendisinin su katılmadık bir ahmak olduğunu kanıtlamaya yeterli görülmüştür.</p>

      <p>Bu durumda, aşağıda imzası bulunan heyet üyeleri şunları önerirler:</p>

      <p>1. Yozef Şvayk hakkında açılan soruşturmanın kaldırılması.</p>

      <p>2. Akli durumunun çevresine ne kadar zarar verebileceğinin araştırılması için, Yozef Şvayk’ın bir psikiyatri kliniğinde gözetim altında tutulması.</p>
    </div>

    <p>Hekimler bu raporu kaleme alırlarken Şvayk da hücredekilere olup biteni anlatıyordu:</p>

    <p>“Ferdinand umurunda bile değildi heriflerin. Bana abuk sabuk bir sürü soru sordular. Sonunda konuştuklarımızın yeterli olduğuna karar verdik ve ayrıldık.”</p>

    <p>Otlağında iskelet bulunmuş olan kısa boylu, kamburca adam, “Ben bu heriflerin hiçbirine inanmıyorum,” dedi. “Tekmili düzenbaz bunların.”</p>

    <p>Şvayk, saman döşeğine uzanırken, “Hayatta düzenbazlar da olmalı,” dedi. “Bu dünyada herkes dürüst davransaydı çok geçmeden birbirinin gırtlağına sarılırdı millet.”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f21">
      <a class="si-backref" href="#ref_f21">21.</a> <span class="si-footnote-text">İmparator Tiberius döneminde Yahuda valisi (MS 26-36). Hz. İsa’yı yargılayan mahkemeye başkanlık etmiş ve çarmıha gerilmesi buyruğunu vermiştir.</span>
    </div>

    <div class="si-footnote html5_aside epub-type_footnote" id="f22">
      <a class="si-backref" href="#ref_f22">22.</a> <span class="si-footnote-text">Türkçede daha çok Almanca adıyla “Plsen” diye bildiğimiz bu kentin Çek dilindeki adı “Plzen”dir.</span>
    </div>
  </div>
</body>
</html>