<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">14</span>Şvayk, Teğmen Lukaş’ın<br/>
    emir eri oluyor</h1>

    <div class="und-head html5_figure"><img alt="aslan14" src="../Images/aslan14.jpg"/></div>

    <h2>I</h2>

    <p>Şvayk’ın tasasız günlerinin sonu geldi; kader, Papaz’la arasındaki dostluk bağlarını kopardı. Papaz Katz, buraya kadar sevimli biri gibi görünmüş olabilir; ama Şvayk’a yaptığıyla, sevimlilik maskesi yüzünden düşüverdi.</p>

    <p>Tuttu, tıpkı eskiden Rusya’da toprak kölelerini sattıkları gibi, Şvayk’ı Teğmen Lukaş’a sattı. Ama, Şvayk’ı kumarda Teğmen’e kaptırdığını söylemek belki de daha doğru olur. Durup dururken, hiç umulmadık bir anda oldu her şey. Teğmen Lukaş’ın evinde toplanmışlar, yirmibir oynuyorlardı.</p>

    <p>Papaz, sonunda varını yoğunu yitirince şöyle dedi:</p>

    <p>“Emir erime karşılık kaç para borç verirsin? Eşsiz bir salaktır. O kadar ilginç bir adamdır ki aklın durur. Emir erinin böylesini görmemişsindir.”</p>

    <p>Teğmen Lukaş, “Yüz kron veririm,” dedi. “Yarın değil öbür güne kadar vaktin var, borcunu ödedin ödedin, ödeyemezsen o müstesna yaratığı bana yollarsın. Benim emir erim berbat bir herif. Sürekli homurdanır, ikide bir evine mektup yazar, durmadan bir şeyler yürütür. Kim bilir kaç kere patakladım, para etmedi. Gördüm mü basıyorum tokadı, ama bana mısın demiyor. Birkaç dişini eline verdim, ama adam olacağı yok eşek sıpasının.”</p>

    <p>“Tamam, anlaştık,” dedi Papaz gönül rahatlığıyla. “Ya öbür güne kadar yüz kron ya da Şvayk.”</p>

    <p>Teğmen’den aldığı yüz kronu da bir çırpıda kaybettikten sonra, canı sıkkın, evin yolunu tuttu. Borcunu iki gün içinde ödemesinin kesinlikle mümkün olmadığının, aslında Şvayk’ı alçakça satmış olduğunun farkındaydı.</p>

    <p>Kendi kendine, “Keşke iki yüz kron isteseydim,” diye söylendi öfkeyle. Ama tramvaya atlayıp biraz sonra evin önünde indiğinde, vicdan azabına benzer bir şey duydu.</p>

    <p>Kapıyı çalarken, “Doğrusu, pek de adam gibi davrandığım söylenemez,” diye geçirdi aklından. “Şimdi o sevimli budalanın yüzüne nasıl bakacağım?”</p>

    <p>İçeri girer girmez, “Sevgili Şvayk,” dedi. “Bugün hiç umulmadık bir şey oldu. Biraz kâğıt oynayalım dedik, ama hiç talihim yoktu. Elimde bir as, bir de onlu varken banko dedim. Meğer kasada bacak varmış, yirmibir yaptı herif. Birkaç kere daha as ya da onlu çektiysem de, adam her seferinde yirmibiri buldu. Son meteliğime kadar kaybettim.”</p>

    <p>Bir an duraksadıktan sonra, “Sonunda seni de kaybettim,” dedi. “Sana karşılık yüz kron borç aldım. İki gün içinde ödeyemezsem, Teğmen Lukaş’ın emir eri olacaksın. Nasıl yüreğim parçalanıyor, bilemezsin...”</p>

    <p>“Hepsi yüz kroncuksa, o kadar param var,” dedi Şvayk. “Size borç verebilirim.”</p>

    <p>Papaz’ın gözleri parladı:</p>

    <p>“Ne duruyorsun, koş getir. Hemen götürüp Lukaş’a vereyim. İnan bana, seni hiç bırakmak istemiyorum.”</p>

    <p>Lukaş, Papaz’ı yeniden karşısında görünce çok şaşırdı.</p>

    <p>Papaz Katz, zafer kazanmışçasına, “Borcumu ödemeye geldim. İzin verirsen ben de gireyim oyuna,” dedi ve çöktü masaya. Sıra kendisine geldiğinde, “Banko,” diye bağırdıysa da, bir kâğıt daha istedikten sonra, “Yirmibiri geçtim,” demekle yetindi.</p>

    <p>İkinci elde, “Pekâlâ, gene banko,” dedi ve gene tutturamadı.</p>

    <p>Kasa, “Yirmi kazanır,” dedi.</p>

    <p>Papaz, soğukkanlılığını yitirmeden, “Bende on dokuz var,” dedi ve Şvayk’ın kendisini yeni köleliğinden azat ettirmesi için verdiği yüz krondan kalan son kırk kronu da kaybetti.</p>

    <p>Eve dönerken, artık her şeyin bittiğini düşünüyordu; artık hiçbir şey kurtaramazdı Şvayk’ı, Teğmen Lukaş’ ın emir erliği yazgısına yazılmıştı bir kez.</p>

    <p>Şvayk kapıyı açar açmaz, Papaz, “Her şey bitti Şvayk,” dedi. “Kaderine küs kardeşim. Seni de, senin verdiğin yüz kronu da kumar masasında kaybettim. Elimden geleni ardıma komadım; ama ne yaparsın, kadere karşı gelinmiyor işte. Teğmen Lukaş’ın kucağına attım seni sonunda. Eh, yollarımız ayrılıyor artık.”</p>

    <p>Şvayk, telaşsız, “Kasada çok para mı birikmişti?” diye sordu. “Demek, eliniz hep kötü gitti. İyi kâğıt gelmezse hiçbir şey yapamaz insan. Ama bazen insanın elinin fazla iyi olması da felaketlere yol açabilir. Talihin fazla açık da olmayacak, olmadık belalar açılır başına.”</p>

    <p>Şvayk, gidip biraz içki getirdi. Sonunda geceleyin Komutanını güçlükle yatağına yatırdığında, Papaz gözyaşlarına boğularak haykırdı:</p>

    <p>“Sattım seni, arkadaşım. Alçakça sattım hem de. Sövüp saysan da, dayak da atsan hakkındır. Kalleşlik ettim sana. İster ağzımı burnumu dağıt, ister suratımı çarşamba pazarına çevir, ister gebert. Hepsini hak ettim. Utancımdan yüzüne bakamıyorum. Ben neyim biliyor musun?”</p>

    <p>Gözyaşlarından sırılsıklam yüzünü yastığa gömerek, yumuşak, sevecen bir sesle, “Ben karaktersiz fırlamanın tekiyim,” dedi ve hemen uykuya daldı.</p>

    <p>Sabah, Şvayk’a görünmemek için erkenden kalkıp kendini dışarı attı; gece geç vakit, şişman bir piyade eriyle geri döndü.</p>

    <p>Şvayk’la göz göze gelmekten kaçınarak, “Şuna her şeyin yerini göster de,” dedi, “bir şey istediğim zaman saatlerce aramasın. Bir de, nasıl içki hazırlanacağını öğret tabii. Yarın sabah erkenden Teğmen Lukaş’a tekmil vereceksin.”</p>

    <p>Geceyi yeni emir erine içki hazırlamayı öğreterek geçiren Şvayk çok eğlendi. Gün ağarırken, şişman piyade eri zurna olmuş, ayakta duramıyor, bir yandan da bütün türkülerin birbirine karıştığı bir yurttan sesler programı sunuyordu:</p>

    <div class="poem html5_section">
      <span>Hodova’ya giderken aldı da bir yağmur</span> <span>Yârimin yanakları çukur</span> <span>Oy dağlar, yüce dağlar</span> <span>Benim gene anam ağlar</span> <span>Ben köyümü isterim</span> <span>Hem ağlar hem giderim...</span>
    </div>

    <p>“Harikasın, oğlum,” dedi Şvayk. “Sen de bu kabiliyet varken Papaz’la iyi anlaşırsın.”</p>

    <p>O sabah, Teğmen Lukaş, Aslan Asker Şvayk’ın saf ve dürüst bakışlarıyla ilk kez karşılaştı: “Muhterem Peder’in kumarda kaybettiği Şvayk, emir ve görüşlerinize hazırdır Komutanım!”</p>

    <h2>II</h2>

    <p>Emir erliği kurumunun kökeni çok eskilere dayanır. Söylenenlere bakılırsa, Büyük İskender’in bile bir emir eri varmış. Ama feodalizm döneminde şövalyelerin uşaklarının bu işi üstlendiği kesindir. Sancho Panza, Don Quijote’nin emir eri değildi de neydi? Emir erlerinin tarihi bugüne kadar neden yazılmamıştır, bilmem. Yazılmış olsaydı, Toledo kuşatması sırasında açlıktan gözü dönen Almavira Dükü’nün, emir erini hapır hupur nasıl yediğini okumuş olurduk. Dük hazretleri, anılarında, emir erinin yumuşak, körpe etinin tavuk etiyle eşek eti arasında bir tadı olduğunu anlatır.</p>

    <p>Almanca yazılmış eski bir savaş sanatı kitabında, emir erlerine ilişkin bazı açıklamalara rastlanır. O zamanlar, emir erinin, dindar, erdemli, özü sözü bir, alçakgönüllü, yiğit, gözüpek, dürüst ve çalışkan olanı geçerliymiş. Sözün kısası, örnek bir insan olması gerekirmiş emir erinin. Oysa çağımızda bu yaklaşım büyük ölçüde değişikliğe uğramış bulunuyor. Günümüz emir erlerinin çoğu ne dindar ne erdemli ne de dürüst. Bugünün emir eri yalan söyler, efendisini aldatır, çoğu zaman komutanının hayatını cehenneme çevirir. Emir eri dediğin, subayına hayatı zehir etmek için türlü çeşitli dolaplar çeviren kurnaz bir köleden başka bir şey değildir. Zamanımızın emir erleri arasında, Almavira Dükü’nün soylu emir eri Fernando gibi, efendisinin kendisini afiyetle mideye indirmesine sesini çıkarmayacak kadar değerbilir olanını mumla arasanız bulamazsınız. Öte yandan, zamane emir erlerine karşı ölüm kalım savaşımı veren komutanlarımızın, otoritelerini koruyabilmek için çok değişik yöntemlere başvurduklarını görüyoruz. Bir çeşit şiddet bu. 1912 yılında Graz kentinde, emir erini tekmeleye tekmeleye öldürdüğü için yargılanan bir yüzbaşı, bu işi o güne değin yalnızca iki kez yaptığı gerekçesiyle aklanmıştı. Böyle beyzadelerin gözünde, emir erinin hayatının beş paralık değeri yoktur. Emir eri dediğin, bir mal, bir günah keçisi, bir köle ya da bir uşaktır. Böyle bir konumda bulunması, kölenin uyanık ve kurnaz olmasını gerektirir kuşkusuz. Emir erlerinin bu gezegende çektikleri acıları, olsa olsa, bir zamanlar dayak ve işkenceyle adam edilmeye çalışılan çocuk yaştaki çırakların acılarıyla kıyaslayabiliriz.</p>

    <p>Ama bazen de emir eri, komutanın gözdesi olur çıkar; işte o zaman bütün bölük ya da taburda onun borusu öter, herkes çekinir ondan. Tekmil astsubaylar, ona rüşvet verebilmek için sıraya girerler. İzinlere o karar verir; canı isterse, hakkında soruşturma açılanlar için forsunu kullanır. Komutanın gözüne giren emir erlerinin, savaş zamanı irili ufaklı cesaret madalyalarıyla ödüllendirildiği bile olur.</p>

    <p>91. Piyade Alayı’nda böylelerine çok rastlamışımdır. Çaldığı kazları kızartmakta usta bir emir erinin göğsüne kocaman bir gümüş madalya takmışlardı. Evinden yiyecek dolu sepetler gönderilen bir emir eri ise küçük gümüş madalyayla ödüllendirilmişti; alayda kıtlık çekilmeyegörsün, komutan sepetteki yiyecekleri öyle bir lüpletirdi ki, uzun süre yerinden kalkamazdı.</p>

    <p>Emir erine madalya verilmesi için kaleme aldığı dilekçe şöyleydi:</p>

    <div class="letter html5_section">
      <p>Savaşta olağanüstü bir kahramanlık ve cesaret göstermiş, saldırıya geçen düşmanın ağır bombardımanı altında bile ölüme meydan okumuş, komutanını bir an olsun terk etmemiştir.</p>
    </div>

    <p>Bilmem, bu dilekçe yazılırken, emir erinin kümesten tavuk çalmakta olduğunu söylemeye gerek var mı?</p>

    <p>Savaş, emir eri ile subay arasındaki ilişkiyi tümden değiştirmiş, onu erlerin alayda en nefret ettiği kişiye dönüştürmüştür. Bir kutu et konservesi beş askere bölüştürülürken, emir eri bir kutu konserveyi tek başına yer. Matarası her zaman rom ya da konyak doludur. Bu yaratık, sabahtan akşama kadar, subaylara ayrılmış çikolata ve bisküvileri mideye indirerek aylaklık eder, komutanının sigaralarından otlanır, bir yemeği birkaç saatte pişirir, bütün bunların karşılığında da fazladan bir kaputla ödüllendirilir.</p>

    <p>Emir eri, bölüğün sıhhiye onbaşısıyla çok iyi geçinmeye özen gösterir; tabağındaki lop etleri ve edindiği ayrıcalıkları onunla paylaşmayı hiçbir vakit unutmaz. Sacayağı, levazım başçavuşuyla tamamlanır. Komutanın ayağının dibinden ayrılmayan bu muhteşem üçlü, gerçekleştirilecek bütün harekât ve savaş planlarından haberlidir.</p>

    <p>Hangi birliğin onbaşısı emir erinin ahbabıysa, harekâtın ne zaman başlayacağını en iyi o birlik bilir.</p>

    <p>Emir eri, “2.35’te gidiyoruz,” dedi mi, Avusturyalı askerler tam 2.35’te geri çekilmeye başlar.</p>

    <p>Emir erinin en sevdiği yer, sahra mutfağıdır. Kazanın başından ayrılmaz; lokantadaymışçasına, durmadan yemek siparişleri verir.</p>

    <p>“Bana kaburgasından ver,” der aşçıya. “Dün kuyruk kısmından verdin. Çorbama da bir parça ciğer isterim.”</p>

    <p>Ama korkuya kapılmakta da üstüne yoktur emir erinin. Siperlere bomba yağarken, korkudan donuna doldurur. Böyle durumlarda, subayının ve kendisinin eşyalarını kaptığı gibi en korunaklı yere sığınır her zaman. Şarapnel parçalarından korunmak için başını bir masanın altına sokar; o sırada kafasında, komutanının yaralanmasından ve onunla birlikte cephe gerisine gönderilmesinden başka bir şey yoktur.</p>

    <p>Esrarengiz bir havaya bürünerek çevresindekilerin yüreğine korku salmayı da sever. Bir bildiği varmış gibi, “Bana öyle geliyor ki telefon hatlarını toplayacaklar,” deyiverir askerlere. Bir süre sonra da, “Telefon hatlarını topladılar,” diyebildiğinde, ondan mutlusu yoktur artık.</p>

    <p>Geri çekilmenin tadını kimse ondan daha iyi çıkaramaz. Başının üstünde uçuşan bomba ve şarapnel parçalarına aldırmaksızın, çanta ve bavullarla, yük treninin beklediği karargâha koşturur. Çok sevdiği yük treninde yolculuk etmeye bayılır. Çok tehlikeli durumlarda cankurtaranlardan birine atar kapağı. Yayan yapıldak gitmek zorunda kaldığı zaman, hayatı kaymış, feleğin sillesini yemiş pozuna bürünür. Böyle durumlarda, subayının çantalarını siperde bırakır, yanına yalnızca kendi eşyalarını alır. Ama subayı tabanları yağlayıp kurtulur da, kendisi tutsak düşecek olursa, o zaman subayının eşyalarını asla bırakmaz, yanında götürür. Onlara kendi malı gibi bakar, hiç yanından ayırmaz.</p>

    <p>Bir keresinde, tutsak düşmüş bir emir eri görmüştüm. Dubno’dan Kiev’den de öteye, Darnica’ya kadar yürümüşlerdi. Kendi sırt çantasının yanı sıra, kaçıp kurtulmuş olan komutanının sırt çantasını, irili ufaklı beş valiz, iki battaniye ile bir yastık, ayrıca kafasının üstünde bir yiyecek paketi taşıyordu. Daha da ilginci, Kazakların iki valizini çaldıklarından yakınıyordu.</p>

    <p>O kadar yükle Ukrayna’yı boydan boya geçmiş olan bu adamı hiç unutamam. Yük arabasından farkı yoktu. Ama onca çanta ve eşyayı yüzlerce kilometre nasıl taşıdığını, Taşkent’e kadar nasıl gittiğini, orada bir tutsak kampında lekelihummadan ölünceye kadar onca şeye nasıl sahip çıktığını anlayabilmek mümkün değil.</p>

    <p>Bugün cumhuriyetimizin dört yanına dağılmış olan emir erleri, önlerine gelene kahramanlıklarını anlatıyorlar. Sokol’a<a class="si-noteref epub-type_noteref" href="#f70" id="ref_f70">70</a>, Dubno’ya, Niş’e, Piave Irmağı’na onlar saldırmışlar. Her biri bir Napoléon: “Bizim albaya dedim ki, karargâhı arayıp söyle, saldırıyı başlatsınlar.”</p>

    <p>Üstelik, bunların çoğu gericidir, bu yüzden erler bunlardan nefret ederler. Bazıları da muhbirdir; gammazladıkları askerin yakalanıp kodese tıkılmasını izlemekten özel bir zevk alırlar.</p>

    <p>Başlı başına bir kast olup çıkmışlardır. Bencillikleri sınır tanımaz.</p>

    <h2>III</h2>

    <p>Teğmen Lukaş, harabeye dönmüş Avusturya monarşisinin tipik bir subayıydı. Harp Okulu, onu tam bir amfibiye çevirmişti. Toplum içinde Almanca konuşur, Almanca yazar; ama kendi başına kaldığında, Çekçe kitaplar okurdu. Hepsi de Çek olan bir yıllık gönüllülere ders anlatırken, sır veriyormuşçasına, “Biz Çekliğimizi bilelim, ama başkalarının bilmesine gerek yok. Ben de Çek’im,” demişti.</p>

    <p>Çek olmayı, bir tür gizli örgüt üyeliği gibi görüyordu; ama aklı olanın, uzak duracağı bir gizli örgüttü bu.</p>

    <p>Bunun dışında düzgün bir insan sayılırdı; üstlerinden çekinmez, tatbikatlarda kendi bölüğünün üstüne titrerdi. Ne yapar eder, askerlerine rahatça dinlenebilecekleri bir çiftlik ambarı bulur, ordudan ne kadar düşük bir aylık aldığına aldırmaksızın mutlaka bir fıçı bira açtırırdı onlara.</p>

    <p>Yürüyüşlerde askerlerinin şarkı söylemesine bayılır; talime gidilirken, hatta talimden dönülürken bile şarkı söyletirdi. Bölüğün yanında yürürken, şarkıya o da katılırdı:</p>

    <div class="poem html5_section">
      <span>Zifiri karanlıktı, gece yarısı,</span> <span>Yırtıldı çuval, arpalar saçıldı,</span> <span>Bom bili, bili bili bom!</span>
    </div>

    <p>Alabildiğine dürüst ve altındakileri ezmekten hoşlanmayan biri olduğu için, erler arasında çok sevilirdi.</p>

    <p>Buna karşılık, astsubaylar onun karşısında tir tir titrerdi; en azılı başçavuşu bile bir ayda kuzuya çevirirdi.</p>

    <p>Evet, arada sırada bağırdığı olurdu, ama ana avrat küfrettiği hiç görülmemişti. Sözcükleri seçip tartarak tane tane konuşur, konferans çekmeyi severdi. “Bak, delikanlı,” derdi, “sana ceza vermek benim de hoşuma gitmiyor. Ama yapabileceğim bir şey yok. Bir ordunun verimi ve cesareti disipline bağlıdır. Disiplinsiz bir ordunun askerleri, rüzgârda salınıp duran sazlara benzerler. Üniforman düzgün değilse, düğmelerin iyi dikilmemiş ya da kopuksa, orduya karşı sorumluluklarını yerine getirmiyorsun demektir. Dünkü denetlemede bir düğmen eksikti diye oda hapsi alman sana saçma gelebilir; sivil hayatta kimsenin ses çıkarmayacağı böylesine önemsiz bir durumdan dolayı cezaya çarptırılmak, seni çileden çıkarabilir. Ama orduda işler böyle yürür; kılık kıyafetine özen göstermezsen, ceza alırsın. Neden? Çünkü burada sorun bir düğmenin eksik olması değil, disiplini bozmuş olmandır. Bugün düğmesini dikmeyi unutup yaka bağır açık dolaşan, yarın tüfeğini temizlemeye üşenir, öbür gün süngüsünü meyhanede bırakır, sonunda nöbette bir güzel uyur. Neden? Çünkü o önemsiz gibi görünen düğmenin unutulmasıyla, başıbozukluğun yolu açılmıştır bir kere. Bir kez görevini savsaklamaya başladın mı, çok daha büyük yanlışlar yapabilir, çok daha ağır cezalara çarptırılabilirsin. Evet, delikanlı, seni o çok daha ağır cezalardan kurtarmak için cezalandırdığımı anlamışsındır umarım. Sana beş gün katıksız oda hapsi veriyorum. Bu süre içinde düşünür taşınır, aklını başına toplarsın. Bunun bir intikam değil, seni eğitmek için verilmiş bir karar olduğunu bilmeni isterim. Bu tür cezaların amacı, askerin kendisine çekidüzen vermesini, sorumluluklarının bilincine varmasını sağlamaktır.”</p>

    <p>Teğmen Lukaş’ın çoktan yüzbaşılığa yükselmiş olması gerekirdi, ama üstlerine karşı açık yürekli davrandığı, düşüncelerini açıkça söylediği, resmî ilişkilerinde kimseye dalkavukluk etmediği için, Çek ulusu konusundaki temkinliliği bir işe yaramamıştı.</p>

    <p>Güney Bohemya’da, kara ormanlar ve göller arasında bir köyde doğmuştu. Açıksözlü oluşu, dalkavukluktan hoşlanmaması, biraz da bu köylü kökeninden geliyordu.</p>

    <p>Gerçi askerlere hakça davranan, dayak atmaktan özellikle kaçınan bir subaydı, ama emir erlerinden nefret ederdi. Bunun nedeni, belki de, şansının emirlerinden yana hiç yaver gitmemiş, o güne kadar en işe yaramaz, en alçak emirlerinin ona düşmüş olmasıydı. Emir erlerini asker olarak görmediğinden olsa gerek, onları yumrukla, tokatla, tekmeyle yola getirmeye kalkışırdı. Yıllardır umarsız bir kavga veriyordu emir erlerine karşı; gömlek değiştirir gibi emir eri değiştiriyor ve her seferinde, “Bir malın gözü daha geldi!” demekten alamıyordu kendini. Teğmen Lukaş’ın gözünde, emir erleri, hayvan soyunun en aşağı sınıfıydı.</p>

    <p>Hayvanları çok severdi. Bir kanaryası, bir Ankara kedisi, bir de özel olarak yetiştirilmiş teriye vardı. Emir erleri, Teğmen Lukaş’ın kendilerine çektirdiği eziyetleri bu hayvanlara çektirirler, hınçlarını onlardan alırlardı.</p>

    <p>Kanaryayı sık sık aç bırakırlardı. Emir erlerinden biri, Ankara kedisinin bir gözünü çıkarmıştı. Teriyeye ise çok kötü muamele ederler, her gördüklerinde dayak atarlardı; sonunda, Şvayk’ın seleflerinden biri, rezil hayvanı Pankratz’taki görevlilerden birine teslim etmiş, on kronuna acımadan köpeği öldürtmüştü. Eve döndüğünde, Teğmeninin gözünün içine baka baka, dolaştırmaya çıkardığında köpeğin kaçtığını söylemişti. Tabii, ertesi gün, bölükle birlikte eğitim alanında bulmuştu kendini.</p>

    <p>Şvayk, Lukaş’a gelip de artık kendisinin hizmetinde olduğunu bildirdiğinde, Teğmen onu oturma odasına götürerek, “Papaz Katz, senden çok iyi söz etti,” dedi. “Umarım onu utandırmazsın. Bugüne kadar elimden bir sürü emir eri geçti, ama bir teki bile fazla dayanmadı. Haberin olsun, ben adamın gözünün yaşına bakmam; yalan söyleyeni, itlik yapanı çok kötü cezalandırırım. Benden sana tavsiye: Sakın bana yalan söylemeye kalkışma, verdiğim emri kaytarmadan yerine getir. ‘Kendini ateşe at,’ desem, gözünü kırpmadan ateşe atacaksın kendini. Nereye bakıyorsun öyle?”</p>

    <p>Şvayk, duvarda asılı duran kafesteki kanaryaya bakıyordu; sevecen bakışlarını Teğmen’e çevirerek, yumuşak bir sesle yanıt verdi: “Emret Komutanım. Şurada bir kanarya var da Komutanım.”</p>

    <p>Teğmen’in sözünü kesmiş olmanın korkusuyla hazır ola geçti ve gözlerini onun gözlerine dikti.</p>

    <p>Teğmen, tam kalayı basacakken, Şvayk’ın yüzündeki saflığı fark edince, “Papaz Katz, senin dehşetengiz bir ahmak olduğunu söylemişti. Yerden göğe kadar hakkı varmış,” demekle yetindi.</p>

    <p>“Doğru, Komutanım. Papaz efendi kesinlikle haklı. Yıllar önce askerliğimi yaparken de ahmak olduğuma karar vermişler, üstelik ‘Bir tahtası eksik’ diye yazmışlardı rapora. Bizim alayda, bir bana, bir de Yüzbaşı von Kaunitz’e, askerlik yapamaz diye rapor vermişlerdi. Komutanım, affınıza sığınarak söylüyorum, bu yüzbaşı bir parmağını sol burun deliğine, bir parmağını da sağ burun deliğine sokar, sokakta öyle dolaşırdı. Eğitim alanına gittiğimizde, bizi geçit töreni düzenine geçirir ve şöyle derdi: ‘Askerler, eee, unutmayın, bugün günlerden çarşamba. Neden? Çünkü yarın perşembe, tamam mı!’”</p>

    <p>Söyleyecek söz bulamayan Teğmen Lukaş, omuz silkmekle yetinmek zorunda kaldı. Başladı, kapı ile pencere arasında voltalamaya. Şvayk’ın önünden her geçişinde, Şvayk, “Sağa bak!” ya da “Sola bak!” komutu verilmişçesine başını bir sağa, bir sola çeviriyordu. Ama yüzünde öylesine saf bir anlatım vardı ki, Teğmen gözlerini halıdan ayıramıyordu. Sonunda, Şvayk’ın anlattığı çatlak yüzbaşıyla hiç ilgisi olmayan bir şey söyledi:</p>

    <p>“Evet. Benim olduğum yerde her şey tertipli ve tertemiz olmalı. Yalancılıktan hiç hoşlanmam. Dürüstlüğe taparım. Yalan söyleyenin canına okurum. Anlaşıldı mı?”</p>

    <p>“Anlaşılmıştır Komutanım. Yalan söylemekten daha kötü bir şey olamaz. Ne demişler: Yalancının evi yanmış, kimse inanmamış. Pelhrjimov’un ötesinde bir köyde Marek adlı bir öğretmen vardı. Orman bekçisi Şpera’nın kızıyla gönül eğlendirirdi. Şpera, öğretmen Marek’e haber saldı: Onu bir kere daha kızıyla ormanda yakalarsa, gözünün yaşına bakmayacak, çiftesiyle kıçını delik deşik edecekti. Öğretmen de kızla buluştuğunu inkâr etti. Ama günlerden bir gün, tam kızla buluşacakken yakayı ele verdi. Paçayı kurtarmak için, ormana çiçek toplamaya geldiğini söyledi. Baktı yutturamıyor, hepten telaşa kapılıp böcek toplayacağı palavrasını attı. Derken, iyice çarşafa dolandı ve tavşanlara kapan kurmaya geldiğini söyledi. Bunun üzerine, bizim orman bekçisi öğretmeni yakalayıp jandarma karakoluna teslim etti. Doğruca mahkemeyi boylayan öğretmen Marek, sonunda kendini kodeste buldu. Oysa doğruyu söylemiş olsaydı, kıçına yiyeceği birkaç saçmayla yırtacaktı. Bana sorarsanız, insan yediği haltı yalana dolana sapmadan açıkça itiraf etmeli. Ben bir iş karıştıracak olsam, hemen gelir, ‘Komutanım, ben şunu yaptım,’ derim. Şu yürüyüş yarışlarına benzer bu iş. Hile yapıp koşmaya kalktın mı, yarıştan elenirsin. Yeğenimin başına geldiği için çok iyi biliyorum. Namuslu adama herkes saygı duyar. Akşam yatağına yattığında, ‘Çok şükür, bugün de kimseyi aldatmadım!’ diyebilen rahat uyur.”</p>

    <p>Bizimki anlatadursun, Teğmen Lukaş sandalyesine oturmuş, gözlerini Şvayk’ın postallarına dikmiş, “Rezalet! Çoğu zaman ben de bu geri zekâlı gibi zevzeklik ediyorum, sadece laflarımız farklı,” diye düşünüyordu.</p>

    <p>Ama gene de, Şvayk sözünü bitirir bitirmez, gücünü göstermek için, “Benim emir erliğimi yaptığın sürece,” dedi, “postalların pırıl pırıl olacak. Tektiplerinde tek bir kırışık, tek bir sökük düğme görmeyeceğim. Gerçek bir asker gibi olmalısın, başıbozuk serseriler gibi değil. İçinizden bir tane asker gibi asker çıkmayacak mı sizin? Emir erlerim içinde biri gerçek bir savaşçıya benziyordu, o da sonunda tören üniformamı çalıp Yahudi Mahallesi’nde sattı.”</p>

    <p>Kısa bir sessizlikten sonra, kendisinden beklenen görevleri tek tek saydı Şvayk’a. Sayarken de, komutanına sadık olması ve evde olup bitenlerden kimseye söz etmemesi gerektiğini vurgulamayı unutmadı.</p>

    <p>“Sık sık hanımlar gelir buraya,” diye ekledi. “Ertesi gün izinliysem, bazen gece bende kalan da olur. O zaman zili çaldım mı kahvelerimizi yatağa getirirsin. Anlaşıldı mı?”</p>

    <p>“Anlaşıldı Komutanım. Pattadak odaya girmem, hanım için hiç de hoş olmayabilir. Bir seferinde eve bir hanım getirmiştim. Biz tam mercimeği fırına vermişken, benim hizmetçi kadın elinde kahveyle içeri girmesin mi! Kadıncağız o kadar korktu ki, kahveyi sırtıma döktü. Sonra da, o şaşkınlıkla, ‘Sabah şerifleriniz hayrolsun!’ deyiverdi. Siz hiç tasalanmayın; yatakta bir hanım varken nasıl davranılacağını bilirim ben.”</p>

    <p>Kışla, eğitim alanı ve kumar masası dışındaki boş vakitlerini kadınlara ayırmayı hiç ihmal etmeyen Teğmen, söz bu konuya gelince keyiflenmişti:</p>

    <p>“Çok iyi, Şvayk. Hanımlara karşı her zaman nazik ve kibar olmalıyız.”</p>

    <p>Kadınlar, evinin neşesi ve ruhuydu. Eve her zaman onlar çekidüzen verirdi. Gelip giden birkaç düzine hatun vardı. Biblolar alırlar, örtüler işlerler, evi süsleyip püsleyip şenlendirirlerdi.</p>

    <p>Bir keresinde, kahve işleten bir adamın karısı, Teğmen’in evinde on beş gün kalmış; bu süre içinde, Teğmen’e harikulade bir masa örtüsü işlemiş, iç çamaşırlarının tümünü adı ve soyadının başharfleriyle bezemiş, ama ne yazık ki tam duvar örtülerinin nakışlarını tamamlamak üzereyken evi basan kocası bu asude hayata son vermişti.</p>

    <p>Teğmen’in yatak odasını kendi yatak odasına çevirmeye kalkan bir başka hatun da, fırfırlı perdeler, çiçekli kırlentler yaptırmış, odanın içini minik vazolarla doldurmuş, yatağın tepesine bir melek tablosu asmıştı. Bereket, üç hafta kadar sonra annesiyle babası hanımı derdest edip götürmüşlerdi de, Teğmen Lukaş rahat bir nefes almıştı.</p>

    <p>Yatak odası ile yemek odasının kadın eli değmemiş köşesi kalmamıştı. Bir fabrikatörün Teğmen’e sevdalı karısı ise, mutfağı, akla hayale gelmedik gereçlerle donatmıştı. Kadın, aşkının birer nişanesi olan türlü çeşitli sebze, salata ve kabak doğrama aletleri, her boydan et bıçakları, irili ufaklı tencereler, tavalar, çorba kâseleri, kepçeler ve daha neler neler taşımıştı teğmenin mutfağına. Ama kadıncağız, bu üniformalı soylu erkeği daha bir sürü âşığıyla paylaşmaya katlanamamış, bir hafta geçmeden evi terk etmişti.</p>

    <p>Teğmen Lukaş, eve gelip giden kadınların yanı sıra, birçok hanımla da mektuplaşmaktaydı. Ayrıca, son iki yıldır fetişizme merak saldığından, sevgililerinin fotoğraflarından oluşan bir albümü ve kutsal emanetlerin yer aldığı bir koleksiyonu da vardı. Kutsal emanetler arasında başka başka kadınların jartiyerleri, paçadan bağlı, dantelli dört külot, üç şeffaf kombinezon, ipek eşarplar, bir korse, bir yığın da çorap bulunuyordu.</p>

    <p>“Bugün nöbetim var,” dedi Teğmen. “Akşam geç gelirim. Ortalığı toparla, sıkı bir temizlik yap. Son emir erim kaytarmacının tekiydi, onun için bugün cephenin yolunu tutuyor.”</p>

    <p>Kanarya ve Ankara kedisiyle ilgili uyarılarda da bulunduktan sonra tam çıkıp gidiyordu ki kapının eşiğinde durdu, dürüstlük ve düzen konusunda birkaç öğüt daha vermeden edemedi.</p>

    <p>Teğmen gittikten sonra Şvayk ortalığı süpürdü, eşyaların tozunu aldı, evi bir güzel toparladı. Akşam Teğmen geri döndüğünde tekmilini verdi:</p>

    <p>“Her şey yolundadır Komutanım. Yalnız kedi bir yaramazlık yaptı, kanaryanızı mideye indirdi, efendim!”</p>

    <p>“Sen ne diyorsun ulan?” diye böğürdü Teğmen.</p>

    <p>“İzin verirseniz arz edeyim Komutanım. Kedilerin kanaryalardan nefret ettiğini, her fırsatta onların canına okuduğunu bilmeyen yoktur. Ben de bir hayvan dostu olarak, bu ikisini tanıştırıp koklaştırsam ne kadar iyi olur, diye düşündüm. Canavar, kanaryaya bir hainlik yapmaya kalkarsa, öyle bir pataklayacaktım ki, ömür boyu serinofil derneği üyesi olacaktı. Bizim apartmanda oturan bir şapkacı var; adamın kedisi üç kanaryayı silip süpürdü. Ama ondan sonra adam kedisini öyle bir eğitti ki, kedi kanarya yemek şöyle dursun, kanaryaları sırtında gezdirir oldu. İşte ben de sizin Ankara kedisini eğiteyim dedim; kanaryayı kafesinden çıkarıp kediye uzattım, iyice bir koklasın diye. Ama o küçük maymun ne yapsa beğenirsiniz, kaşla göz arasında kuşcağızın kafasını koparmasın mı! Yemin billah, böyle bir adilik beklemezdim ondan. Aslında, komutanım, kafasını kopardığı bir serçe falan olsaydı gene sesimi çıkarmazdım, ama o güzelim cins kanaryanın acısı içime oturdu doğrusu. Görecektiniz, nasıl lüpletti hayvancağızı, tüyleri havada uçuştu! Sonra da keyiften mırıl mırıl mırıldanmaya başladı! Kedilerin müzik kulağı yoktur derler, onun için de kanaryaların şakımasına dayanamazlarmış. Geberesiceye nasıl sövdüm, bilemezsiniz; anasını sattığımın kedisi, dedim, Allah seni sürüm sürüm süründürsün. Ama en çok da kendime de lanet okudum. Bu rezil hayvanı nasıl bir cezaya çarptıralım diye saatlerdir sizi bekliyorum.”</p>

    <p>Şvayk bütün bunları Teğmen’in gözlerinin içine öylesine içtenlikle bakarak söylemişti ki, tokadı patlatmak üzere olan Teğmen geri dönüp koltuğa oturmuştu:</p>

    <p>“Yahu Şvayk, sen gerçekten bu kadar alık mısın?”</p>

    <p>Şvayk, olanca ciddiliğiyle, “Evet, Komutanım,” diye yanıtladı. “Çok haklısınız. Bahtsızlık küçüklüğümden beri yakamı bırakmamıştır. Hep bir şeyleri düzeltmek, insanlara iyilik etmek isterim, ama sonunda mutlaka bir terslik çıkar, hem kendi başıma iş açarım hem de herkesin başını derde sokarım. İnanın, sizin kediyle kanaryanın aralarını bulmaktan başka bir niyetim yoktu; ama neyleyim ki, kedi kanaryayı yutuverdi işte, dostluk da daha başlamadan son buldu. Yıllar önce, evin birinde, bir kedi bir papağanı gövdeye indirmişti; hem de sırf kendisiyle dalga geçti, miyavlamasını taklit etti diye. Ama kediler dokuz canlıdır, hep dört ayak üstüne düşerler. Onu gebertmemi istiyorsanız, en iyisi kapının arasına sıkıştırmak Komutanım. Başka türlü canı çıkmaz bunların.”</p>

    <p>Şvayk, en masum bakışı ve en sevecen gülümseyişiyle, kedilerin nasıl öldürüleceğini öylesine ballandıra ballandıra anlattı ki Teğmen’e, hayvanları koruma derneği üyeleri duysalar mutlaka keçileri kaçırırlardı.</p>

    <p>Üstelik bu anlattıkları o denli uzmanca bilgiler içeriyordu ki, Teğmen Lukaş öfkesini unutarak sordu:</p>

    <p>“Sen hayvanlardan anlıyorsun galiba. Sever misin hayvanları?”</p>

    <p>“Ben en çok köpekleri severim Teğmenim,” dedi Şvayk. “Çünkü köpekler, onları satmasını bileni zengin ederler. Ben fazla namuslu davrandığım için, iki yakam bir türlü bir araya gelmedi. Ama kimin umurunda? Gene de, kendilerine sağlıklı ve cins bir köpek yerine uyuz bir it sattığımı söyleyerek kapıma dayananlar çok oldu. Sanki bütün köpeklerin sağlıklı ve cins olması gerekiyormuş gibi. Ha, bir de, önüne gelen soyağacı ister. Ben de, ne halt edeyim, her köpek için bir soyağacı bastırttım. Hiç unutmam, Koşirje’de bir şantiyede dünyaya gelmiş soysuz bir iti, Armin von Barheim’ın Bavyera’daki köpek çiftliğinde doğmuş cins bir köpek diye yutturmuştum. Soylu bir köpek edinince ne kadar mutlu oluyorlar, bilemezsiniz. Vrsovitse’de bulduğum bir sokak köpeğini birine safkan sosis diye satmıştım da, adam Almanya’dan gelen bu az bulunur köpeğin tüylerinin neden pösteki gibi olduğuna, bacaklarının neden çarpık olmadığına şaşırmış, ama pek sesini çıkarmamıştı. Bütün köpek çiftliklerinde yaparlar bu işi. Oralarda köpeklerin soyağacı konusunda ne dolaplar döndüğünü bilseniz, aklınız fırtar Komutanım. Aslında, göğsünü gere gere, ‘Ben gerçek bir safkanım,’ diyebilecek pek az köpek vardır. Ya anası sokakta rastladığı bir hilkat garibesini koynuna almıştır ya da birkaç babası olduğu için hepsinden bir şeyler kapmıştır. Kulaklarını birinden almıştır, kuyruğunu bir başkasından; burnunun üstüne düşen perçemleri bir babaya borçludur, ağız yapısını başka bir babaya; hele, seke seke yürüyüşünü kimden aldığını hiç bilemezsiniz. Böyle on iki babası olsa, Komutanım, doğacak yavruyu düşünebiliyor musunuz? Bir keresinde, Balaban dedikleri böyle bir köpek almıştım. Onca babadan sonra ortaya o kadar çirkin bir yaratık çıkmıştı ki, hiçbir köpek yanına yanaşmaya cesaret edemiyordu. Sırf acıdığım için aldım zaten. Evin bir köşesinde öyle oturur, mahzun mahzun bana bakardı. Sonunda bir gün dayanamadım, teriye diye kakaladım birine. Ama hayvanı boyamak hiç de kolay olmadı; o siyah-beyaz benekleri yapıncaya kadar akla karayı seçtim. Neyse, yeni sahibi alıp Moravya’ya götürdü de, bir daha karşıma çıkmadı.”</p>

    <p>Teğmen, köpeklerle ilgili derin bilgiler içeren bu öykülere kendini öyle kaptırmıştı ki, Şvayk’ı, hiç sözünü kesmeden can kulağıyla dinliyordu.</p>

    <p>“Efendim, herkes bilir ki köpekler kadınlar gibi saçlarını kendi başlarına boyayamazlar. Elinizdeki köpeği iyi bir paraya okutmak istiyorsanız, bunu siz kendiniz yapmak zorundasınızdır. Diyelim, satacağınız köpek o kadar yaşlı ki, artık tüyleri ağarmış. Siz de, bu titrek ihtiyarı, dokuz aylık yavru diye yutturmak istiyorsunuz. Biraz gümüş nitrat alıp suda erittikten sonra köpeği siyaha boyarsınız gıcır gıcır olur hayvancık. Biraz güçlenip kuvvetlensin diye de, beygirler gibi sıçanotu katarsınız yemeğine. Tabii bir de, bıçağın pasını çıkarmak için kullandıkları zımpara kâğıdıyla dişlerini temizlemeniz gerekir. Ama satmaya götürmeden boğazından aşağı mutlaka bir-iki yudum erik rakısı boca etmelisiniz ki, biraz kafayı bulsun. İşte o zaman birden canlanıp neşelenir, keyifli keyifli havlamaya başlar, zurna olmuş encümen üyesi gibi önüne gelene yaltaklanır. Yalnız, en önemlisi, satış sırasında dilin durmayacak, Komutanım, müşteriyi sersemletene kadar çan çan konuşacaksın. Mesela, müşteri bir minyatür teriye almak istiyor, ama sende bir tek puanter var; adamı öyle bir ağız kalabalığına getireceksin ki, sonunda puantere razı olacak. Ya da diyelim, elinde sadece bir minyatür teriye var, ama adam gelmiş canavar gibi bir Alman mastifi istiyor; herifi öyle bir lafa boğacaksın ki, mastifi unutacak, minicik teriyeyi cebine koyup gidecek. Ben bu köpek işindeyken, bir gün bir hatun geldi, başladı anlatmaya. Meğer papağanı bahçeye kaçmış, kadının konağının önünde Kızılderilicilik oynayan veletler de hayvanı yakalamışlar, kuyruğunda ne kadar tüy varsa yolup kafalarına takmışlar. Zavallı papağan kıçı açıkta kalınca utancından kimselerin yüzüne bakamaz olmuş, şirazesi bozulmuş. Kadın, ne yapsın, almış bir baytara götürmüş papağanı. Baytar da bir iğneyle işini bitirmiş hayvanın. Hatun yeni bir papağan edinmek istiyordu; ama sabahtan akşama kadar sövüp sayan ağzı bozuk bir papağan değil, kibar, terbiyeli bir papağan olmalıydı. İyi de bende papağan ne gezer? Papağanı olan birini de bilmiyorum. O sıralar, evde sadece vahşi bir buldog var, üstelik gözlerine perde inmiş. Komutanım, uzatmayayım, öğleden sonra dörtten akşamın yedisine kadar dil döktüm kadına, papağanın yerine benim kör buldogu alsın diye. İnanın, deveye hendek atlatmaktan zordu. Ama sonunda, kadın benim itin tasmasına yapışmış, evden çıkarken, ‘Şimdi veletler sıkıysa bunun kuyruğuna dokunsunlar bakalım!’ dedim arkasından. Bir daha da görmedim kadıncağızı. Meğer o buldog yüzünden Prag’ı terk etmek zorunda kalmış; kadının oturduğu evdeki bütün kiracıları ısırmış benimki. Teğmenim, demem o ki, köpeğin terbiyelisini bulmak hiç de kolay bir iş değil.”</p>

    <p>Teğmen, “Ben köpeklere bayılırım,” dedi. “Bazı arkadaşlarım cepheye giderken köpeklerini de yanlarına aldılar. Savaşın böylesine sadık bir dostla çok daha kolay geçtiğini yazıyorlar. Bakıyorum da köpekten anlıyorsun; bir gün bir köpek alırsam, besbelli iyi bakarsın. Sence en iyi cins hangisi? Yani dost olarak? Bir ara, bir teriyem vardı, ama bilemiyorum...”</p>

    <p>“Komutanım, bence teriye çok hoş bir köpektir. Gerçi herkesin beğendiği söylenemez; tüyleri tel gibi, burnunun tepesindeki bıyıkları çok sert diye, hapishane kaçkınına benzetirler. Surata bak saati ayar et. Diyeceğim, o kadar çirkindirler ki, güzel oldukları bile söylenebilir. Üstelik müthiş zekidirler. Senbernar onun yanında gerzek kalır. Foksteriyeden bile zekidirler. Bir keresinde...”</p>

    <p>Teğmen Lukaş, saatine baktı ve Şvayk’ın sözünü kesti:</p>

    <p>“Geç oldu. İyi bir uyku çekmeliyim. Yarın gene görevliyim. Bütün gün serbestsin; bir bakın bakalım, bana bir teriye bulursun belki.”</p>

    <p>Teğmen odasına çekilince, Şvayk da mutfaktaki sedire uzandı, Teğmen’in kışladan dönerken getirdiği gazeteyi okumaya koyuldu.</p>

    <p>Haber özetlerine göz atarken, “Vay anasına,” diye homurdandı. “Osmanlı sultanı, İmparator Wilhelm’e savaş nişanı vermiş. Benim küçücük bir gümüş madalyam bile yok.”</p>

    <p>Sonra birden yerinden fırladı: “Hay Allah! Az daha unutuyordum...”</p>

    <p>Yatak odasına girip derin bir uykuya dalmış olan Teğmen’i uyandırdı:</p>

    <p>“Komutanım, kedi için bir emir vermediniz!”</p>

    <p>Teğmen, uyku sersemi, öbür yana dönerken, “Üç gün oda hapsi!” diye homurdandı ve yeniden uykuya daldı.</p>

    <p>Şvayk, ayaklarının ucuna basarak odadan çıktı, lanet kediyi mutfaktaki sedirin altından çekip çıkardı ve “Üç gün oda hapsi aldın,” dedi. “Yallah!”</p>

    <p>Ankara kedisi, sürünerek yeniden sedirin altına girdi.</p>

    <h2>IV</h2>

    <p>Şvayk, bir teriye bulmak için tam sokağa çıkmak üzereydi ki kapı çalındı. Ayaklarının dibinde iki koca bavul duran genç bir kadın, Teğmen Lukaş’ı görmek istiyordu. Şvayk, merdivenlerde kaybolan bir hamal kasketinin ucunu gördü.</p>

    <p>Şvayk, kararlı bir sesle, “Evde yok,” diyecek olduysa da, hiç umursamadan hole giren genç kadın buyruk verdi: “Bavulları içeri al!”</p>

    <p>“Teğmen’in izni olmadan alamam, hanımefendi,” dedi Şvayk. “Onun izni olmadan bir şey yapmamam konusunda kesin emri var Teğmenimin.”</p>

    <p>Kadın, “Kalın kafalı!” diye bağırdı. “Onunla oturmaya geldim ben.”</p>

    <p>“Ben anlamam!” diye karşılık verdi Şvayk. “Bu konuda kimse bir şey demedi bana. Teğmen bugün görevli. Gece geç gelir. Benim de çıkıp ona bir teriye bulmam gerekiyor. Bana ne bir hanımın geleceğinden söz etti, ne de bavullardan. Şimdi kapıyı çekip çıkmak zorundayım; siz de zorluk çıkarmadan gitseniz çok iyi edersiniz. Bana kimse bir şey söylemedi; tanımadığım birini evde yalnız bırakamam. Bir keresinde, bizim sokaktaki pastacı Byelçitski’nin evinde biri kalmıştı da, herif gardırobu götürmüştü.”</p>

    <p>Kadının umutsuzluğa kapılıp ağlamak üzere olduğunu görünce devam etti:</p>

    <p>“Sakın üstünüze almayın, ama kesinlikle kalamazsınız burada. Bu ev bana emanet edildi, iğne ipliğe kadar her şeyden ben sorumluyum. Sizden ricam, çenenizi boşuna yormayın. Teğmen’den emir almadıkça kardeşimi bile tanımam ben. Sizinle böyle konuştuğum için gerçekten özür dilerim, ama askerde emir demiri keser.”</p>

    <p>Bu arada biraz toparlanan genç kadın, çantasından çıkardığı bir kartvizite kurşunkalemle bir şeyler karaladı, kartviziti küçük, zarif bir zarfa yerleştirip sıkkın bir sesle, “Bunu Teğmen’e götür,” dedi. “Ben de burada beklerim. Şu beş kron da senin.”</p>

    <p>Beklenmedik konuğun inatçılığına sinirlenmeye başlayan Şvayk, “Olmaz öyle şey,” dedi. “Paranızı alamam. Şuraya, iskemlenin üstüne bırakıyorum. İsterseniz benimle kışlaya kadar gelin, orada bekleyin. Ben notunuzu iletir, yanıtını getiririm. Ama burada beklemeniz mümkün değil.”</p>

    <p>Bavulları sürüyerek hole aldı, sonra kapının ağzında durup koca bir şatonun başkâhyasıymışçasına elindeki anahtar destesini şakırdattı: “Evet, kilitliyoruz artık!”</p>

    <p>Genç kadın, umarsız, koridora çıktı. Şvayk kapıyı kilitleyip öne düştü. Kadın da küçük bir köpek gibi ardına takıldı, ancak sigara almak için durduğu bir tütüncünün önünde yetişebildi Şvayk’a.</p>

    <p>Şvayk’ın yanında yürüyor, lafa girmek için fırsat kolluyordu.</p>

    <p>“Notumu gerçekten verecek misin Teğmen’e?”</p>

    <p>“Tabii vereceğim. Vereceğim dediysem veririm.”</p>

    <p>“Peki, Teğmen’i bulabileceğinden emin misin?”</p>

    <p>“Orasını bilemem.”</p>

    <p>Uzun bir süre konuşmadan yan yana yürüdüler, sonra genç kadın gene dayanamadı:</p>

    <p>“Yani Teğmen’i bulurum mu diyorsun?”</p>

    <p>“Evet.”</p>

    <p>“Nerede olabilir?”</p>

    <p>“Bilmiyorum.”</p>

    <p>Bir kez daha uzun bir kesintiye uğrayan konuşmayı gene genç kadın başlattı:</p>

    <p>“Kartımı kaybetmedin, değil mi?”</p>

    <p>“Hayır, daha kaybetmedim.”</p>

    <p>“Kesin vereceksin değil mi Teğmen’e?”</p>

    <p>“Evet.”</p>

    <p>“Onu bulacaksın, değil mi?”</p>

    <p>“Bilmiyorum dedim ya,” diye yanıtladı Şvayk. “Ahret suali soruyorsunuz insana. Bir insan ha bire aynı soruyu nasıl sorar, anlamıyorum doğrusu. Sokakta her gördüğüme bugün ayın kaçı diye sormam gibi bir şey.”</p>

    <p>Böylece, kadının Şvayk’la uzlaşma çabaları sonuçsuz kaldı; kışlaya gelinceye kadar yol boyunca bir daha hiç konuşmadılar. Kışlaya vardıklarında, kadına beklemesini söyleyen Şvayk, kapıdaki askerlerle savaş muhabbetine daldı. Kadın, Şvayk’ın bu umursamazlığına o kadar öfkelenmişti ki, kaldırımı sinir içinde adımlayıp duruyordu. Şvayk, ancak o günlerde “Dünya Savaşı Haberleri”nde “Avusturya tahtının vârisi, bir Rus uçağı düşüren iki pilotla sohbet ediyor” gibisinden bir altyazıyla yayımlanan fotoğrafta rastlanabilecek salaklıkta bir yüz anlatımıyla muhabbeti koyulttukça, kadın iyice çileden çıkıyordu.</p>

    <p>Şvayk, kışla kapısının oradaki bir banka oturmuş, ordunun Karpatlar cephesindeki saldırısının bozguna uğradığını, ama buna karşılık Przemisl Komutanı General Kusmanek’in Kiev’e ulaştığını, gerimizde Sırbistan’da on bir üs kaldığını, yakında Sırpların bizim birlikleri kovalamaktan yorgun düşeceğini anlatıyordu.</p>

    <p>Çok geçmeden, bazı ünlü çarpışmaları eleştirmeye başladı ve sanki yepyeni bir keşifte bulunuyormuşçasına, dört yanı sarılmış bir müfrezenin teslim olmaktan başka çaresi olmadığını ileri sürdü.</p>

    <p>Yeterince gevezelik ettiği kanısına varmış olacak ki, dışarı çıkıp zavallı kadına bir yere kımıldamamasını, hemen geleceğini söyledi. Sonra hızla yukarı fırlayıp teğmenin bulunduğu ofise daldı. Teğmen Lukaş, bir asteğmene siper kazmak için ne gibi hesaplar yapılması gerektiğini anlatıyor, çizim yapmayı beceremediği, geometriden zerre kadar anlamadığı için paylıyordu adamı.</p>

    <p>“Bak, işte böyle çizeceksin. Yatay bir hatta dikey bir hat indirmemiz gerekiyorsa, dikaçı yapacak biçimde çizmemiz gerekir. Anladın mı? O zaman, siperler düşmana doğru gitmez, doğru kazılmış olur. Düşmanın altı yüz metre uzağında olacaksın. Ama senin çizdiğin gibi yaparsak mevzilerimiz düşman hatlarının içine girer. Bu kadar basit işte.”</p>

    <p>Sivilliğinde bir bankada veznedarlık yapan asteğmen, öyle dikilmiş, Teğmen’in çizimlerine aval aval bakıyor, hiçbir şey anlamıyordu; Şvayk’ın Teğmen’e doğru koşturduğunu görünce rahat bir nefes aldı.</p>

    <p>Şvayk, bilgiççe göz kırparak, “Komutanım,” dedi. “Bir hanım size bu mektubu gönderdi; aşağıda cevap bekliyor.”</p>

    <p>Teğmen’in yüzünden, kartvizitte okuduklarından hiç de hoşnut kalmadığı anlaşılıyordu. Not Almanca yazılmıştı.</p>

    <div class="letter html5_section">
      <p>Sevgili Heinrich,</p>

      <p>Kocam olacak adam bana zulmediyor. Birkaç gün sende kalmaktan başka çarem yok. Emir erin domuzun teki. Mutsuzum.</p>
<cite>Biricik Katya’n</cite>
    </div>

    <p>Teğmen Lukaş göğüs geçirdi, Şvayk’ı yan odaya götürüp kapıyı kapattı, masaların arasında voltalamaya başladı. Sonra birden durup Şvayk’a, “Kadın, senin domuzun teki olduğunu yazmış,” dedi. “Ne halt ettin, çok merak ediyorum!”</p>

    <p>“Hiçbir şey yapmadım Komutanım. Kendisine son derece saygılı davrandım, ama o eve postu sermeye kalktı. Sizden bu konuda bir emir almadığım için hanımefendiyi içeri bırakmadım. İnanır mısınız, babasının evine döner gibi iki bavulla geldi hem de.”</p>

    <p>Teğmen bu kez daha yüksek sesle içini çekince, Şvayk da iç çekti.</p>

    <p>“Ne dedin?” diye bağırdı Teğmen, gözdağı verircesine.</p>

    <p>“Bağışlayın Komutanım, ama gerçekten zor bir durum. İki yıl oluyor, bir gün Voytyeşka Sokağı’ndaki döşemecinin evine genç bir kadın geldi. Geliş o geliş, adamcağız bir daha evden çıkaramadı kadını. Sonunda havagazını açtı, ikisi de sizlere ömür. Şaka derken kaka oldu. Bu kadın milleti, illettir illet. Ben onların ciğerini okurum.”</p>

    <p>“Gerçekten zor bir durum,” diye Şvayk’ın sözünü tekrarladı Teğmen; hiç bu kadar doğru bir laf etmemişti. Sevgili Heinrich besbelli içinden çıkılmaz bir durumdaydı. Kocasından sopa yemiş bir kadın kalkmış, kendisinde kalmaya gelmişti; hem de tam Trjeboyn’dan Bayan Mickova’yı beklediği günlerde. Bayan Mickova, her üç ayda bir yaptığı gibi, alışveriş için Prag’a gelecek, üç gün Teğmen’de kalacaktı. O gider gitmez de genç bir hanım gelecekti. Bir aya kadar bir mühendisle evlenecek olan bu genç hanım, bir hafta boyunca düşünüp taşındıktan sonra, Teğmen’in koynuna girmeye razı olmuştu.</p>

    <p>Teğmen, masanın kenarına oturmuş, arpacı kumrusu gibi düşünüyor, ama bir türlü çıkamıyordu işin içinden. Sonunda, masanın başına oturdu, bir antetli kâğıtla zarf çıkardı ve yazmaya başladı:</p>

    <div class="letter html5_section">
      <p>Sevgili Katya,</p>

      <p>Akşam dokuza kadar görevliyim. Onda dönerim. Sen evde rahatına bak. Emir erim Şvayk’a gelince, tüm isteklerini yerine getirmesi için emir verdim kendisine.</p>
<cite>Sevgili Heinrich’in</cite>
    </div>

    <p>“Bu mektubu hanımefendiye ver,” dedi Şvayk’a. “Adam gibi davranacaksın ona, bir dediğini iki etmeyeceksin, her sözünü emir bileceksin. Sakın nezaketi elden bırakayım deme; hizmette kusur edersen kafanı kırarım. İşte sana yüz kron, akşam hesabı verirsin; belki bir şeyler aldırır ya da yemek yemek ister. Üç şişe şarap, bir paket de sigara almayı unutma. Şimdilik bu kadar, gidebilirsin. Bak, bir kere daha söylüyorum, her türlü arzusunu yerine getireceksin.”</p>

    <p>Şvayk’tan umudu çoktan kesmiş olan genç kadın, bizimkinin elinde bir mektupla kışladan çıktığını görünce çok şaşırdı.</p>

    <p>Şvayk, kadını olanca kibarlığıyla selamladıktan sonra mektubu uzattı:</p>

    <p>“Hanımefendi,” dedi, “Teğmenim emir verdi, bir dediğinizi iki etmeyeceğim, her türlü arzunuzu yerine getireceğim. Yemek de ısmarlayabilirsiniz, ne isterseniz alacağım. Teğmenim cebime yüz kron koydu, ama bu parayla üç şişe şarap, bir paket sigara da almam gerekiyor.”</p>

    <p>Mektubu okur okumaz kadının güveni yerine geldi; hemen bir araba çağırmasını buyurdu Şvayk’a. Araba gelince içeri girip koltuğa kuruldu, Şvayk’a da arabacının yanına oturmasına söyledi.</p>

    <p>Eve vardıklarında, kadın evin hanımıymışçasına yönetimi ele aldı ve Şvayk’a buyruklar yağdırmaya başladı. Bavullarını yatak odasına taşıttırdı, avludaki halıları dövdürttü; aynalardan birinin arkasında küçük bir örümcek ağı görünce kıyameti kopardı.</p>

    <p>Besbelli, elde ettiği konumu uzun süre korumaya kararlıydı.</p>

    <p>Şvayk kan ter içinde kalmıştı. Kadın, halıları dövdürttükten sonra perdelere taktı. Şvayk’a perdeleri söküp temizlemesini emretti. Oturma odasıyla mutfağın camlarını sildirdikten sonra, sıra eşyaların yerlerinin değiştirilmesine geldiğinde etmediğini bırakmadı. Koltukları oradan oraya taşıtıyor, durmadan eşyaların yerlerini değiştirtiyor, sonra hiçbirini beğenmeyip oturma odasına yepyeni bir düzen veriyordu.</p>

    <p>Evin içini tepeden tırnağa değiştirdikten sonra yavaş yavaş yorgunluk belirtileri göstermeye başladı ve Şvayk’ı rahat bıraktı.</p>

    <p>Dolaptan yeni yatak takımları çıkardı, temiz bir çarşaf serdi, kuştüyü yastıkların kılıflarını geçirdi. Bütün bunları yaparken burun deliklerinin istekle titremesine bakılırsa, yatağa derin bir aşkla bağlıydı.</p>

    <p>Genç kadın daha sonra Şvayk’ı yiyecek ve şarap almaya yolladı. Ve Şvayk dönmeden, kendisini müthiş çekici ve baştan çıkarıcı kılan şeffaf bir gecelik giydi.</p>

    <p>Öğle yemeğini yerken bir şişe şarabı tek başına devirdi; ardından sigara üstüne sigara tellendirdi ve gidip yatağa uzandı. O sırada Şvayk, mutfakta tayın ekmeğini bir bardaktaki tatlı bir içkiye banarak nefsini köreltiyordu.</p>

    <p>Çok geçmeden, “Şvayk!” diye bir ses geldi yatak odasından. “Şvayk!”</p>

    <p>Şvayk kapıyı araladığında, kadın yastıkların arasına sereserpe uzanmış kendisini bekliyordu.</p>

    <p>“İçeri gir!”</p>

    <p>Şvayk yatağa doğru yürüdü. Genç kadın, tuhaf bir biçimde gülümserken, Şvayk’ın kalın gövdesini, güçlü kalçalarını alıcı gözüyle süzdü.</p>

    <p>Sonra, bedenini örtüp gizleyen incecik geceliği sıyırıp attı ve buyurgan bir sesle, “Çıkar şu postallarınla pantolonunu!” dedi. “Gel bakalım!”</p>

    <p>Böylece, Aslan Asker Şvayk, akşam kışladan dönen Teğmenine gönül rahatlığıyla tekmil verebildi:</p>

    <p>“Verdiğiniz emirlere harfiyen uydum Komutanım. Hanımefendinin bir dediğini iki etmedim, her türlü arzusunu yerine getirdim.”</p>

    <p>“Sağ olasın, Şvayk,” diye karşılık verdi Teğmen. “Çok şey mi istedi?”</p>

    <p>“Altı kadar,” diye yanıtladı Şvayk. “İstemekten yorgun düşmüş olacak ki, mışıl mışıl uyuyor şimdi. Siz hiç merak etmeyin Komutanım, ne istediyse yaptım.”</p>

    <h2>V</h2>

    <p>Dunayek ve Raab ırmakları arasındaki ormanlara çakılıp kalmış ordular kurşun yağmuru altında bekleşirken, ağır topçu ateşi tüm birlikleri darmadağın edip Karpatlar’a gömerken, yanan köy ve kentlerden yükselen yalımlar savaş meydanlarının ufkunu kızıla keserken, Teğmen Lukaş ile Şvayk, kocasının dayağından kaçıp eve yerleşen kadınla birlikte hiç de hoş olmayan asude bir hayat yaşıyorlardı.</p>

    <p>Kadının gezmeye gittiği bir gün, Teğmen Lukaş, Şvayk’la baş başa verip bir savaş meclisi topladı; ondan kurtulmanın bir yolunu bulmalıydılar.</p>

    <p>“Komutanım,” dedi Şvayk, “bu kadın kocasından kaçmış, herif şimdi fellik fellik arıyordur onu. Size getirdiğim kartvizitte adresi vardı. Bana sorarsanız, en iyisi, karısının yerini öğrenmesi ve gelip alması. Ben derim ki, adama bir telgraf çekip kadının sizin yanınızda olduğunu, buraya gelip onu alabileceğini söyleyelim. Geçen yıl Vşenori’de bir konakta da buna benzer bir vukuat olmuştu. Ama o zaman kadın çekmişti telgrafı kocasına; herif de karısını alıp götürmeye geldiğinde, Tanrı yarattı dememiş, ikisinin de pastırmasını çıkarmıştı. Ayrıyeten, adamların ikisi de başıbozuktu; bizim durumumuzdaysa, bu hanımın kocası bir subaya el kaldırmaya cesaret edemez. Kaldı ki, bu işte sizin zerre kadar suçunuz yok. Siz mi davet ettiniz onu buraya? Evden kaçarken başına ne işler açılacağını düşünmeliydi. Bir telgraf meseleyi kökünden halledecektir. Hafiften bir maraza çıksa da...”</p>

    <p>Teğmen Lukaş, “Çok akıllı bir adamdır,” diye sözünü kesti Şvayk’ın. “Tanırım. Şerbetçiotu toptancısıdır. Mutlaka konuşmalıyım onunla. Evet, en iyisi bir telgraf çekeyim.”</p>

    <p>Sonunda, son derece veciz bir telgraf çekildi: “Karınız şu anda şu adrestedir...” Ve Teğmen Lukaş’ın evinin adresi verildi.</p>

    <p>Şerbetçiotu tüccarı kapıdan içeri daldığında, Bayan Katya şaşkınlıktan nerdeyse küçükdilini yutacaktı. Adam çok sakin ve temkinli görünüyordu; Bayan Katya da soğukkanlılığını korumaya çalışarak iki erkeği tanıştırdı: “Kocam... Teğmen Lukaş.” Nedense kadıncağızın aklına başka bir şey gelmemişti.</p>

    <p>Teğmen Lukaş, kibarca, “Lütfen oturun, Bay Wendler,” dedi. Cebinden sigara tabakasını çıkararak adama uzattı: “Almaz mısınız?”</p>

    <p>Akıllı şerbetçiotu tüccarı, nezaketle bir sigara aldı; dumanını havaya savururken ölçülü bir sesle sordu: “Bu yakınlarda cepheye gidiyor musunuz Teğmenim?”</p>

    <p>“Budyeyovitse’deki 91. Alay’a naklim için başvurdum. Sanırım, gönüllü eğitim okulundaki bir yıllık görevim biter bitmez gönderileceğim. Subaylara ne kadar ihtiyacımız var, bilemezsiniz. Ne yazık ki, gönüllü olabilecek nitelikteki gençlerin başvurdukları yok. Piyade eri olarak kalmayı yedek subaylığa tercih ediyorlar.”</p>

    <p>“Savaş şerbetçiotu işini de vurdu,” dedi adam, bir karısına, bir Teğmen’e bakarak. “Ama çok uzun süreceğini sanmam.”</p>

    <p>“Durumumuz çok iyi,” dedi Teğmen Lukaş. “Savaşın İttifak Devletleri’nin zaferiyle sonuçlanacağından bugün artık hiç kimsenin kuşkusu kalmadı. Avusturya-Türk-Alman graniti karşısında Fransa, İngiltere ve Rusya’nın bir sıkımlık canı var. Gerçi bazı cephelerde birkaç küçük yenilgi almadığımız söylenemez. Ama Karpatlar’la Dunayek Irmağı arasındaki Rus cephesini yardığımız anda savaş bitmiş demektir. Fransızların da pek yakında Doğu Fransa’yı tümüyle kaptırmaları yakındır; Alman ordusu Paris’e girsin de, görsünler günlerini. Kimsenin kuşkusu olmasın. Ayrıca, Sırbistan’daki harekâtımız büyük bir başarıyla sürüyor; birliklerimizin geri çekilmesi, aslında bir yeniden konuşlanmadan başka bir şey değil. Birçokları bunu tamamen yanlış yorumluyor. Savaşta duygular değil, mantık konuşur. Güney Cephesi’ndeki ustalıklı harekâtımızın meyvelerini çok yakında toplayacağız. Bakın göstereyim size.”</p>

    <p>Teğmen Lukaş, şerbetçiotu tüccarını usulca kolundan tutup duvarda asılı duran savaş haritasının önüne götürdü, bazı işaretli yerleri göstererek açıklamaya koyuldu:</p>

    <p>“Doğu Beskidler, bizim için mükemmel bir üs. Şuradan da görebileceğiniz gibi, Karpatlar bölgesinde büyük bir desteğimiz var. Şuradaki savunma hattına ağır bir darbe indirirsek, Moskova’ya kadar hiçbir güç durduramaz bizi. Savaş sandığımızdan erken bitecek.”</p>

    <p>Şerbetçiotu toptancısı, asıl konuya nasıl gireceğini bilememenin çaresizliğiyle, “Peki, Türkler ne durumda?” diye sordu.</p>

    <p>Teğmen, adamı yeniden masaya yönelterek, “Türkler iyi dayanıyor,” diye yanıtladı. “Türk parlamentosunun başkanı, Halit Bey ve Ali Bey, Viyana’ya gittiler. Mareşal Liman von Sanders,<a class="si-noteref epub-type_noteref" href="#f71" id="ref_f71">71</a> Türklerin Çanakkale ordusunun komutanlığına getirildi. Goltz Paşa, kısa bir süre önce İstanbul’dan Berlin’e geldi. Enver Paşa<a class="si-noteref epub-type_noteref" href="#f72" id="ref_f72">72</a> ve General Cevat Paşa, İmparatorumuz tarafından nişanla taltif edildiler. Bu kadar kısa zamanda hiç de küçümsenmemesi gereken gelişmeler bunlar.”</p>

    <p>Bir süre hiç konuşmadan öyle oturdular. Sonunda, Teğmen bu sıkıntılı duruma bir son vermek gerektiği kanısına vardı: “Ne zaman geldiniz, Bay Wendler?”</p>

    <p>“Bu sabah.”</p>

    <p>“Beni evde yakalamanıza çok sevindim; şu sıralar öğleden sonraları hep kışlada oluyorum, gece nöbetleri var da. Evim bütün gün boş kaldığı için hanımefendiyi ağırlama imkânı buldum. Prag’da kaldığı süre boyunca kimse tarafından rahatsız edilmedi. Eski dostuz biz...”</p>

    <p>Şerbetçiotu tüccarı hafifçe öksürerek, “Katya çok tuhaf bir kadın, Teğmen,” dedi. “Onun için yaptıklarınızdan dolayı lütfen yürekten teşekkürlerimi kabul edin. Durup dururken kalkıp Prag’a geliyor. Neymiş, sinirlerine iyi geliyormuş. Ben seyahatteydim; eve döndüğümde bir de baktım kimsecikler yok. Katya gitmiş.”</p>

    <p>Elden geldiğince anlayışlı görünmeye çalışarak parmağını karısına doğru salladı, zoraki bir gülümsemeyle, “Seni yaramaz seni,” dedi. “Ben seyahate çıkınca, sen de çıkarım sanıyorsun, değil mi? Ama hiç düşünmüyorsun ki...”</p>

    <p>Konuşmanın tehlikeli sulara girmekte olduğunu fark eden Teğmen, akıllı şerbetçiotu tüccarını yeniden savaş haritasının önüne götürdü ve altı çizili yerleri göstererek, “Demin çok ilginç bir durumu açıklamayı unuttum,” dedi. “Şu dağ kümesinin önemli bir köprübaşı mevzii oluşturduğu güneybatıya bakan şu büyük eğri var ya, İttifak Devletleri’nin taarruzu işte tam buraya yönelmiş bulunuyor. Köprübaşı mevziini düşmanın ana savunma hattına bağlayan bu demiryolu hattı yok edilebilirse, sağ kanat ile Vistül Irmağı’ndaki Kuzey Ordusu arasındaki irtibat kesilmiş olur. Bilmem, anladınız mı?”</p>

    <p>Adam, her şeyi çok iyi anladığını söyledikten sonra, artık haritayla işlerinin kalmadığını sezerek yerine döndü:</p>

    <p>“Şerbetçiotumuz savaş yüzünden dış pazarından oldu. Fransa, İngiltere, Rusya ve Balkanlar artık şerbetçiotu almıyor. İtalya’ya hâlâ gönderiyoruz, ama öyle görünüyor ki yakında İtalya da savaşın içinde bulacak kendini. Neyse, savaşı kazanalım, o zaman mallarımızın fiyatlarını biz belirleyeceğiz.”</p>

    <p>Teğmen, şerbetçiotu toptancısını biraz olsun sevindirmek için, “Merak etmeyin,” dedi. “İtalya, tarafsız kalmakta diretiyor...”</p>

    <p>Adam, birden öfkeyle patladı: “Öyleyse, neden kaderlerinin Avusturya-Macaristan ve Almanya’yla Üçlü İttifak’a bağlı olduğunu kabul etmiyorlar?” Şerbetçiotu, karısı ve savaş, kafasında birbirine karışmıştı. “Doğrusu, ben İtalya’nın Fransa ve Sırbistan’a savaş açacağını bekliyordum. İşte o zaman savaş biterdi. Depolarımdaki şerbetçiotları çürüyor, içerde fiyatlar iyice düştü, ihracat yok gibi bir şey ve İtalya tarafsız kalmakta diretiyor. Neden 1912’de bizimle Üçlü İttifak antlaşmasını yenilediler öyleyse? İtalya Dışişleri Bakanı San Giuliano Markisi nerede? Beyefendi ne yaptığını sanıyor acaba? Bence mışıl mışıl uyuyor, top patlasa duymayacak. Savaştan önce ne kazanıyordum, şimdi ne kazanıyorum? Bir bilseniz, dudağınız uçuklar!”</p>

    <p>Teğmen sigarasının dumanından oluşturduğu halkaları birbirinin içinden geçiriyor, Bayan Katya ise konuşulanları ilgiyle dinliyordu. Adam, Teğmen’e öfkeyle baktıktan sonra, “Ben her şeyi yakından izliyorum,” dedi. “Almanlar, Paris’e o kadar yaklaşmışken neden cepheye geri döndüler? Maas Irmağı’yla Moselle’de<a class="si-noteref epub-type_noteref" href="#f73" id="ref_f73">73</a> neden gene toplar gümbürdüyor? Marche dolaylarındaki Combres ve Woewre’de, her yıl beş yüz çuvaldan fazla şerbetçiotu gönderdiğimiz tam üç bira fabrikasının yanıp yok olduğundan haberiniz var mı? Ya Vosges’daki Hartmansweiler bira fabrikası ile Mülhausen yakınlarındaki Niederaspach’da bulunan muazzam birasının yerle yeksan olduğundan? Benim şirketime yılda <span class="dg">1</span>200 çuval şerbetçiotuna patlar bu iş. Almanlar, Klosterhoes bira fabrikası için Belçikalılarla altı kez savaştılar. Oysa orada yılda yalnızca 350 çuval kayıp söz konusuydu.”</p>

    <p>O kadar öfkelenmişti ki, daha fazla konuşamadı; yerinden kalkıp, “Katya, hemen eve dönüyorsun benimle,” dedi karısına. “Git üstünü değiştir.”</p>

    <p>Çok geçmeden, özür dilercesine, “Bütün bunlar sinirlerimi allak bullak ediyor,” dedi. “Oysa eskiden ne kadar sakin bir adamdım.”</p>

    <p>Bayan Katya üstünü değiştirmek için yatak odasına gider gitmez, Teğmen’e dönerek, “Bu ilk değil,” dedi. “Geçen yıl da bir öğretmenle kaçmıştı; ta Zagreb’de buldum onları. Tabii Zagreb’e kadar gitmişken, oradaki bira fabrikasıyla 600 çuvallık bir anlaşma yapıverdim. Evet, güney bir altın madeniydi bir vakitler. Şerbetçiotumuz İstanbul’da bile alıcı buluyordu. Oysa şimdi perişanları oynuyoruz. Hükümet bir de bira üretimine kısıtlama getirirse, işte o zaman hapı yuttuğumuzun resmidir.”</p>

    <p>Teğmen’in uzattığı sigarayı yaktıktan sonra, “Yalnızca Varşova <span class="dg">2</span>370 çuval şerbetçiotu satın alıyordu,” dedi yıkılmışçasına. “Oradaki en büyük bira fabrikasının temsilcisi her yıl ziyaretime gelirdi. Çıldırmak işten değil. Neyse ki çocuğum falan yok.”</p>

    <p>Varşova’daki bira fabrikasının temsilcisinin bir zamanlar her yıl ziyaretine geliyor olmasından çocuğunun olmamasına geçivermesi karşısında Teğmen’in hafifçe gülümsediğini fark edince yakınmalarını sürdürdü:</p>

    <p>“Sopron ve Kanije’deki Macar bira fabrikaları, İskenderiye’ye kadar bir sürü yere sattıkları biraları için benden yılda ortalama bin çuval şerbetçiotu alıyordu. Şimdi abluka yüzünden sipariş vermeye yanaşmıyorlar. Yüzde otuz indirim öneriyorum, ama tek bir çuval almıyorlar. Piyasada yaprak kımıldamıyor, rüşvet diz boyu, millet sefalet içinde, evdeki sorunlar da hepsinin üstüne tüy dikiyor.”</p>

    <p>Şerbetçiotu tüccarı birden susuverdi ve bu suskunluğu üstünü değiştirip gelen Bayan Katya bozdu: “Bavullarımı ne yapacağız?”</p>

    <p>“Gelip alacaklar Katya,” dedi tüccar rahatlayarak. Sorunun kavga çıkmadan, rezalete dönüşmeden çözülmüş olmasından memnundu. “Alışveriş yapacaksan hemen yola koyulalım. Tren 2.20’de kalkıyor.”</p>

    <p>Adam da, kadın da Teğmen’le dostça vedalaştılar; tüccar, olayı kazasız belasız atlattığı için o kadar sevinçliydi ki, kapının ağzında Teğmen’e döndü, “Tanrı korusun, cephede yaralanacak olursanız mutlaka bekleriz,” dedi. “Size çok iyi bakarız.”</p>

    <p>Teğmen, Bayan Katya’nın üstünü değiştirdiği yatak odasına döndüğünde, konsolun üzerinde dört yüz kron ve bir mektup buldu:</p>

    <div class="letter html5_section">
      <p>Teğmen, kocam olacak o şebek, o dangalak herif karşısında beni hiç korumadınız. Beni evinizde unuttuğu bir eşya gibi alıp götürmesine ses çıkarmadınız. Yetmezmiş gibi bir de beni ne kadar iyi ağırladığınızdan dem vurdunuz. Umarım, bıraktığım dört yüz kron masraflarınızı karşılar. Parayı uşağınızla paylaşırsınız.</p>
    </div>

    <p>Teğmen Lukaş, elinde mektup, bir süre öyle kaldı, sonra ağır ağır yırttı mektubu. Gülümseyerek, konsolun üzerindeki paralara bakarken, masanın üzerinde bir tarak gördü. Bayan Katya, telaşla saçlarını taradıktan sonra tarağını orada unutmuştu. Böylece, Teğmen’in anı koleksiyonuna bir de tarak katılmış oldu.</p>

    <p>Şvayk öğleden sonra döndü. Teğmene bir teriye bulmak için sokağa çıkmıştı.</p>

    <p>“Kısmetli adammışsın Şvayk,” dedi Teğmen. “Kadın gitti. Kocası aldı götürdü. Ona verdiğin hizmetler için de dört yüz kron bırakmış giderken. Kendisine teşekkür etmelisin; aslında kocasına teşekkür etmen daha doğru olur. Yola çıkarken yanına aldığı para, kocasının parası. Şimdi bir mektup yazacaksın.”</p>

    <p>Teğmen söylüyor, Şvayk yazıyordu:</p>

    <div class="letter html5_section">
      <p>Saygıdeğer beyefendi,</p>

      <p>Eşinizin, Prag’da bulunduğu süre içinde kendisine sunduğum hizmetlerden ötürü bana vermiş olduğu dört yüz kron için en içten teşekkürlerimi lütfen kabul buyurun. Ne var ki, hanımefendiye hizmet etmek benim için bir zahmet değil, bir zevktir. Bu yüzden, bu parayı kabul edemeyeceğimi...</p>
    </div>

    <p>“Ne oldu Şvayk? Yazsana evladım. Ne kıpırdanıp duruyorsun öyle? Ne diyordum?”</p>

    <p>Şvayk, yürek paralayıcı bir sesle, “Bu yüzden, bu parayı kabul edemeyeceğimi...” dedi.</p>

    <p>“Hah, evet:</p>

    <div class="letter html5_section">
      <p>... bu parayı kabul edemeyeceğimi bildirmek isterim. Yürekten teşekkürlerimle geri gönderiyorum. Hanımefendiye en derin saygılarımı iletmenizi rica ederim.</p>
<cite>Teğmen Lukaş’ın emir eri Yozef Şvayk</cite>
    </div>

    <p>“Tamam mı?”</p>

    <p>“Tamam Komutanım. Bir de tarih atmanız gerekiyor.”</p>

    <p>“20 Aralık 1914. Şimdi zarfın üstüne isim adres yaz. Şu dört yüz kronu da al, doğru postaneye. Mektupla birlikte yolla bakalım.”</p>

    <p>Teğmen’in keyfi yerine gelmişti; <em>Şen Dul</em> operetinden bir arya tutturdu ıslıkla.</p>

    <p>Şvayk tam çıkmak üzereyken, “Az kalsın unutuyordum,” diye seslendi Teğmen. “Benim köpekten ne haber?”</p>

    <p>“Bir tane buldum Komutanım. Dünya güzeli bir hayvan. Yalnız ele geçirmek biraz zor. Ama yarın getiririm herhalde. Isırıyor.”</p>

    <h2>VI</h2>

    <p>Teğmen Lukaş, Şvayk’ın son sözünü işitmemişti, oysa çok önemliydi. Şvayk, “Köpek feci ısırıyor,” diye yineleyecek oldu, ama sonra vazgeçti:</p>

    <p>“Köpeğin ısırmasından Teğmen’e ne! Onun istediği bir köpek ve bir köpeği olacak!”</p>

    <p>“Bana bir köpek bul!” demek çok kolaydır. Ama köpek sahipleri, cins olmasalar bile köpeklerinin üstüne titrerler. Yaşlı bir kadının ayaklarını ısıtmaktan başka bir işe yaramayan bir kırmaya bile taparlar ve kılına dokunulmasına gelemezler.</p>

    <p>Ama köpek, hele cins bir köpekse, bir gün sahibinden yürütüleceğini içgüdüleriyle bilmelidir. Hep çalınacağı ve çalınması gerektiği korkusuyla yaşar. Örneğin, gezintiye çıkarıldığında bir an uzaklaşır sahibinden. Önceleri mutluluk içindedir. Öteki köpeklerle oynaşır, ahlaksızca birbirlerinin üstüne çıkarlar. Kaldırım kenarlarını koklar, her köşede bacağını kaldırır; hatta bu bacak kimi zaman zerzevatçı kadının sepetine bile kalkar. Sözün kısası, yaşama sevincini kemiklerinde duyar; dünya onun gözünde o kadar güzeldir ki, lise bitirme sınavlarını başarıyla vermiş bir delikanlıdır sanki.</p>

    <p>Ama ansızın, bir de bakarsınız, kaybolduğunun farkına varmış, ne yapacağını şaşırmış. İlk kez, gerçek bir umarsızlığa kapılmıştır. Korkuyla sokaklarda koşturur, ikide bir havayı koklayarak ağlayıp sızlanır, umutsuzluk içinde kuyruğunu bacaklarının arasına kıstırır. Kulaklarını arkaya yatırır, oradan oraya bilinçsizce koşmaya başlar.</p>

    <p>Konuşabilse, “Şimdi yandım işte, adamın biri çalacak beni!” diye bağıracaktır.</p>

    <p>Bir köpek çiftliğine gidip ürkmüş, korkudan nerdeyse çıldırmış köpekleri gördünüz mü hiç? Hepsi de çalınmış köpeklerdir. Büyük kentlerde, geçimini köpek çalıp satarak sağlayan özel bir hırsız sınıfı türemiştir. O kadar minik süs köpekleri vardır ki, bir hanımefendinin mantosunun cebine, hatta manşonuna bile sığar. İşte o köpek uzmanı hırsızlar, zavallıcıkları oradan bile yürütmeyi becerirler. Vahşi Alman mastifi, kent dışında bir konağı tüm heybetiyle beklerken, ne olduğunu anlamadan çalınıverir. Polis köpeğini, aynasızın burnunun dibinden götürüverirler. Diyelim, tasmasını takıp gezintiye çıkardınız köpeğinizi; kayışı öyle bir keserler ki ortasından, ruhunuz bile duymaz; caddenin ortasında, elinizde kesik bir kayış, aptal aptal bakakalırsınız. Sokaklarda rastladığınız köpeklerin yarısı birkaç sahip değiştirmiştir. Daha yavruyken çaldırdığınız köpeğinizi, yıllar sonra bu hırsızlardan birinden satın almak durumunda bile kalabilirsiniz. Köpeğinizi çişini ya da kakasını yapması için salmayagörün, kalk gidelim ederler o saat. Çoğu kakasını yaparken ortadan kaybolmuştur köpeklerin; kaka yaparken gözlerini dört açarak çevrelerine bakınmaları bundandır.</p>

    <p>Köpek hırsızlığının çeşitli usulleri vardır. Hırsızlar ya doğrudan doğruya yankesicilik yöntemine başvururlar ya da bahtsız hayvanı kurnazca tuzağa düşürürler. Köpek sadık bir hayvandır, ama yalnızca ilkokul okuma kitaplarında. En sadık köpeğe kızarmış at sosisi koklatın, bakın neler oluyor. O saat sahibini unutur, ağzından salyalar akarak peşinize takılır, sosisin dayanılmaz tadını hayal ederek dostça kuyruğunu sallar, kısrak görmüş vahşi aygırlar gibi burun deliklerini genişletir.</p>

    <p class="lvl2">Mala Strana’da, Saray Merdivenleri’nin orada küçük bir birahane vardır. Günlerden bir gün, bu birahanenin kuytu karanlık bir köşesinde iki adam oturuyordu. Biri asker, biri sivil. Baş başa vermişler, gizli gizli bir şeyler fısıldaşıyorlardı. Bir zamanların Venedik Cumhuriyeti’nden gelmiş casuslara benziyorlardı.</p>

    <p>Sivil olanı, “Hizmetçi, her sabah sekizde Havliçek Meydanı’nın parka bakan köşesine çıkarıyor onu,” dedi. “Ama haberin olsun, rezil hayvan çok kötü ısırıyor. Sakın okşamaya kalkayım deme.”</p>

    <p>Askere biraz daha yaklaşarak kulağına fısıldadı: “Üstelik sosise bile burun kıvırıyor.”</p>

    <p>“Kızarmış olsa da mı?” diye sordu asker.</p>

    <p>“Kızarmış olsa da.”</p>

    <p>İkisi de yere tükürdüler.</p>

    <p>“İyi de, ne yiyor bu itoğluit?”</p>

    <p>“Ne bileyim ben! Çok şımartıyorlar bunları, arsız veletlere dönüyorlar.”</p>

    <p>Kadeh tokuşturdular; sonra sivil olanı, “Bir keresinde siyah bir finonun peşine düşmüştüm,” dedi fısıltıyla. “Klamovka’daki köpek çiftliklerinden biri için. Ama sosise dönüp bakmıyordu bile yaratık. Üç gün izini sürdüm, sonunda canıma tak etti; köpeği, gezmeye çıkaran kadının yanına gittim doğruca, ‘Ne kadar güzel bir kuçukuçu,’ dedim. ‘Neyle besliyorsunuz bunu?’ Karının öyle hoşuna gitti ki, finosunun pirzolaya bayıldığını söyleyiverdi hemen. Ben de yemedim içmedim, gidip şnitzel aldım, domuz pirzolasından daha lezzetlidir diye. İnanır mısın, adi hayvan şnitzele dokunmadı bile. Meğer şnitzel dana etiymiş, bizim it ise domuz etine alışıkmış. Ne halt edeyim, bir de domuz pirzolası almak zorunda kaldım sonunda. Önce biraz koklattım, sonra elimde pirzola, koşmaya başladım, tabii köpek de arkamdan. Kadın, ‘Puntik, Puntik!’ diye bağırıyordu, ama kodunsa bul Puntik’i. Domuz pirzolasının peşinden köşeye kadar geldi. Köşeyi döner dönmez tasmayı boynuna geçirdim, ertesi gün ver elini Klamovka’daki köpek çiftliği. Boynunun altındaki beyazlıklar da siyaha boyanınca, hepten tanınmaz oldu. Ama köpeklerin çoğu at etinden yapılmış sosis kızartmasına bayılır. Hizmetçiye, köpeğin en çok ne sevdiğini sormalısın; askersin ya, sana güvenecek, hemen söyleyecektir. Ben sordum, ama bana kötü kötü bakıp, ‘Sizi alakadar etmez!’ dedi kaltak. Güzellikten nasibini almamış, şebek suratlının teki, ama senin gibi bir askerle mutlaka konuşacaktır.”</p>

    <p>“İyi güzel de, köpeğin gerçekten bir teriye olduğuna emin misin? Teğmenim ille de teriye istiyor.”</p>

    <p>“Hem de nefis bir teriye. Siyah-beyaz benekleri var. Sen Şvayk’san, ben de Blahnik’sem, o da su katılmamış bir teriye. Bana ne yediğini öğren, onu sana getireyim.”</p>

    <p>İki arkadaş bir daha kadeh tokuşturdular. Savaştan önce, Şvayk’ın geçimini köpek satarak sağladığı günlerde, Blahnik ona sağdan soldan köpek bulurdu. Blahnik, eski kulağı kesiklerdendi; çalınmış köpekleri satın alıp yeniden pazara çıkardığı söylenirdi. Bir zamanlar kuduz aşısı olmak için Viyana’daki Pasteur Enstitüsü’nün kapısını az aşındırmamıştı. Şimdi, pek gönüllü olmasa da, asker Şvayk’a yardım etmeyi bir görev biliyordu. Prag ve çevresinde tanımadığı köpek yoktu. Alçak sesle konuşmasının nedeni, birahane sahibinden çekinmesiydi. Altı ay kadar önce birahanedeki bir sosis yavrusunu paltosunun içine saklayıp götürmüştü. Yavrunun ağzına biberonu dayayınca, zavallı hayvan onu anası sanmış, hiç sesini çıkarmamıştı.</p>

    <p>İlke olarak yalnızca cins köpekleri çalardı; bu konuda uzman sayılırdı. Tüm köpek çiftlikleri ve köpekseverlerin hizmetindeydi. Bir zamanlar çalmış olduğu köpekler, sokakta onu görür görmez havlamaya başlarlardı. Bazen bir vitrine bakarken, kan davası güden bir köpeğin bacağını kaldırıp pantolonuna işediği bile olurdu.</p>

    <p class="lvl2">Aslan Asker Şvayk, ertesi sabah saat tam sekizde Havliçek Meydanı’nın parka bakan köşesinde göründü. Teriyeyle gelecek hizmetçiyi bekliyordu. Sonunda hizmetçi uzaktan göründü, az sonra da bol tüylü, siyah gözlerinden zekâ fışkıran bir köpek Şvayk’ın önünden geçti. Çişini kakasını yapmış tüm köpekler gibi keyfinden yerinde duramıyor, caddenin ortasında at pisliklerini gagalayan serçeleri kovalıyordu.</p>

    <p>Biraz sonra da, köpeğin bakıcılığını yapan kadın geçti Şvayk’ın önünden. Evde kalmış bir kızkurusuydu; saçlarını tepesinde toplamıştı. Köpeğe ıslık çaldı, elindeki zincirle zarif kamçıyı hafifçe salladı.</p>

    <p>Şvayk, hemen seslendi kadına:</p>

    <p>“Hanımefendi, özür dilerim, Jijkov’a nasıl gidilir, tarif etmeniz mümkün mü acaba?”</p>

    <p>Kadın durdu, ne kadar ciddi olduğunu kestirmek istercesine Şvayk’a baktı. Ama Şvayk’ın masum bakışlarından, bu askerin gerçekten Jijkov’a gitmek istediği sonucuna vararak rahatladı ve Jijkov’a nasıl gidileceğini uzun uzun tarif etti.</p>

    <p>“Prag’a yeni gönderildim de,” dedi Şvayk. “Buralı değilim. Taşralı sayılırım. Galiba siz de Praglı değilsiniz?”</p>

    <p>“Vodnyani’denim.”</p>

    <p>“Meğer komşuymuşuz,” diye karşılık verdi Şvayk. “Ben de Protivin’liyim.”</p>

    <p>Şvayk’ın, Güney Bohemya’daki askerî harekât sırasında edindiği topografik malumat, kadıncağızın yüreğine yurtsever bir kıvılcım düşürmüştü.</p>

    <p>“Öyleyse, Protivin Meydanı’ndaki kasap Peyhar’ı mutlaka tanıyorsunuzdur!”</p>

    <p>“Tanımak ne demek, kardeşim olur!” dedi Şvayk. “Çok sevilir bizim orada. Helal süt emmiş, iyilikbilir çocuktur. Hem etin âlâsını verir, hem de eksik tarttığı görülmemiştir.”</p>

    <p>Hiç tanımadığı askere iyiden iyiye yakınlık duymaya başlayan hizmetçi, “Yoksa siz Yareş’in oğullarından biri olmayasınız?” diye sordu.</p>

    <p>“Evet, öyle.”</p>

    <p>“Ama hangi Yareş’in? Protivin yakınlarındaki Krç’ta oturanın mı, Rajitse’li Yareş’in mi?”</p>

    <p>“Rajitse’li Yareş’in.”</p>

    <p>“Hâlâ bira dağıtıyor mu arabasıyla?”</p>

    <p>“Tabii, dağıtmaz mı!”</p>

    <p>“Ama altmışını çoktan devirmiş olmalı.”</p>

    <p>Şvayk, hiç istifini bozmadan, “Geçen bahar altmış sekizine bastı,” diye karşılık verdi. “Kendine bir köpek buldu. Dağıtıma birlikte çıkıyorlar. Arabada yanında oturtuyor. Tıpkı şurada serçeleri kovalayan köpeğe benziyor. Ne kadar güzel bir köpek.”</p>

    <p>Şvayk’ın yeni tanışı, “O bizim köpeğimiz,” dedi. “Ben burada albayın yanında çalışıyorum. Bizim albayı tanımıyor musunuz?”</p>

    <p>“Nasıl tanımam! Yaman adamdır,” dedi Şvayk. “Budyeyovitse’de bizim de onun gibi bir albayımız vardı.”</p>

    <p>“Çok sert adamdır bizim albay. Geçenlerde birileri Sırbistan’da bozguna uğradığımızdan dem vuruyorlarmış, albayın kulağına çalınmış. Eve geldiğinde öfkeden çılgına dönmüştü. Mutfakta ne kadar tabak çanak varsa hepsini paramparça etti. Yetmedi, beni kovmaya kalktı.”</p>

    <p>Şvayk, “Demek bu güzel köpek sizin?” diye sözünü kesti kadının. “Ben köpek delisiyim, ama ne yazık ki bizim Teğmen nefret eder köpeklerden.” Bir süre ses etmedi, sonra damdan düşercesine sordu: “Ama her köpek her şeyi yemez, öyle değil mi?”</p>

    <p>“Bizim Boncuk bu konuda biraz huysuzdur. Eskiden ağzına et koymazdı, yeni yeni başladı yemeye.”</p>

    <p>“En çok ne seviyor?”</p>

    <p>“Ciğere bayılıyor. Haşlanmış ciğere hiç dayanamaz.”</p>

    <p>“Dana ciğeri mi, domuz ciğeri mi?”</p>

    <p>“Hiç fark etmez,” diye gülümsedi Şvayk’ın “hemşeri”si. Bu son soruyu bayat bir espri sanmıştı.</p>

    <p>Bir süre birlikte yürüdükten sonra, yanlarına gelen köpeğin tasmasına zincirini taktılar. Köpek, Şvayk’a çok dostça davrandı, ağızlığının arkasından pantolonunu dişlemeye bile kalktı, kucağına atlamaya çalıştı; ama birden Şvayk’ın aklından geçenleri sezmişçesine durdu, ağlamaklı, kulağı düşük bir halde yürümeye koyuldu. Bir yandan da, “Şimdi de benim başımı yakacak galiba,” demek istercesine kaçamak bakışlar atıyordu Şvayk’a.</p>

    <p>Kızkurusu, her akşam altıda köpekle birlikte oraya geldiğini ve Prag’da erkeklerin bir tekine bile güvenmediğini anlattı. Bir keresinde gazeteye ilan vermiş, ilanına karşılık veren bir çilingirden evlenme teklifi almıştı. Ama adam, kendi icadı bir kilidi gerçekleştirmek için 800 kronunu alıp sırra kadem basmıştı. Taşrada insanlar çok daha dürüsttü. Eğer bir gün evlenmeye kalkarsa, mutlaka taşralı bir erkekle birleştirecekti hayatını. Ama savaş son bulmadan evlenmeyi aklından bile geçirmiyordu. Savaş sürerken evlenmek ahmaklıktı; savaşta gelin olanlar sonunda dul kalıyorlardı.</p>

    <p>Kadına ertesi gün altıda orada olacağına söz veren Şvayk, doğruca arkadaşı Blahnik’e giderek köpeğin ciğer için deli divane olduğunu söyledi.</p>

    <p>“Ona sığır ciğeri alırım ben de,” dedi Blahnik. “Bir fabrika müdürünün sadık Senbernarını sığır ciğeriyle tavlamıştım. Yarın elinde bil köpeği.”</p>

    <p>Sözünü tuttu da. Sabahleyin Şvayk tam evin temizliğini bitirmişti ki, kapının önünde bir havlama duydu. Az sonra Blahnik, teriyeyi sürüyerek içeri girdi. Hayvan öfkeden kuduruyordu. Kötü kötü bakıyor, korkunç görünüyordu; hayvanat bahçesindeki kafeslerinde, besili ziyaretçileri gören aç kaplanlara benziyordu. Dişlerini gıcırdatıp hırlıyor, “Sizi paramparça edip çiğ çiğ yiyeceğim!” demek istiyordu sanki.</p>

    <p>Blahnik, hayvanı mutfak masasının ayağına bağladıktan sonra, işin üstesinden nasıl geldiğini anlatmaya başladı:</p>

    <p>“Hayvanın önüne geçip kâğıda sarılı haşlanmış ciğeri arkamda tuttum. O saat kokuyu aldı ve üstüme geldi. Tabii ki hiçbir şey vermedim, yürümeye devam ettim; o da peşimden. Parkın oraya vardığımda Bredovska Sokağı’na saptım ve orada ilk lokmasını verdim. Beni gözden kaybetmemek için lüp diye yuttu ciğeri. Oradan hemen Yindrjişska Sokağı’na daldım ve bir lokma daha attım önüne. Onu da yiyince, lokmaları arka arkaya sıralayarak, Venseslas Meydanı’ndan Vinoradi’ye, oradan da Vrsovitse’ye sürükledim iti. Yol boyunca etmediğini bırakmadı bana rezil. Tramvay yolundan geçerken boylu boyunca yattı rayların üstüne; kaldır kaldırabilirsen. Belki de tramvayın altında kalıp gebermek istiyordu, ne bileyim ben! Kırtasiyeci Fuks’tan boş bir soyağacı kâğıdı aldım. Sahte soyağacı düzenlemek senin işin, Şvayk.”</p>

    <p>“Elyazısı senin olmalı. Von Bülow’un Leipzig’deki köpek çiftliğinden geldiğini yaz. Babası Arnheim von Kahlsberg, anası Emma von Trautensdorf; baba tarafından Siegfried von Busenthal’in soyundan geliyor. Babası, 1912’de Berlin’de düzenlenen teriyeler yarışmasında büyük ödülü kazandı. Anası, Nürnberg’deki Cins Köpek Yetiştirenler Derneği’nin altın madalyasını aldı. Sence kaç yaşındadır bu hayvan?”</p>

    <p>“Dişlerine bakılırsa iki.”</p>

    <p>“Sen bir buçuk yaz.”</p>

    <p>“Tüylerini çok kötü kırpmışlar Şvayk. Şu kulakların haline bak.”</p>

    <p>“Dert değil, hallederiz. Biraz alışsın bize, façasını düzeltiriz. Şimdi daha da kızdırmayalım iti.”</p>

    <p>Çalıntı hayvan öfkeyle havlıyor, burnundan soluyordu. Bir süre yerlerde sürünüp yuvarlandı, sonra uzanıp yattı. Dili dışarıda, bitkin bir halde, bundan sonra başına gelecekleri beklemeye başladı. Çok geçmeden iyice sakinleşti; arada sırada mızıldanıp iç çekiyordu, o kadar. Şvayk artakalan ciğerleri önüne koyduysa da, oralı olmadı. “Ben boyumun ölçüsünü aldım! Hepsi sizin olsun!” dercesine başını çevirdi.</p>

    <p>Sonra uysalca yere uzandı, uyur gibi gözlerini yumdu. Ama birden aklına bir şey gelmişçesine yerinden fırladı, arka ayaklarının üstüne dikilip ön patileriyle sırnaştı. Kayıtsız şartsız teslim olmuştu.</p>

    <p>Bu dokunaklı sahne Şvayk’ı hiç etkilememiş olacak ki, “Yat yere!” diye bağırdı zavallı hayvana. O da çaresiz, yeniden yere uzandı inildeyerek.</p>

    <p>Blahnik, “Soyağacına ne ad yazayım?” diye sordu. “Bugüne kadar adı Boncuk’tu. Öyle bir ad bulmalıyız ki, yabancı gelmesin.”</p>

    <p>“İstersen ‘Fındık’ diyelim. Blahnik, bak, nasıl da dikildi kulakları. Fındık, kalk ayağa!”</p>

    <p>Yalnızca yuvasından değil, adından da olan bahtsız köpek, ayağa kalkıp ikinci bir emir için hazır olda durdu.</p>

    <p>“Bana sorarsan çözelim,” dedi Şvayk. “Bakalım ne bok yiyecek.”</p>

    <p>Köpek, serbest kalır kalmaz, kapıya koşup kapının tokmağına doğru üç kez havladı. Anlaşılan, bu kötü adamların yüreğinin yumuşayacağını sanıyordu. Ne var ki, dışarı çıkmak isteyişine en küçük bir anlayış göstermediklerini fark edince, kapının ağzına siyip ufak bir göl oluşturdu oracıkta. Doğrusu, albayın askerî eğitiminden geçtiği küçüklük günlerinde yaptıkları gibi kendisini hemen kapının önüne koyacaklarını ummuştu biraz da.</p>

    <p>Oysa Şvayk, “Vay fırlama vay!” dedikten sonra, kayışını çıkarıp köpeğe vurdu, burnunu sidik gölüne sokuverdi. Yalana yalana bir hal oldu hayvancık.</p>

    <p>Bu aşağılama karşısında bir-iki havladıktan sonra, kendi ayak izlerini umutsuzca koklayarak mutfağın içinde bir süre dolandı. Ardından, sinirinden masanın altına girdi, kalan ciğerleri mideye indirdikten sonra sobanın önüne serilip onca serüvenden sonra derin bir uykuya daldı.</p>

    <p>Blahnik tam gidiyordu ki, “Borcum ne kadar?” diye sordu Şvayk.</p>

    <p>“Borç da ne demek, paranın lafı mı olur?” dedi Blahnik alınmışçasına. “Ben arkadaşım için canımı veririm, hele bir de asker ocağındaysa. Hoşça kal, kardeşim. Bana bak, bugünlerde sakın Havliçek Meydanı’nın oralarda görüneyim deme. Başına bir iş gelebilir. Başka bir köpeğe daha ihtiyacın olursa, nerede oturduğumu biliyorsun.”</p>

    <p>Fındık’ı evde bırakan Şvayk, kasaptan 250 gram ciğer alıp kaynattı. Fındık’ın önüne birkaç parça ciğer koydu. Kokuyu alan hayvan uykusunda yalanmaya başladı. Sonra yerinden doğrulup gerindi, şöyle bir koklayıp yutuverdi ciğerleri. Çok geçmeden, tıpkı daha önce yaptığı gibi kapıya gitti, kapının tokmağına doğru birkaç kez havladı.</p>

    <p>Şvayk, “Fındık!” diye seslendi. “Buraya gel!”</p>

    <p>Hayvan kuşkuyla yaklaştı. Şvayk, Fındık’ı kucağına alıp okşadı ve Fındık ilk kez kırkılmış kuyruğunu dostça salladı, Şvayk’ın elini yalayıp patilerinin arasına aldı. “Artık yapacak bir şey yok. Yenilgiyi kabul ediyorum,” dercesine zekice baktı Şvayk’a.</p>

    <p>Şvayk, bir yandan hayvanı okşamayı sürdürüyor, bir yandan da sevecen bir sesle anlatıyordu:</p>

    <p>“Evvel zaman içinde Boncuk adında bir köpek varmış, bir albayın evinde yaşarmış. Evin hizmetçisiyle gezintiye çıktığı bir gün, adamın biri tarafından çalınmış. Kendini bir teğmenin evinde bulmuş; Fındık koymuşlar adını. Fındık, ver bakayım şu patini bana! Bak aslanım, eğer uslu durur, benimle iyi geçinirsen, rahat edersin. Yok, sözümü dinlemezsen, canına okurum senin.”</p>

    <p>Fındık, Şvayk’ın kucağından yere atladı, mutluluktan uçarak efendisinin çevresinde hoplayıp zıplamaya başladı. Akşam Teğmen kışladan eve döndüğünde, Şvayk ile Fındık canciğer kuzu sarmasıydılar.</p>

    <p>Şvayk, Fındık’a bakarak derin düşüncelere dalmıştı: “Aslında, her asker de evinden çalınmış sayılmaz mı?”</p>

    <p>Teğmen Lukaş, köpeği görünce hem şaşırdı hem de sevindi. Fındık da, evin içinde kılıçlı birini görmekten çok memnundu.</p>

    <p>Teğmen, kuşkusuz, köpeğin nereden geldiğini ve kendisine kaça patladığını çok merak ediyordu. Şvayk, hiç telaşa kapılmadan, yeni askere alınan bir arkadaşının köpeği kendisine armağan ettiğini söyledi.</p>

    <p>Teğmen, Fındık’la oynaşırken, “Aferin Şvayk,” dedi. “Ay başında bu köpek için sana elli kron vereceğim.”</p>

    <p>“Sağ olun Komutanım. Ama kabul edemem, kusura bakmayın.”</p>

    <p>“Şvayk,” dedi Teğmen diklenerek, “seni bu göreve alırken, bütün emirlerime uyacaksın dememiş miydim? Elli kron alacaksın diyorsam, elli kron alacaksın ve gidip kafayı çekeceksin demektir. Elli kronla ne yapacakmışsın bakalım?”</p>

    <p>“Kafayı çekecekmişim, Komutanım.”</p>

    <p>“Eğer unutursam, köpek için elli kron vereceğimi bana hatırlatacaksın. Anlaşıldı mı? Piresi miresi yoktur umarım. Sen gene de bir güzel yıkayıp tarasan iyi olur. Yarın nöbetim var, ama öbür gün çıkarır gezdiririm.”</p>

    <p>Şvayk, Fındık’ı yıkayadursun, köpeğin eski sahibi albay evin içinde esip gürlüyor, köpeğini çalanı divanıharbe verip kurşuna dizdirmekten, astırmaktan, hapislerde süründürmekten dem vuruyordu.</p>

    <p>“O alçak herifin derisini yüzeceğim!” diye bağıran albayın Almancasıyla evin camları zangır zangır titriyordu. “O eli kanlı katilin yanına bırakmayacağım bunu!”</p>

    <p>Şvayk ve Teğmen Lukaş’ın başları üzerinde kara bulutlar dolaşıyordu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f70">
      <a class="si-backref" href="#ref_f70">70.</a> <span class="si-footnote-text">Bosna’da bir kent. Sokollu Mehmed Paşa da bu kentte doğmuştur.</span>
    </div>

    <div class="si-footnote html5_aside epub-type_footnote" id="f71">
      <a class="si-backref" href="#ref_f71">71.</a> <span class="si-footnote-text">Alman Mareşal Liman von Sanders, I. Dünya Savaşı’nda Osmanlı ordularına komuta etmişti.</span>
    </div>

    <div class="si-footnote html5_aside epub-type_footnote" id="f72">
      <a class="si-backref" href="#ref_f72">72.</a> <span class="si-footnote-text">İttihat ve Terakki önderlerinden Enver Paşa (1881-1922), 1914 yılında harbiye nazırlığına ve erkân-ı harbiye-i umumiye reisliğine (genelkurmay başkanlığı) getirilmişti.</span>
    </div>

    <div class="si-footnote html5_aside epub-type_footnote" id="f73">
      <a class="si-backref" href="#ref_f73">73.</a> <span class="si-footnote-text">Fransa’nın kuzeydoğusundaki Lorraine bölgesinde bulunan Moselle ili, 1870-1871’deki Fransız-Alman Savaşı’nın ardından Almanya topraklarına katılmış, I. Dünya Savaşı’ndan sonra 1919’da Fransa’ya bırakılmış, II. Dünya Savaşı sırasında 1944’e değin yeniden Almanların eline geçmiş, sonunda Fransa’da kalmıştır.</span>
    </div>
  </div>
</body>
</html>