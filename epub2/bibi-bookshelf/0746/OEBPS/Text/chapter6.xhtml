<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">6</span>Şvayk kısırdöngüyü kırıp evine dönüyor</h1>

    <div class="und-head html5_figure"><img alt="aslan6" src="../Images/aslan6.jpg"/></div>

    <p>Emniyet müdürlüğünde, ruhunu tümden yabancılara kaptırmış bir buyurganlık kol geziyordu; milletin savaş konusunda ne kadar gayretkeş olduğunu gözler önüne seren bir buyurganlık. Tümüyle yabancı çıkarlar uğruna kanını dökmek zorunda kalan bir ulusun çocukları olduklarını kabul etmeye hazır birkaç kişiyi saymazsak, emniyet müdürlüğü, zindanları ve darağaçlarını sapkın yasaların varlığını savunmanın tek yolu olarak gören yırtıcı hayvanlar bürokrasisinin en seçkin örnekleriyle doluydu.</p>

    <p>Bunlar, ağızlarından çıkacak her sözü iyice tartıyor, karşılarına getirilen kurbanlarına kötücül bir sevecenlik gösteriyorlardı.</p>

    <p>Sırtlarına sırmalı üniformalar geçirmiş bu akbabalardan biri, karşısına çıkarılan Şvayk’a, “Yeniden elimize düştüğünüz için ne kadar üzgünüm, bilemezsiniz,” dedi. “Uslanırsınız sanmıştık, ama bizi düş kırıklığına uğrattınız.”</p>

    <p>Şvayk, sesini çıkarmadan başını sallayıp öylesine masum baktı ki, sırmalı akbaba tedirginliğe kapılarak sert bir sesle, “Öyle salak salak bakıp durma!” dedi.</p>

    <p>Ama hemen ardından, yeniden dostça bir tona büründü sesi:</p>

    <p>“Doğrusunu isterseniz, sizi gözaltında tutmak bizim için hiç de hoş değil. Ben, kendi payıma, sizin o kadar büyük bir suç işlemiş olabileceğinizi sanmıyorum. Kafanız pek çalışmadığına göre, kandırılmış olmalısınız. Söyler misiniz, Bay Şvayk, bu ahmaklıkları kim yaptırdı size?”</p>

    <p>Şvayk, hafifçe öksürerek karşılık verdi:</p>

    <p>“Çok özür dilerim efendim, ama hangi salaklıklardan söz ettiğinizi anlayamadım.”</p>

    <p>Komiser, babacan görünmeye çalışarak, “Ama Bay Şvayk,” dedi, “sizi buraya getiren memurun anlattıklarına bakılırsa, bir yığın insanı köşe başına asılmış savaş bildirisinin önüne toplamış, bu da yetmiyormuş gibi, ‘Tanrı İmparatorumuz Franz Joseph’i korusun! Bu savaşı kazandık bilin!’ diye naralar atarak halkı kışkırtmışsınız. Buna salaklık denmez de ne denir?”</p>

    <p>Şvayk, hilesiz gözlerini sorgulayıcısının gözlerine dikerek, “Kusura bakmayın ama, kendimi tutamadım,” dedi. “Savaş bildirisini okuyup da en küçük bir sevinç belirtisi göstermemelerine ne kadar öfkelendim, bilemezsiniz. Ne ‘Tanrı İmparatorumuzu korusun!’ diye bağırıyorlardı, ne de ‘Yaşa, var ol!’ diye, sayın komiserim. Sanki umurlarında değildi. 91. Piyade Alayı’nın eski bir askeri olarak bu duruma seyirci kalamazdım. Dayanamadım, bağırdım tabii. Eminim, siz de aynı şeyi yapardınız. Madem savaş çıktı, kazanacağız, başka yolu yok. ‘Tanrı İmparatorumuzu korusun!’ diye bağırmalı halkımız. Böyle bir durumda susulur mu?”</p>

    <p>Bu sözler karşısında ezilip büzülen sarı-siyah üniformalı kurt, saf ve masum kuzu Şvayk’ın bakışlarına dayanamadı; gözlerini önündeki belgelere indirdi:</p>

    <p>“Gösterdiğiniz coşkuya hayran kalmamak elde değil, ama keşke orada tutsaydınız kendinizi! Siz de çok iyi biliyorsunuz ki polis eşliğinde getiriliyordunuz. Böyle bir durumda yurtsever sloganlar atan biri ciddiye alınabilir mi? Millet matrak geçtiğinizi sanmıştır mutlaka.”</p>

    <p>Şvayk, “Polis tarafından götürülen bir insan hayatının en zor anlarından birini yaşıyordur,” diye yanıt verdi. “Ve böylesine zor bir durumda bile, savaş çıktığında yapması gerekeni unutmuyorsa, bence o adam hiç de fena bir adam değildir.”</p>

    <p>Sarı-siyah kurt bir şeyler homurdandıktan sonra, başını kaldırıp bir kez daha Şvayk’ın gözlerine dikti gözlerini.</p>

    <p>Şvayk masum, kibar, sevecen, sıcak bir bakışla karşılık verdi.</p>

    <p>Bir süre birbirlerine öyle baktılar.</p>

    <p>En sonunda komiser, “Cehennem ol, gözüm görmesin seni Şvayk,” dedi. “Bir daha karşıma gelirsen, hiç dinlemem, dosdoğru askerî mahkemeye yollarım. Anladın mı?”</p>

    <p>Şvayk, bunu duyar duymaz atılıp adamın elini öptü:</p>

    <p>“Allah ne muradınız varsa versin! Bir gün cins bir köpek almak isterseniz, beni mutlaka arayın. Köpek alır satarım.”</p>

    <p>Böylece Şvayk özgürlüğüne yeniden kavuştu, evin yolunu tuttu.</p>

    <p>Ama eve gitmeden şöyle bir Kupa Meyhanesi’ne uğrayayım, dedi kendi kendine. Sonunda, meyhanenin bir süre önce hafiye Bretschneider’le birlikte çıkmış olduğu kapısından içeri girdi.</p>

    <p>İçeride ölüm sessizliği hüküm sürüyordu. Aralarında Aziz Apollinarius Kilisesi’nin zangocunun da bulunduğu birkaç müşteri öyle oturuyor, hepsi de üzgün görünüyordu. Tezgâhın arkasında duran Bayan Palivets, boş gözlerle bira fıçılarına bakıyordu.</p>

    <p>“Eveet, işte döndüm,” dedi Şvayk neşeli bir sesle. “Bir bardak bira verir misiniz lütfen? Bay Palivets ne âlemde? O da döndü mü eve?”</p>

    <p>Bayan Palivets, yanıt veremeden hüngür hüngür ağlamaya başladı. Tüm kederini sözcüklere yüklercesine duraklaya duraklaya konuşuyordu:</p>

    <p>“Bir hafta önce... on... yıl... verdiler.”</p>

    <p>“Gördünüz mü?” dedi Şvayk. “Şimdiden bir haftasını yatmış bile.”</p>

    <p>Bayan Palivets, “Oysa o kadar temkinli bir adamdı ki,” diye yanıtladı hıçkırarak. “Ne kadar temkinli olduğunu söyler dururdu.”</p>

    <p>Meyhanedeki müşteriler, Palivets’in ruhu salonda dolaşıyor ve daha da temkinli olmalarını istiyormuşçasına suspus oturuyorlardı.</p>

    <p>Şvayk, bir masaya çöküp birasını yudumlarken, “Akıllı adam temkinli olur,” dedi. Bayan Palivets, Şvayk’ın birasını getirirken, gözlerinden boşanan yaşlar biranın köpüğünde küçük delikler açmıştı. “Öyle berbat bir zamanda yaşıyoruz ki, temkinliliği elden bırakmamak zorundayız.”</p>

    <p>Aziz Apollinarius Kilisesi’nin zangocu, konuyu değiştirmeye çalışarak, “Dün iki cenaze kaldırdık,” dedi.</p>

    <p>Müşterilerden biri, “Yaa, demek birileri öldü?” dedi.</p>

    <p>Başka bir müşteri de, “Tabutları katafalka koydular mı?” diye sordu.</p>

    <p>Bunun üzerine Şvayk, “Çok merak ediyorum,” dedi. “Savaştayız ya, askerî cenaze törenleri nasıl olacak acaba?”</p>

    <p>Müşteriler kalkıp paralarını ödediler, sessiz çıkıp gittiler. Şvayk, Bayan Palivets’le yalnız kalmıştı.</p>

    <p>“Masum bir adama on yıl vermeleri, insana şaka gibi geliyor,” dedi. “Yok yere beş yıl verildiğini çok duydum, ama on yıl olacak şey değil.”</p>

    <p>Bayan Palivets, iki gözü iki çeşme, “Biliyor musunuz,” dedi, “benim adam her şeyi itiraf etti. Burada sinekler ve o resimle ilgili ne söylediyse, hepsini emniyette ve mahkemede de tekrarladı. Belki tanıklık ederim diye mahkemeye gittim. Ama kocamla yakın ilişki içinde olduğum için tanıklıktan çekilebileceğimi söylediler. ‘Yakın ilişki içinde olmak’ sözünden o kadar korktum ki, başımızı daha fazla belaya sokmayayım diye tanıklıktan vazgeçtim. Zavallı kocacığım, öyle bir baktı ki bana, içim cız etti. O bakışı ömrüm boyunca unutmayacağım. Karar okunduktan sonra, koridorda götürülürken, aklı başından gitmişçesine, ‘Yaşasın düşünce özgürlüğü!’ diye bağırmasın mı!”</p>

    <p>Şvayk, “Bay Bretschneider artık buraya uğramıyor mu?” diye sordu.</p>

    <p>“Kaç kere uğradı,” diye yanıtladı Bayan Palivets. “Bir-iki bardak bira içti, kimlerin gelip gittiğini sordu, ama her seferinde müşterilerin futbol sohbetini dinlemek zorunda kaldı. Onu görür görmez futboldan konuşmaya başlıyor herkes. O da sinirden tir tir titriyor her seferinde, bir gün aklını kaçıracak herhalde. Bütün bu süre içinde, bir tek, Prjiçna Sokağı’nda oturan bir döşemeciyi düşürebildi öksesine.”</p>

    <p>“Demek talim görmemiş,” dedi Şvayk. “Bu döşemeci salak mıydı kuzum?”</p>

    <p>“Kocamdan bir farkı yoktu desek daha doğru,” diye karşılık verdi Bayan Palivets ağlayarak. “Bay Bretschneider, ona, gerekirse Sırpları vurup vurmayacağını sordu. O da çok kötü bir nişancı olduğunu, bir keresinde atış poligonunda bütün hedefleri ıskaladığını söyledi. Bir de baktık, Bay Bretschneider defterini çıkarmış bir şeyler karalıyor. Sonra da, ‘İşte bir vatan haini daha!’ dedi ve döşemeciyi alıp götürdü. Adamcağızı bir daha gören olmadı.”</p>

    <p>“Giden geri gelmiyor,” dedi Şvayk. “Ben bir rom alabilir miyim lütfen?”</p>

    <p>Şvayk ikinci romunu yudumlarken, içeri hafiye Bretschneider girdi. Bomboş meyhaneye bir göz attıktan sonra Şvayk’ın yanına oturdu, bir bira söyleyip bizimkinin konuşmasını beklemeye koyuldu.</p>

    <p>Şvayk, askıdan bir gazete aldı, ilanların son sayfasına bakarak, “Bak sen şu işe!” dedi. “Racineves yakınlarında, Straskov 5 Numara’da oturan Bay Cimpera diye biri, beş dönüm bir çiftlik satıyormuş. Okula ve tren istasyonuna yakınmış hem de.”</p>

    <p>Bretschneider, parmaklarını sinirli sinirli masanın üzerinde tımbırdattıktan sonra Şvayk’a döndü:</p>

    <p>“Çiftçilikle ilgilenmeniz beni çok şaşırttı, Bay Şvayk.”</p>

    <p>Şvayk, “Aa, siz miydiniz?” diyerek Bretschneider’in elini sıktı. “Birden tanıyamadım. Kafa diye bir şey kalmadı ki. Yanlış hatırlamıyorsam, emniyet müdürlüğünün nezarethanesinde ayrılmıştık. Ee, o günden beri neler yaptınız bakalım? Buraya sık sık uğruyor musunuz?”</p>

    <p>“Bugün sizi görürüm diye geldim,” dedi Bretschneider. “Emniyette sizin köpek sattığınızı söylediler de. Şöyle ufak bir köpek almak istiyorum.”</p>

    <p>Şvayk, “Merak etmeyin, bulurum,” diye yanıtladı. “Cins bir şey mi istersiniz, yoksa sokak köpeği de olur mu?”</p>

    <p>“Sanırım, cins bir şeyi tercih ederim,” diye karşılık verdi Bretschneider.</p>

    <p>Şvayk, “Bir polis köpeği düşünmez misiniz?” diye sordu. “Hemen kokuyu alır, aradığınız adamın izini bulur. Vrsovitse’li bir kasabın bir polis köpeği var, ama zavallıyı et arabasına koşuyor herif. Hayvancağızın yanlış meslek seçtiğini söylesek yeridir.”</p>

    <p>“Ben bir fino istiyorum,” diye diretti Bretschneider. “Isırmayan bir fino.”</p>

    <p>“Anladım, dişsiz bir fino istiyorsunuz siz,” dedi Şvayk. “Bir tane biliyorum. Deyvitse’li bir meyhanecinin köpeği.”</p>

    <p>“Ben aslında küçük bir kaniş alsam daha iyi olacak,” dedi Bretschneider. Köpeklerle ilgili pek bir şey bildiği yoktu. Müdüriyetten emir almamış olsaydı, bu kadarını da bilemezdi.</p>

    <p>Ama emir kesin ve açık seçikti: Köpek satın alacağım diye Şvayk’la yakınlık kuracak, köpekleri nerelerden sağladığını, kimlerle ilişki kurduğunu ortaya çıkarmaya çalışacaktı. Dahası, bu iş için kendisine birkaç yardımcı verilmiş, bir ödenek de ayrılmıştı.</p>

    <p>Şvayk, “Kanişin büyüğü de vardır, küçüğü de,” dedi. “İki küçük, üç de büyük kaniş biliyorum. Beşini birden kucağınızda sevebilirsiniz. Bütün içtenliğimle söylüyorum, bana sorarsanız beşini birden alın.”</p>

    <p>“Benim için biçilmiş kaftan,” dedi Bretschneider. “Peki, yalnızca birini alırsam ne vereceğim?”</p>

    <p>“Büyüklüğüne bakar,” diye karşılık verdi Şvayk. “Köpeğin fiyatı büyüklüğüne göredir. Ama kaniş dediğiniz dana değil ki. Kanişlerde fiyat tam tersine çalışır. Küçüldükçe artar fiyatı.”</p>

    <p>Bretschneider, müdüriyetten ayrılan ödeneği aşarım korkusuyla, “Tamam o zaman,” dedi. “Benim için büyüğü daha uygun. Hem iyi bekçi köpeği olur onlardan.”</p>

    <p>“Pekâlâ,” dedi Şvayk. “Büyüğünü size elli krona bırakırım. Daha da büyükleri var, onlar kırk beş kron. Yalnız bir şey unuttuk. Yavru mu istersiniz, yetişkin mi? Sonra, dişi mi olacak, yoksa erkek mi?”</p>

    <p>Bretschneider bir kez daha zor durumda kalmıştı. “Benim için fark etmez,” dedi. “Siz köpekleri ayarlayın. Ben yarın akşam yedide gelir alırım. Anlaştık mı?”</p>

    <p>“Siz bu işi olmuş bilin,” dedi Şvayk hınzırca sırıtarak. “Yalnız bu durumda otuz kron avans vermeniz gerekecek.”</p>

    <p>Bretschneider, “Ne demek, elbette,” diyerek parayı çıkarıp verdi. “Eh, artık şaraplar benden.”</p>

    <p>Kafalar iyice tütsülendiğinde Bretschneider, Şvayk’a dil dökmeye başladı: Kendisinden çekinmesi için en küçük bir neden yoktu, o gün görevde değildi, onun için rahat rahat siyasetten konuşabilirlerdi.</p>

    <p>Şvayk ise, meyhanede siyaset konuşmamaya yeminli olduğunu söyledi: Kaldı ki, siyaset palavradan başka bir şey değildi.</p>

    <p>Oysa Bretschneider’in görüşleri adamakıllı köktenciydi. Bütün zayıf devletlerin yıkılmaya mahkûm olduğunu ileri sürdü ve Şvayk’ın bu konuda ne düşündüğünü sordu.</p>

    <p>Şvayk, zayıfmış kuvvetliymiş, devletle bir alışverişi olmadığını, ama bir keresinde zayıf, kadidi çıkmış bir Senbernar yavrusuna bakmak zorunda kaldığını, ordunun peksimetleriyle beslemesine karşın hayvancağızın cızlamı çektiğini söyledi.</p>

    <p>Birkaç şişe şaraptan sonra dut gibi olduklarında, Bretschneider kendisinin anarşist olduğunu açıkladı ve hangi örgütü salık vereceğini sordu Şvayk’a.</p>

    <p>Şvayk, vakti zamanında bir anarşistin kendisinden Leonberger cinsi bir köpek aldığından, ama son taksidini bir türlü ödemediğinden dem vurdu.</p>

    <p>Altıncı şişeyi bulduklarında, Bretschneider, devrimden söz etmeye, seferberliğe karşı çıkılması gerektiğini savunmaya koyuldu. Bunun üzerine, Şvayk, Bretschneider’e yaslanarak kulağına fısıldadı:</p>

    <p>“Az önce bir müşteri girdi içeri. Gözünüzü seveyim dikkatli olun. Bu söylediklerinizi işitirse başınız belaya girebilir. Hem, bakın, meyhanecinin hanımı da ağlayıp duruyor.”</p>

    <p>Bayan Palivets, gerçekten de, tezgâhın ardındaki iskemlesinde gözyaşı döküyordu.</p>

    <p>Bretschneider, “Neden ağlıyorsunuz Bayan Palivets?” diye sordu. “Üç aya kalmaz savaşı kazanırız. Savaşı kazandık mı, mutlaka bir af çıkarırlar, kocanız da eve döner. O zaman bir güzel kafaları çekeriz.”</p>

    <p>Sonra, birden Şvayk’a dönerek, “Ne o, yoksa kazanacağımıza inanmıyor musunuz?” diye sordu.</p>

    <p>“Siz de savaşa taktınız kafayı,” dedi Şvayk. “Elbette kazanacağız, başka yolu yok. Ben artık evin yolunu tutsam iyi olacak.”</p>

    <p>Şvayk, hesabını ödeyip meyhaneden çıktı, evinin yolunu tuttu. Kapıyı anahtarla açanın Şvayk olduğunu görünce, yaşlı hizmetçi Bayan Müller’in etekleri tutuştu.</p>

    <p>Her zamanki içtenliğiyle, “Gözlerime inanamıyorum, benim güzel efendim,” dedi. “Ben de sanmıştım ki, gittiğiniz yerden birkaç yıl dönmezsiniz. Ben de, sırf iyilik olsun diye, bir gece kulübünün kapıcısına kiraladım burayı. Polisler burada tam üç kere arama yaptılar. Bir şey bulamayınca da, sizin çok kurnaz biri olduğunuzu, çanınıza ot tıkayacaklarını söyleyip gittiler.”</p>

    <p>Şvayk, içeri girer girmez, hiç tanımadığı kiracının eve çoktandır postu sermiş olduğunu fark etti. Şvayk’ın yatağında yatan adam, soylu bir alçakgönüllülük göstermiş, yatağın yarısıyla yetinmişti. Öbür yarısında ise uzun saçlı bir yaratık yatmaktaydı. Kadın, mutlu memnun, kolunu adamın boynuna dolamıştı. Çıkarılıp atılmış kadın ve erkek giysileri, iç çamaşırları yatağın çevresine saçılmıştı. Anlaşılan, kapıcıyla yavuklusu gece zilzurna dönmüşlerdi eve.</p>

    <p>Şvayk, adamı sarsalayarak, “Kalk bakalım kardeşlik,” dedi. “Bu akşam aç kalmanı istemem. Sonra, kapın önüne koyduklarında açık lokanta kalmamıştı, dersen çok üzülürüm.”</p>

    <p>Gece kulübü kapıcısı bir türlü kendine gelemediği için, yatağın sahibinin geri döndüğünü, kalkıp gitmesinin istendiğini anlaması epey vakit aldı.</p>

    <p>Bütün gece kulübü kapıcıları gibi kendisini uykusundan edenin beynini dağıtacağını söyleyip sırtını döndü.</p>

    <p>Bu arada Şvayk, adamın giysilerini yerden toplayıp yatağa götürdü, adamı sarsarak, “Şayet hemen giyinmezsen,” dedi, “olduğun gibi sokağa atacağım seni. Efendi gibi giyinip toz olursan kârlı çıkarsın.”</p>

    <p>Kapıcı, pantolonunu giyerken, şaşkın bir sesle, “Ben akşam sekize kadar uyumak istiyordum,” dedi. “Buraya bakan kadına yatak için günde iki kron ödüyorum. Kulüpten genç hanımları getirmeme de izin var. Marena, kalk bakalım!”</p>

    <p>Artık uykusu iyice açılmıştı; yakalığını takıp kravatını bağlarken, kapısını beklediği Mimoza adlı gece kulübünün en seçkin kulüplerden biri olduğunu, yalnızca sicili temiz kadınların alındığını, Şvayk’ı bir gece mutlaka oraya beklediğini söyledi.</p>

    <p>Bu arada, kapıcının hanım arkadaşı, anlaşılan Şvayk’ tan hiç hoşlanmamıştı ki, “Orospu çocuğu!” gibisinden iltifatlar yağdırıyordu.</p>

    <p>Adamla kadın gittikten sonra Şvayk, hesap sormak için Bayan Müller’i arandı, ama kadın ortalıkta yoktu. Ardında bir pusula bırakıp sırra kadem basmıştı. Bayan Müller, kargacık burgacık bir yazıyla, Şvayk’ın yatağını gece kulübü kapıcısına kiraladığı için ne kadar pişman olduğunu anlatıyor ve sözlerini şöyle tamamlıyordu:</p>

    <div class="letter html5_section">
      <p>Yalvarırım, beni bağışlayın efendim. Utancımdan yüzünüze bakamayacağım. Kendimi camdan aşağı atmaya karar verdim.</p>
    </div>

    <p>Şvayk, “Yalan söylüyor,” dedi ve beklemeye başladı.</p>

    <p>Yarım saat kadar sonra, zavallı Bayan Müller mutfaktan içeri süzüldü. Ezilip büzülmesine bakılırsa, Şvayk’ ın kendisini avutup yatıştırmasını bekliyordu.</p>

    <p>“Camdan aşağı atlamak istiyorsanız,” dedi Şvayk, “hemen oturma odasına geçin. Sizin için pencereyi açtım. Mutfağın penceresinden atlamanızı hiç tavsiye etmem, çünkü bahçedeki güllerin üzerine düşüp fidanları kırarsınız, üstelik parasını da ödetirler. Oysa oturma odasının penceresinden atlarsanız, dosdoğru kaldırıma düşer ve talihiniz yaver giderse o saat boynunuzu kırarsınız. Yok eğer şanslı bir gününüzde değilseniz, kaburgalarınızı, kolunuzu bacağınızı kırar ve hastaneye yüklü bir para ödemek zorunda kalırsınız.”</p>

    <p>Bayan Müller, gözyaşlarına boğularak sessizce oturma odasına gitti, pencereyi kapattı. Ardından mutfağa dönüp, “Feci cereyan yapıyor efendim,” dedi. “Romatizmalarınızı azdıracak.”</p>

    <p>Sonra gidip yatağı yaptı, ortalığı her zamankinden daha büyük bir özenle topladı. Mutfağa döndüğünde, Şvayk’a, ağlayıp sızlanarak bir açıklamada daha bulundu:</p>

    <p>“Hani bahçede beslediğimiz iki enik vardı ya, onlar sizlere ömür efendim. Bir de, şu Senbernar, polisler evi ararlarken kaçtı gitti.”</p>

    <p>“Eyvah!” diye bağırdı Şvayk. “Şimdi hapı yuttu işte. Polis yakında mutlaka peşine düşer.”</p>

    <p>Bayan Müller, “Arama sırasında, yatağın altından çekip çıkardıklarında komiserlerden birini ısırmasın mı!” diye sürdürdü sözünü. “Memur beylerden bir tanesi yatağın altında biri olduğunu söyleyince, bizim Senbernar’a kanun namına oradan çıkmasını buyurdular. Çıkmayınca da, bacaklarından çekip çıkardılar. Hepsini parçalayıp yutacak gibiydi, ama şöyle bir baktı, sonra kapıdan ok gibi fırladı gitti, bir daha da geri dönmedi. Beni bir sorguya çektiler, aklınız durur, efendim. Yok, kimlerle görüşüyormuşuz; yok, yurtdışından para mı alıyormuşuz! Ben de onlara ara sıra dışarıdan para geldiğini, en son Brno’daki bir okul müdüründen para aldığımızı söyledim; ama adamcağızın <em>Narodni Politika</em> gazetesine ilanını verdiğiniz Ankara kedisi için altmış kron avans gönderdiğini, sizin de ona bir hurma kutusu içinde kör bir foksteriye yavrusu yolladığınızı anlatınca, utanmaz herifler salağın teki olduğumu söylediler suratıma. Ama çok geçmeden kibarlaşıp, evde yalnız başıma korkmayayım diye o gece kulübü kapıcısını salık verdiler, hani şu az önce kapının önüne koyduğunuz adamı...”</p>

    <p>Şvayk, “Şu polislerle hiçbir zaman yıldızım barışmamıştır, Bayan Müller,” diye iç geçirdi. “Şimdi, görün bak, bir sürü aynasız gelecek buraya köpek almaya.”</p>

    <p>Avusturya-Macaristan İmparatorluğu yıkıldıktan sonra polis arşivini inceleyenler, örtülü ödenek sayfalarındaki “S... kırk kron, F... elli kron, L... seksen kron” gibi şifreli açıklamaları çözebildiler mi, bilmiyorum. Ama eğer S, F ve L’nin, Çek ulusunu kırk, elli ve seksen krona Avusturya-Macaristan polisine satan birtakım hainlerin adlarının baş harfleri olduğunu sandılarsa, büyük bir yanılgıya düştüklerini belirtmek zorundayım. Çünkü “S” Senbernar, “F” foksteriye, “L” de Leonberger anlamına geliyordu. Bunlar, Bretschneider’in Şvayk’tan emniyet müdürlüğü için satın aldığı köpeklerdi. Aslında hiçbirinin, Şvayk’ın Bretschneider’le pazarlık ederken sözünü ettiği cins köpeklerle uzak yakın bir ilişkisi yoktu; hepsi de soyu karışmış, melez köpeklerdi.</p>

    <p>Şvayk’ın Senbernar diye sattığı, kıvırcık tüylü bir fino ile sıradan bir sokak köpeğinin kırmasıydı; kulakları sosis denen kısa bacaklı, bodur Alman köpeğinin kulaklarına benzeyen foksteriye, bir çoban köpeği iriliğindeydi, çarpık bacaklarına bakılırsa raşitikti üstelik. Leonberger’e gelince; başı, tüyden suratı görünmeyen kanişleri, boyu bir sosisi, kıçı ünlü tüysüz Amerikan köpeklerini andırıyordu, güdük bir kuyruğu vardı.</p>

    <p>Sonradan, hafiye Kaloust da köpek almak için Şvayk’a uğradı. Müdüriyete döndüğünde, yanında yelesi İskoç çoban köpeklerini, gövdesi benekli sırtlanları anımsatan korkunç bakışlı bir yaratık bulunuyordu. Örtülü ödenek hesaplarına yeni bir kalem eklenmişti: M... doksan kron.</p>

    <p>Kaloust’un müdüriyete getirdiği yaratık, mastif diye yutturulmuştu.</p>

    <p>Ne var ki, Kaloust da Şvayk’ın ağzından laf çalamadı. Bretschneider’le aynı yazgıyı paylaşmak zorunda kaldı. Şvayk, en ökseli siyaset sohbetlerinde bile açmaza düşmüyor, lafı döndürüp dolaştırıp huysuz ve azgın yavru köpeklerin nasıl terbiye edileceğine getiriyor, en zekice hazırlanmış tuzaklar bile para etmiyor, sonunda Bretschneider, Şvayk’ın yanından yeni bir ucubeyle dönüyordu.</p>

    <p>İşte bu, namlı hafiye Bretschneider’in sonu oldu. Adamcağız, Şvayk’tan aldığı yedi yaratıkla birlikte evinin arka odasına kilitledi kendini. Hayvanları o kadar uzun zaman aç bıraktı ki, sonunda paramparça edip mideye indirdiler Bretschneider’i.</p>

    <p>Hafiyemiz her zamanki asaletini burada da göstermiş, devleti cenaze masrafından kurtarmıştı.</p>

    <p>Polis müdüriyetindeki sicil dosyasına, “Görev zayiatı” başlığı altında şu dokunaklı sözleri yazdılar:</p>

    <div class="letter html5_section">
      <p>Kendi köpekleri tarafından parçalanıp yutulmuştur.</p>
    </div>

    <p>Şvayk ise, sonradan bu acı sonu öğrendiğinde şöyle diyecekti:</p>

    <p>“Kıyamet günü gelip çattığında herifin parçalarını nasıl toplayıp bir araya getirecekler, ben onu merak ediyorum.”</p>
  </div>
</body>
</html>