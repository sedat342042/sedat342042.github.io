<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">2</span>Aslan Asker Şvayk emniyette</h1>

    <div class="und-head html5_figure"><img alt="aslan2" src="../Images/aslan2.jpg"/></div>

    <p>Saraybosna suikastının ardından, emniyet müdürlüğü çeşitli kurbanlarla dolup taşmıştı. Kayıt odasındaki yaşlı polis, birbiri ardı sıra karşısına getirilenlere şöyle bir bakıyor, sonra da babacan bir edayla, “Bu Ferdinand sana pahalıya patlayacak,” diyordu.</p>

    <p>Şvayk, kendisini birinci kattaki hücrelerden birine tıktıklarında bir de baktı, içeride altı kişi daha var. Beşi bir masanın başına çevrelenmişti; orta yaşlı bir adam ise, ötekilerden uzak durmak istercesine, köşedeki bir ranzada oturuyordu.</p>

    <p>Şvayk, her birine, neden tutuklandıklarını sormaya başladı.</p>

    <p>Masanın başında oturan beş tutukludan da aşağı yukarı aynı yanıtı aldı:</p>

    <p>“Şu Saraybosna davası!” ... “Ferdinand’ın yüzünden!” ... “Ekselanslarını öldürdüler ya!” ... “Ferdinand meselesi!” ... “Ekselansları’nı Saraybosna’da vurdukları için!”</p>

    <p>Bu beşinden uzak duran altıncı tutuklu, kendisinden de kuşkulanılır diye onlarla bir arada görünmek istemediğini söyledi. O yalnızca Holitse’li bir çiftçiyi soyarken öldürmeye kalkıştığı için alıkonmuştu.</p>

    <p>Şvayk, suikastçıların masasına oturdu. Adamlar, kim bilir kaçıncı kez, oraya nasıl getirildiklerini anlatıyorlardı.</p>

    <p>Biri dışında, hepsi de ya bir birahanede ya bir şaraphanede ya da bir kahvede yakayı ele vermişlerdi. Olağanüstü şişman, ağlamaktan gözleri kan çanağına dönmüş, gözlüklü adam ise evinde tutuklanmıştı. Tutuklanmasının nedeni, Saraybosna’daki cinayetten iki gün önce, U Breyşki adlı meyhanede iki Sırp mühendislik öğrencisine içki ısmarlamış olmasıydı; üstelik, Hafiye Brixi, Rjetyezova Caddesi’ndeki Montmartre Meyhanesi’nde o iki öğrenciyle kafayı çekerken görmüştü onu. Hafiye Brixi de onlara içki ısmarlamış, bunu raporunda da belirtmişti.</p>

    <p>Adam, emniyetteki ilk sorgulamada, aynı lafı tekrarlayıp durmuştu:</p>

    <p>“Bir kırtasiye dükkânım var benim.”</p>

    <p>Polislerden de hep aynı yanıtı almıştı:</p>

    <p>“Bu bir mazeret sayılmaz.”</p>

    <p>Şaraphanede yakalanmış olan kısa boylu adam tarih öğretmeniydi; şarap mahzeninin sahibine, tarihteki ünlü suikastları anlatmaya kalkışmıştı. Tam, suikastların ruhbilimsel bir çözümlemesini yapmış, “Suikast düşüncesi, Kolomb’un yumurtası kadar basittir,” diyordu ki, tutuklanıvermişti.</p>

    <p>Sorgulama sırasında polis, “Evet, Pankratz’ın seni enselemesi kadar basit,” demişti.</p>

    <p>Üçüncü suikastçı, Hodkoviçki’deki Dobromil Yardımseverler Derneği’nin başkanıydı. Suikast günü, dernek tarafından konserli bir eğlenti düzenlenmişti. Konser sırasında oraya gelen jandarma çavuşu, tüm Avusturya’ nın yasa büründüğünü söyleyerek herkesin dağılmasını isteyince, dernek başkanı olanca saflığıyla, “İzin verin de, hiç değilse <em>Hey, Slovane</em>yi<a class="si-noteref epub-type_noteref" href="#f16" id="ref_f16">16</a> bitirelim,” diyecek olmuştu.</p>

    <p>Şimdi, başını önüne eğmiş, yakınıp sızlanıyordu:</p>

    <p>“Ağustos ayında yeni başkanlık seçimimiz var. O zamana kadar salıvermezlerse seçilmeyebilirim. Şimdiye kadar tam on kez başkan seçildim. Utancımdan yerin dibine geçerim valla.”</p>

    <p>Dördüncü tutuklu, rahmetli Ferdinand’ın kurbanı olmuştu. Kişilikli, tertemiz bir adamdı. Tam iki gün dayanmış, Ferdinand’ın adını bile ağzına almamıştı. Gel gör ki, akşam kahvede kâğıt oynarlarken, sinek yedilisiyle maça papazını aldığında, “Saraybosna’daki gibi, tam yedi fişek,” deyivermişti.</p>

    <p>“Ekselansları Saraybosna’da vurulduğu için” derdest edildiğini söyleyen beşinci tutuklu o kadar korkmuştu ki, saçı sakalı hâlâ kirpi gibi diken dikendi.</p>

    <p>Tutuklandığı lokantada tek bir söz etmiş değildi. Gazeteleri de okumadığı için, Ferdinand’ın ölümünden haberi bile yoktu. Masada tek başına otururken, efendiden bir adam gelip karşısına oturmuş, ansızın soruvermişti:</p>

    <p>“Okudunuz mu?”</p>

    <p>“Hayır.”</p>

    <p>“Haberiniz yok mu?”</p>

    <p>“Hayır, yok.”</p>

    <p>“Olup biteni bilmiyor musunuz?”</p>

    <p>“Hayır, bilmiyorum. Beni ilgilendirmez.”</p>

    <p>“Ama ilgilenmek zorundasınız.”</p>

    <p>“Neyle ilgilenmek zorundayım, bilmiyorum. Ama puromu tüttürür, birkaç kadeh parlatır, yemeğimi yerim ben; hiç gazete okumam. Gazeteler yalan yazar. Durup dururken niye asabımı bozayım ki?”</p>

    <p>“Demek, Saraybosna’daki cinayet bile sizi ilgilendirmiyor, öyle mi?”</p>

    <p>“İster Prag’da, ister Viyana’da, ister Saraybosna’da, ister Londra’da, hiçbir cinayetle ilgilenmem ben. Yetkililerin, mahkemelerin, polisin işi ne; onlar ilgilensin. Biri öldürülmüşse mutlaka hak etmiştir. Salak herif, kendine mukayyet olaydı da öldürülmeseydi!”</p>

    <p>Bunlar adamcağızın son sözleri olmuştu. Başına geleni anlar anlamaz, “Ben suçsuzum, ben suçsuzum!” diye bağırmaya başlamıştı.</p>

    <p>Emniyet müdürlüğünden içeri girerken de aynı sözleri etmişti; aynı sözleri Prag’da mahkemeye çıkarıldığında ve hapsi boylarken de yineleyecekti.</p>

    <p>Şvayk, akıllara durgunluk veren bu suikast masallarını dinledikten sonra adamlara durumlarının ne kadar umutsuz olduğunu açıklamayı yararlı gördü.</p>

    <p>“Hepimiz ayvayı yemişiz,” diye yüreklere su serpti. “İnsanın başına ne zaman ne geleceği bilinmez; kendine o kadar güvenmeyeceksin. Polisin işi ne? Mevsimli mevsimsiz konuşanın yakasına yapışmak değil mi? Zaman kötü, arşidükleri bile vuruyorlar; öyleyse, müdüriyete alındığına şaşmamalı insan. Bütün bunları biraz tantana koparmak için yapıyorlar, Ferdinand’ın cenazesi sönük geçmesin diye. Burada ne kadar çok olursak bizim için o kadar iyi, o zaman her şey daha neşeli olur. Ben askerdeyken, bazen bölüğün yarısını içeri tıkarlardı. Kim bilir kaç insan suçsuz yere ceza yemiştir! Üstelik yalnız orduda değil, sivil mahkemelerde de. Hiç unutmam, kadıncağızın biri yeni doğmuş ikizlerini boğmaktan hüküm giymişti. İkizleri boğmuş olamayacağına yeminler etti: Tek bir kızı vardı, küçük kızı gözünü kırpmadan boğup öldürmüştü; dili döndüğünce anlattı, ama aldıran olmadı, çifte cinayetten idam verdiler. Ya Zabyelitse’deki o masum çingeneye ne demeli? Noel gecesi bir manav dükkânında yakalanmıştı. Oraya ısınmak için girdiğine kitaba el bastıysa da para etmedi. Mahkemeye düşmeyegör, kendini temize çıkaramazsın. Ama o kadar da olacak tabii. Belki herkes dürzünün teki değildir, ama kurunun yanında yaş da yanar. Hele Ferdinand’ı eşek cennetine gönderdikleri böyle kötü günlerde! Budyeyovitse’de askerliğimi yaparken, yüzbaşının köpeğini tören alanının ardındaki ormanda vurmuşlardı. Yüzbaşı, köpeğinin vurulduğunu duyunca, hepimizi toplayıp sıraya dizdi, her on kişiden birinin bir adım öne çıkmasını emretti. Kuşkusuz, piyango isabet edenler arasında ben de vardım. Gözümüzü bile kırpmadan hazır olda bekliyorduk. Yüzbaşı, sıralar arasında dolaşırken bastı kalayı: ‘İtoğluitler, orospu çocukları, ağzına sıçtığımın puştları! Sizi bana sayıyla mı verdiler lan! O köpek yüzünden hepinize hücre hapsi versem yeridir! Bağırsaklarınızı deşip köpek maması yapsam kim ne der ki! Şimdilik hepinizi iki hafta istihkâm taburuna sürüyorum!’ Bütün bu başımıza gelenlerin tek nedeni, uyuz itin tekiydi üstelik. Şimdi de, olup bitenin tek nedeni, Ekselanslarından başkası değil. Ortalığa biraz dehşet saçacaklar ki, yasa büründüklerine değsin.”</p>

    <p>Saçları dimdik olan adam, “Ben suçsuzum, ben suçsuzum,” diye yineledi gene.</p>

    <p>Şvayk, “Hazreti İsa’nın da bir suçu yoktu, ama gene de çarmıha gerdiler,” dedi. “Hiç kimse masumun derdinden anlamaz zaten. Gözlerini kapayacaksın, vazifeni yapacaksın! Askerde komutanlarımız böyle söylerlerdi. Başka yolu yok bu işin.”</p>

    <p>Şvayk, ranzaya uzanıp derin bir uykuya daldı.</p>

    <p>Bu arada iki tutuklu daha getirdiler. Biri, Bosnalı bir seyyar satıcıydı. Hücrenin içinde dişlerini gıcırdatarak volta atıyor, ikide bir, “Sikmişim belalarını!” diye küfür sallıyordu. Sepetinin karakolda kaybolabileceğini düşündükçe deliye dönüyordu.</p>

    <p>Öteki konuksa Meyhaneci Palivets’ti. Dostu Şvayk’ı görür görmez hemen uyandırdı, ağlamaklı bir sesle, “Gördün mü bak, beni de getirdiler!” dedi.</p>

    <p>Şvayk, adamın elini büyük bir içtenlikle sıktıktan sonra, “Çok sevindim,” dedi. “Hakikaten çok sevindim. O bey, akşam gelip sizi de alacağız derken, sözünü tutacağından en küçük bir kuşkum yoktu. Sözünün eri olmak, çok güzel bir şey.”</p>

    <p>Palivets, “Sıçarım böyle sözünün erinin içine,” dedikten sonra sesini alçaltarak Şvayk’a, öteki tutukluların hırsız olup olmadıklarını sordu. Hırsızlarla bir arada bulunmak, namusuna leke düşürebilirdi.</p>

    <p>Şvayk, Holitse’de bir çiftçiyi soyarken öldürmeye kalkıştığı için tutuklanan adam dışında hepsinin Arşidük yüzünden orada olduklarını söyledi.</p>

    <p>Buna fena halde içerleyen Palivets, kendisinin orada bulunma nedeninin bir Arşidük parçası değil, İmparator Hazretleri olduğunu açıklamadan edemedi. Sonra da, baktı ki herkes kulak kesilmiş, sineklerinin İmparator Hazretlerinin üzerine nasıl pislediklerini ballandıra ballandıra anlatmaya koyuldu.</p>

    <p>Olup biteni tüm ayrıntılarıyla anlattıktan sonra, “İğrenç yaratıklar, adamcağızı pislikten görülmez hale soktular,” diye tamamladı sözlerini. “Gördüğünüz gibi, sonunda hapsi boyladım işte. O sinekleri asla bağışlamayacağım.”</p>

    <p>Şvayk yeniden ranzasına uzanıp kestirmeye çalıştıysa da çok geçmeden gelip aldılar, sorguya götürdüler.</p>

    <p>Sorguya çekilmek üzere Üçüncü Şube’nin merdivenlerini çıkarken, korkusuzca ölüme gidercesine, çarmıhını sırtlamış Golgota Tepesi’ne tırmanıyordu sanki.<a class="si-noteref epub-type_noteref" href="#f17" id="ref_f17">17</a></p>

    <p>Koridorun duvarındaki “Yerlere tükürmek yasaktır” yazısını görünce, kendisine eşlik eden polisten tükürük hokkasına tükürmek için izin istedi. Sorgu odasına girdiklerinde, her zamanki saflığıyla gülümseyerek, “Cümleten hayırlı akşamlar, saygıdeğer beyler,” dedi.</p>

    <p>Selamına karşılık almak şöyle dursun, kaburgalarına bir yumruk yedi ve bir masanın önünde buldu kendini. Masanın başında soğuk memur suratlı bir adam oturuyordu. Adamın yüzünde öylesine kıyıcı, öylesine acımasız bir anlatım vardı ki, az önce Lombroso’nun “Suçlu İnsan”;<a class="si-noteref epub-type_noteref" href="#f18" id="ref_f18">18</a> adlı kitabından fırlamıştı sanki.</p>

    <p>Şvayk’ı tepeden tırnağa süzdükten sonra, “Öyle salak salak bakma bana,” dedi.</p>

    <p>Şvayk, olanca ciddiliğiyle, “Elimde değil, efendim,” dedi. “Ordudan da salaklığım yüzünden atılmıştım zaten. Ayrıca, resmî bir heyetten aptal raporum var. Sizin anlayacağınız, tescilli bir salağım ben.”</p>

    <p>Lombroso’nun kitabından fırlamışa benzeyen adam dişlerini gıcırdattı:</p>

    <p>“Sana yöneltilen suçlamalar ve işlediğin suçlar, aklının yerinde olduğunu gösteriyor.”</p>

    <p>Ardından, Şvayk’a yöneltilen suçlamaları bir bir sayıp dökmeye koyuldu. Gerçi liste, vatana ihanetten başlayıp İmparator Hazretlerine ve imparatorluk ailesinin üyelerine hakarete kadar uzanıyordu; ama suçlamaların özünü, Şvayk’ın, Arşidük Ferdinand’ın öldürülmesini doğru bulması oluşturuyordu. Bundan da yeni yeni suçlar türüyordu ki, en kötüsü, umuma açık bir yerde kışkırtıcı sözler söylemiş olmasıydı.</p>

    <p>Adam, yüzündeki kıyıcı, acımasız anlatımı silmeksizin, zafer kazanmışçasına sordu:</p>

    <p>“Bütün bunlara ne diyorsun bakalım?”</p>

    <p>Şvayk, “Meğer ben neler yapmışım!” dedi safça. “Bu kadarı da fazla doğrusu!”</p>

    <p>“Demek, bütün suçlamaları kabul ediyorsun, öyle mi?”</p>

    <p>“Evet, hepsini kabul ediyorum. Sert olmalı insan. Sertlik olmadan hiçbir yere varılmaz. Ben askerdeyken...”</p>

    <p>“Kapa çeneni ulan!” diye bağırdı komiser. “Yalnızca sana soru sorulduğu zaman karşılık vereceksin! Anlaşıldı mı?”</p>

    <p>“Elbette anlaşıldı efendim,” diye yanıtladı Şvayk. “Çok iyi anladım, dilediğinizi sorabilirsiniz, emrinizdeyim efendim.”</p>

    <p>“Kimlerle ilişkidesin?”</p>

    <p>“Hizmetçimle, komiser beyefendi hazretleri.”</p>

    <p>“Siyasi çevrelerden arkadaşların yok mu hiç?”</p>

    <p>“Evet, var efendim. <em>Narodni Politika</em>’nın<a class="si-noteref epub-type_noteref" href="#f19" id="ref_f19">19</a> akşam baskısına aboneyim.”</p>

    <p>Kıyıcı bakışlı adam, “Defol!” diye kükredi Şvayk’a.</p>

    <p>Şvayk, sorgu odasından çıkarılırken, “İyi geceler, efendim,” dedi.</p>

    <p>Hücresine döner dönmez, tutukluları çevresine toplayıp bu tür bir sorgulamanın çok eğlenceli olduğunu anlattı:</p>

    <p>“Önce biraz bağırıp çağırıyorlar, sonra da kapı dışarı ediyorlar adamı. Eskiden daha kötüymüş. Bir kitapta okumuştum: Sanığın suçlu olup olmadığını anlamak için kızgın demirler üstünde yürütürler, eritilmiş kurşun içirirlermiş. İtiraf etmedi mi, ayaklarını cendereye sokarlar, olmazsa bacaklarından tavana asarlarmış. Ya da, Nepomuklu Aziz Yan’a<a class="si-noteref epub-type_noteref" href="#f20" id="ref_f20">20</a> yaptıkları gibi, meşaleyle kıçını yakarlarmış. Söylenenlere bakılırsa, Nepomuklu Aziz Yan meşaleyle yakıldığında insanın tüylerini diken diken eden çığlıklar atmaya başlamış, sımsıkı bir çuvala sokulup Elişka Köprüsü’nden ırmağa atılıncaya kadar da kesmemiş çığlıklarını. Bu kadarla kalsa iyi. Daha neler yaparlarmış neler. Adamı dörde bölerler ya da Müze’nin orada bir yerlerde kazığa geçirirlermiş. Zindana atılan, bayram edermiş.”</p>

    <p>Şvayk, kaptırmış, tatlı tatlı anlatıyordu:</p>

    <p>“Şimdilerde hapse düşen gününü gün ediyor. Dörde bölünme yok, cendere yok. Ranzalarımız var, masamız var, bir de sıramız var. Daracık bir yerde balık istifi değiliz; çorbamız önümüzde, ekmek elden su gölden. Hela dersen, burnumuzun dibinde. Apaçık bir ilerleme görülüyor. Tek kusuru, sorgu odasına biraz uzak olması. Üç koridordan geçip bir kat yukarı çıkmak zorundasın. Ama Allah için, koridorlar aydınlık ve tertemiz, bal dök yala. Sonra, hayat dolu koridorlar: Birini getiriyorlar, öbürünü götürüyorlar; genç yaşlı, kadın erkek demiyorlar. En azından yalnız olmadığın için zil takıp oynamalısın. Kimsenin bir şikâyeti yok; hiç kimse, idareye çağrılıp, ‘Evet, davanız görüldü, hüküm verildi; yarın ya dörde bölüneceksiniz ya da yakılacaksınız, seçim sizin,’ denecek korkusuyla yaşamıyor. Kim bilir ne kadar zor bir seçim olurdu; ne hak edeceğimizi bilemezdik. Düşünüyorum da, beyler, keçileri kaçırırdık herhalde. Evet, kabul etmek gerekir ki, çok büyük bir gelişme var.”</p>

    <p>Şvayk hapishanelerdeki çağdaş gelişmeleri sayıp dökedursun, birden kapı açıldı, gardiyan içeri seslendi:</p>

    <p>“Giyin bakalım Şvayk, sorguya gidiyorsun.”</p>

    <p>“Hemen efendim,” diye yanıt verdi Şvayk. “Şimdi geliyorum. Yalnız, sanırım bir yanlışlık var bu işte. Az önce sorgu odasından kovulmuştum. Buradaki beyler bana kızmasınlar sonra; onlar bütün gece bir kez bile sorguya çekilmemişken ben ikinci kez çağrılıyorum; kıskançlıktan çatır çatır çatlamasınlar!”</p>

    <p>Şvayk’ın bu çelebice sözlerine acımasız bir yanıt geldi:</p>

    <p>“Kes zevzekliği de dışarı çık!”</p>

    <p>Sonunda Şvayk, bir kez daha o katil bakışlı adamın karşısındaydı işte. Adam, lafı dolandırmadan, ürkütücü bir sesle sordu:</p>

    <p>“Her şeyi itiraf ediyor musun?”</p>

    <p>Şvayk, sevecen mavi gözlerini acımasız polise dikerek yumuşak bir sesle yanıtladı:</p>

    <p>“Zatıâlileri itiraf etmemi istiyorlarsa elbette ederim. Bence en küçük bir sakıncası yok. Ama, ‘Şvayk, sakın itiraf edeyim deme!’ diyecek olursanız, dilim dilim doğrasalar tek bir kelime alamazlar ağzımdan.”</p>

    <p>Taş yürekli adam oralı olmadı. Önündeki raporun altına bir şeyler yazdı, sonra imzalaması için Şvayk’a bir kalem uzattı.</p>

    <p>Şvayk da, Bretschneider’in raporunun altına düşülmüş yazıya imzayı bastı:</p>

    <blockquote>
      <div>
        <p>Yukarıdaki suçlamaların tümünü kabul ediyorum.</p>
<cite>Yozef Şvayk</cite>
      </div>
    </blockquote>

    <p>İmzaladıktan sonra katı yürekli adama dönüp, “İmzalayacağım başka bir şey daha varsa imzalayayım,” dedi. “Yoksa sabah tekrar burada olmam mı gerekiyor?”</p>

    <p>“Yarın sabah ağır ceza mahkemesine çıkarılacaksın,” diye bir yanıt geldi.</p>

    <p>“Saat kaçta acaba, beyefendi hazretleri? Neme lazım, uyur kalırım diye korkuyorum da!”</p>

    <p>Masanın başındaki adam, o gün ikinci kez kükredi Şvayk’a:</p>

    <p>“Defol!”</p>

    <p>Şvayk, demir parmaklıkların ardındaki yeni yuvasına dönerken yanındaki polise, “Bakıyorum da, burada herkesin gözünü öfke bürümüş,” demekten alamadı kendini.</p>

    <p>Kapı arkasından kapanır kapanmaz, içerdeki tutuklular Şvayk’ı soru yağmuruna tuttular. Şvayk kestirip attı:</p>

    <p>“Az önce, Arşidük Ferdinand’ı öldürmüş olabileceğimi itiraf ettim.”</p>

    <p>Bit yeniği battaniyelere sarınmış altı adam dehşet içinde kalakaldılar. Yalnızca Bosnalı konuştu:</p>

    <p>“İyi etmişsin.”</p>

    <p>Şvayk, ranzasına uzanırken, “Burada bir çalar saat olmaması ne kadar kötü,” dedi.</p>

    <p>Oysa sabahleyin Şvayk’ı çalar saate gerek kalmadan uyandırdılar ve saat tam altıda cezaevi arabasına bindirip adliyeye götürdüler.</p>

    <p>Karakolun avlusundan çıkarlarken Şvayk, arabadaki tutuklulara döndü, “Erken kalkan yol alır, er evlenen döl alır,” dedi.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f16">
      <a class="si-backref" href="#ref_f16">16.</a> <span class="si-footnote-text">Bohemyalıların, Çek dilinin daha yaygın bir biçimde konuşulmasını savunan ünlü yurtsever şarkısı.</span>
    </div>

    <div class="si-footnote html5_aside epub-type_footnote" id="f17">
      <a class="si-backref" href="#ref_f17">17.</a> <span class="si-footnote-text">İncillere göre, Kudüs’te, İsa’nın çarmıha gerildiği tepe.</span>
    </div>

    <div class="si-footnote html5_aside epub-type_footnote" id="f18">
      <a class="si-backref" href="#ref_f18">18.</a> <span class="si-footnote-text">İtalyan kriminoloji uzmanı Cesare Lombroso (1835-1909), <em>L’uomo delinquente</em> (Suçlu İnsan) adlı kitabında, belli bireylerin doğuştan suçlu olduğunu savunmuş, ayrıca suçluların belli fiziksel özellikler taşıdığını ileri sürmüştü.</span>
    </div>

    <div class="si-footnote html5_aside epub-type_footnote" id="f19">
      <a class="si-backref" href="#ref_f19">19.</a> <span class="si-footnote-text">Prag’da yayımlanan ünlü tutucu gazete. 1945’te kapandı.</span>
    </div>

    <div class="si-footnote html5_aside epub-type_footnote" id="f20">
      <a class="si-backref" href="#ref_f20">20.</a> <span class="si-footnote-text">Reform yanlısı bir Çek din adamı. 1393 yılında, Bohemya Kralı IV. Václav’ın buyruğuyla işkence edilerek öldürülmüş ve Vltava Irmağı’na atılmıştır. Sonradan azizlik mertebesine yükseltilmiş, Reform hareketinin simgesi olmuştur.</span>
    </div>
  </div>
</body>
</html>