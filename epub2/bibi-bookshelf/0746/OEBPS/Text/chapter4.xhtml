<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">4</span>Şvayk akıl hastanesinden kovuluyor</h1>

    <div class="und-head html5_figure"><img alt="aslan4" src="../Images/aslan4.jpg"/></div>

    <p>Şvayk sonradan, akıl hastanesindeki hayatını anlata anlata bitiremeyecekti:</p>

    <p>“Şu deliler oraya kapatıldıkları için neden o kadar öfkelenirler, akıl sır erdiremem. Çok canın çekerse, çırılçıplak soyunup yerlerde sürünebilir, çakallar gibi uluyabilir, iyice tepen atarsa önüne geleni ısırabilirsin. Bütün bunları sokağın ortasında yapmaya kalksan, millet hayretten donakalır, küçük dilini yutar; oysa böyle şeyler orada son derece olağan karşılanır. Sosyalistlerin bile düşleyemeyecekleri bir özgürlük vardır orada. Dilersen Tanrı Baba olursun, dilersen Meryem Ana, Papa, İngiltere kralı, İmparator Hazretleri ya da Aziz Venseslas. Gerçi Aziz Venseslas olduğunu söyleyen bir herifi anadan doğma soyup bütün bir gün hücreye tıkmışlardı ya, neyse! Herifçioğlunun teki, sabahtan akşama kadar, ‘Ben başpiskoposum!’ diye bağırır, ha bire tıkınır, sonra da, kabalığımı bağışlayın, ortalık yere sıçardı. Ama orada kimse utanıp sıkılmaz böyle şeylerden. Adamcağızın biri de, sırf çift tayın yiyebilmek için, kendisinin hem Aziz Kyrillos hem de Aziz Methodios<a class="si-noteref epub-type_noteref" href="#f23" id="ref_f23">23</a> olduğunu ileri sürerdi. Başka bir herif ise hamile olduğunu sanıyor, herkesi çocuğunun vaftiz törenine davet ediyordu. Ayrıca tımarhaneye kapatılmış satranççılar, politikacılar, balıkçılar ve izciler, pul koleksiyoncuları, amatör fotoğrafçılar da vardı. Bir tanesi, bazı eski kavanozları ölü küllerinin saklandığı kaplarla karıştırdığı için oradaydı. Bir başkası, dünyanın sonunun ne zaman geleceğini hesaplamaya kalkışmasın diye, sürekli deli gömleğiyle dolaşırdı. Orada iki de profesörle tanıştım. Biri, ben nereye gidersem oraya gelir, çingenelerin soyunun Dev Sıradağlar’dan<a class="si-noteref epub-type_noteref" href="#f24" id="ref_f24">24</a> geldiğini anlatırdı durmadan; öbürü ise yerkürenin içinde bir küre daha bulunduğunu, bu kürenin dış küreden çok daha büyük olduğunu açıklamaya çalışırdı.</p>

    <p>Orada herkes, aklına geleni, canının istediğini söylüyordu; tıpkı meclisteki gibi. Bazen birbirlerine masallar anlatırlar, ama masaldaki prensesin başına kötü bir şey gelmeyegörsün, gırtlak gırtlağa gelirlerdi. En çılgınları ise, kendini, ‘Otto Ansiklopedisi’nin on altıncı cildi sanan bir beyefendiydi; herkesten, kendisini açıp ‘karton zımbası’ maddesini bulmalarını isterdi, yoksa mahvolacağına inanıyordu. Ancak deli gömleği giydirdikleri zaman sakinleşirdi. Deli gömleğini sırtına geçirdiler mi, keyfine diyecek olmazdı. Neden diye soracak olursanız, mücellithanede cendereye konduğunu sanırdı da ondan; üstelik bir de modern kesim yapılsın diye yalvarırdı. Cennetti orası, cennet! Ortalığı birbirine katabilir, kavga çıkarabilir, şarkı söyleyebilir, meleyebilir, avazın çıktığı kadar haykırabilir, zıplayabilir, duanı edebilir, takla atabilir, dört ayak üstünde yürüyebilir, oradan oraya koşabilir, dans edebilir, atlayıp sıçrayabilir, sabahtan akşama kadar kıçını yayıp oturabilir, düz duvara tırmanabilirdin. Kimse de gelip, ‘Neden böyle yapıyorsun, kardeşim? Sana hiç yakıştıramadım. Hiç utanma yok mu sende? Amma da görgüsüz adamsın!’ demezdi. Ama doğrusunu söylemek gerekirse, aralarında çıtı çıkmayan deliler de yok değildi. Mesela, efendiden bir mucit vardı; durmadan burnunu karıştırır, günde yalnızca bir kez, ‘Az önce elektriği keşfettim!’ derdi. Evet, harika bir yerdi orası; tımarhanede geçirdiğim birkaç günü hâlâ unutamam.”</p>

    <p>Gerçekten de, gözetim altında tutulmak üzere adliyeden akıl hastanesine getirildiğinde, Şvayk’a umduğunun çok üstünde bir karşılama düzenlenmişti. Önce çırılçıplak soyup eline bir hastane geceliği tutuşturmuşlar, sonra da dostça koluna girip banyoya götürmüşlerdi. Hastabakıcılardan biri, yol boyunca, Şvayk’ı eğlendirmek için Yahudi fıkraları anlatmıştı. Banyoya geldiklerinde, Şvayk’ı önce sıcak su dolu bir küvete daldırıp çıkarmışlar, sonra da soğuk duşun altına sokmuşlar. Bu işlemi birkaç kez tekrarladıktan sonra, hoşuna gidip gitmediğini sormuşlardı. Şvayk da, Karel Köprüsü’nün oradaki banyolardan çok daha iyi olduğunu, zaten banyo yapmayı çok sevdiğini söylemişti. “Hani, bir de,” diye eklemişti candan bir gülümseyişle, “tırnaklarımla saçımı kesseniz zil takıp oynarım herhalde.”</p>

    <p>Şvayk’ın bu ricasını da yerine getirmişler, ardından bir süngerle ovup temizlemişler, bir çarşafa sarıp birinci koğuşa taşımışlardı. Yatağa yatırıp üstüne bir battaniye örttükten sonra uyumasını söylemişlerdi.</p>

    <p>Şvayk, bu olayı bugün bile kendinden geçerek anlatır:</p>

    <p>“Düşünsenize, taşıdılar beni, kucaklarında taşıdılar. Zevkten dört köşe olmuştum.”</p>

    <p>Gerçekten de, zevkten dört köşe, uykuya dalmıştı. Bir süre sonra, uyandırıp süt ve çörek getirmişlerdi. Çörek küçük parçalara bölünmüştü. Hastabakıcılardan biri kollarından tutmuş, öbürü de çörek parçalarını süte batırarak, kaz besler gibi beslemişti Şvayk’ı. Yemek faslı tamamlandıktan sonra, koltuklayıp helaya götürmüşler, büyük ve küçük aptesini yapmasını rica etmişlerdi.</p>

    <p>Şvayk, bu keyifli ânı da bugün kendinden geçerek anlatır. Daha sonra neler yaptıklarını nasıl anlattığını burada aktarmama gerek yok, ama bir sözünü aktarmadan edemeyeceğim:</p>

    <p>“Aptesimi yaparken bir tanesi kollarıma girmişti.”</p>

    <p>Daha sonra, koğuşa geri götürüp yeniden yatağına yatırdılar ve bir kez daha uyumasını istediler. Ama henüz uykuya dalmıştı ki, yeniden uyandırdılar ve doğruca muayene odasına götürdüler. İki hekimin karşısında çırılçıplak dikilirken Şvayk’ın aklına askere alındığı o unutulmaz an geldi. İşte tam o sırada, farkında olmadan, Almanca <em>tauglich,</em> “Askerlik yapabilir” lafı çıktı ağzından.</p>

    <p>Hekimlerden biri, “Ne diyorsun sen, bakayım?” dedi. “Beş adım ileri, beş adım geri git şimdi.”</p>

    <p>Şvayk, on adım attı.</p>

    <p>“Ben sana beş adım at demedim mi?” diye payladı hekim.</p>

    <p>“Ha beş adım, ha on adım, ne fark eder?” dedi Şvayk.</p>

    <p>Şvayk’ı bir sandalyeye oturttular. Hekimlerden biri birkaç kez dizine vurduktan sonra, öteki hekime reflekslerinin sağlam olduğunu söyledi. O da başını sallayıp bir-iki kez Şvayk’ın dizine vurdu. Bu arada, ilk hekim, Şvayk’ ın gözkapaklarını kaldırmış, gözbebeklerine bakıyordu. Sonra masanın başına geçip Latince birtakım laflar ettiler.</p>

    <p>“Baksana,” dedi bir tanesi. “Şarkı söyleyebilir misin sen? Lütfen, bize bir şarkı söyler misin?”</p>

    <p>Şvayk, “Memnuniyetle, beyler,” diye karşılık verdi. “Aslında ne sesim vardır, ne de müzik kulağım. Ama mademki o kadar istiyorsunuz, sizi kıracak değilim. Bir deneyeyim.”</p>

    <p>Ve söylemeye başladı:</p>

    <div class="poem html5_section">
      <span>Küçük keşiş oturmuş iskemleye</span> <span>İki gözü iki çeşme ağlar,</span> <span>Boynu bükük, canından bezmiş</span> <span>Bahtı kara, karalar bağlar...</span>
    </div>

    <p>“Devamını çıkaramam,” dedi Şvayk. “Ama isterseniz başka bir şarkı söyleyeyim.”</p>

    <div class="poem html5_section">
      <span>Gönlüm kararmış, yüreğim daralmış,</span> <span>Kapkara ruhum kabir azabı çeker.</span> <span>Ağzımı bıçak açmaz, uzaklara dalmış,</span> <span>Sevdaya düşmüş, abayı yakmışım...</span>
    </div>

    <p>“Bu şarkıdan da bu kadar,” dedi içli bir sesle. “Ama ‘Nerede Benim Yurdum?’un<a class="si-noteref epub-type_noteref" href="#f25" id="ref_f25">25</a> ilk sözlerini, ‘General Windischgrätz, Horozlar Öter Ötmez’i de bilirim. İsterseniz birkaç halk şarkısı da söyleyebilirim. ‘Tanrı Korusun İmparatorumuzu ve Yurdumuzu’mu istersiniz, ‘Yaromyerj Yollarında’yı mı, yoksa ‘Selam Sana, Meryem Ana, Binlerce Selam’ı mı?”</p>

    <p>Bilgiç hekimler birbirlerine baktılar. Bir tanesi şu soruyu sordu:</p>

    <p>“Akli durumunuz hiç incelendi mi?”</p>

    <p>Şvayk, son derece ciddi bir sesle, biraz da övünürcesine, “Askerde,” dedi, “hekimler, su katılmadık bir ahmaktır, diye rapor vermişlerdi.”</p>

    <p>Bunun üzerine, öteki hekim dayanamadı, “Düzenbazın tekisin sen!” diye gürledi.</p>

    <p>“Kim, ben mi?” diye kendini savundu Şvayk. “Hayır beyler, inanın düzenbaz falan değilim, gerçek bir ahmağım ben. İnanmazsanız, Çeske Budyeyovitse’ye ya da Karlin’deki komutanlığa sorun.”</p>

    <p>Hekimlerin daha yaşlı olanı, hastabakıcılara döndü, elini umutsuzca sallayarak Şvayk’ı gösterdi:</p>

    <p>“Bu adama elbiselerini geri verin, birinci koridordaki üçüncü kısma gönderin. Sonra da biriniz gelsin, bütün kâğıtlarını idareye götürsün. Söyleyin oradakilere, ellerini çabuk tutsunlar, hemen hazır etsinler evrağını. Burada daha fazla bela olmasın başımıza.”</p>

    <p>Şvayk, hekimlerin öfkeli bakışları arasında, yerlere kadar eğilerek geri geri kapıya gitti. Dışarı çıktıklarında, hastabakıcılardan biri, “Bu sefer ne herze yedin bakalım?” diye sordu. Şvayk, “Giyinik değilim, yani çıplağım ya, o beylere nasıl biri olduğumu göstermek istemedim,” dedi. “Neme lazım, yanlış anlarlar, kaba biri sanabilirler beni.” Şvayk’a elbiselerini geri vermeleri emredildikten sonra, hastabakıcılar artık zerre kadar ilgilenmediler bizimkiyle. Giyinmesini söyledikten sonra onu üçüncü kısma götürdüler. Şvayk, taburcu edilme işlemlerinin bir türlü tamamlanamadığı birkaç gün boyunca, keyifli gözlemlerini sürdürme fırsatı buldu. Düş kırıklığına uğrayan hekimler, Şvayk’ın “bir düzenbaz ve uydurukçu” olduğuna ilişkin bir rapor yazdılar. Ama öğle yemeği verilmeden taburcu edilmeye kalkışılması, Şvayk’ın ufak çapta bir olay çıkarmasına yol açtı.</p>

    <p>Şvayk’a bakılırsa, hiç kimseyi öğle yemeğini vermeden akıl hastanesinden kovmaya hakları yoktu.</p>

    <p>Bereket, hastane kapıcısının çağırdığı bir polis memuru bu hırlaşmaya son verdi ve Şvayk’ı alıp Salmova Sokağı’ndaki karakola götürdü.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f23">
      <a class="si-backref" href="#ref_f23">23.</a> <span class="si-footnote-text">IX. yüzyılda, Tuna Slavlarını Hıristiyanlaştırdıkları, Slav halklarının dinsel ve kültürel gelişmesine katkıda bulundukları için “Slavların havarileri” olarak anılan iki kardeş. İkisi de seçkin birer ilahiyatçı ve dil bilginiydi.</span>
    </div>

    <div class="si-footnote html5_aside epub-type_footnote" id="f24">
      <a class="si-backref" href="#ref_f24">24.</a> <span class="si-footnote-text">Bugünkü Çek Cumhuriyeti-Polonya sınırının batı kesiminin bir bölümünü oluşturan sıradağlar. Bohemya’nın kuzeydoğu kesimindeki Südetler’in ana kolu.</span>
    </div>

    <div class="si-footnote html5_aside epub-type_footnote" id="f25">
      <a class="si-backref" href="#ref_f25">25.</a> <span class="si-footnote-text">Sonradan Çek Ulusal Marşı.</span>
    </div>
  </div>
</body>
</html>