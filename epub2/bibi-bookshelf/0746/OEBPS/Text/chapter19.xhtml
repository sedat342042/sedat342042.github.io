<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">4</span>Yeni ıstıraplar</h1>

    <div class="und-head html5_figure"><img alt="aslan19" src="../Images/aslan19.jpg"/></div>

    <p>Albay Schröder, gözlerinin altı morarmış Teğmen Lukaş’ın solgun yüzüne biraz da memnunlukla bakarken, teğmen utancından bakışlarını kaçırıyor, odanın duvarlarındaki tek süs sayılabilecek dağıtım planını inceliyormuş gibi yapıyordu.</p>

    <p>Albay Schröder’in masasında duran gazetelerdeki bazı haberler mavi kalemle daire içine alınmıştı. Albay, haberlere bir kez daha göz attıktan sonra, “Sanırım,” dedi Teğmen’e, “emir eriniz Şvayk’ın tutuklandığını ve muhtemelen tümen mahkemesine çıkarılacağını biliyorsunuz.”</p>

    <p>“Evet, biliyorum Komutanım.”</p>

    <p>Albay, gözlerini Teğmen’in solgun yüzüne dikerek, “Bu kadarla kalsa iyi,” dedi soğuk bir sesle. “Yöre halkı, emir eriniz Şvayk’ın çıkardığı olay karşısında büyük bir öfkeye kapılmış; üstelik haberlerde sizin de adınız geçiyor. Tümen karargâhtan bazı belgeler geldi. Bütün gazeteler bu olaydan söz ediyor. Yüksek sesle okur musunuz lütfen?”</p>

    <p>Gazeteleri Teğmen Lukaş’a uzattı, o da çocuklara okuma kitabı okur gibi tekdüze bir sesle okumaya başladı:</p>

    <blockquote class="epigraph epub-type_epigraph">
      <p>GELECEĞİMİZ TEHLİKEDE!</p>
    </blockquote>

    <p>Albay, “<em>Pester Lloyd</em> gazetesi mi bu?” diye sordu.</p>

    <p>Teğmen Lukaş, “Evet Komutanım,” diye yanıtladı ve okumayı sürdürdü:</p>

    <blockquote>
      <p>Savaşın gidişatı, Avusturya-Macaristan İmparatorluğu sınırları içinde yaşayan halkların tüm sınıflarının işbirliğini gerektirmektedir. Eğer devletin güvenliğini güvence altına almaya kararlıysak, imparatorluk milletleri birbirlerine destek olmalıdır. Geleceğimizin güvencesi, farklı milletlerin birbirlerine duyacağı gönülden saygıya bağlıdır. Eğer şanlı ordularımızın politik nabzının attığı cephe gerisinde birlik ve beraberliği sağlayamazsak; eğer haince propagandalarıyla devletin bütünlüğü ve otoritesini yok etmeye ve imparatorluğumuzun milletleri arasına nifak tohumları ekmeye çalışan bölücülere göz yumarsak, yiğit savaşçılarımızın kararlılıkla ilerledikleri cephelerde gösterdikleri fedakârlıklar boşa gider. Bu tarihî anda, hiçbir haklı dava ya da nedene dayanmaksızın, tüm kültür ve uygarlık mirasımızı ortadan kaldırmak amacıyla imparatorluğumuza saldırmış olan kudurganların cezalandırılması için tüm milletlerimizin elbirliğiyle verdiği mücadeleyi, sırf şovenlikleri yüzünden baltalamaya kalkışan bir avuç bozguncu karşısında sessiz kalamayız. Halkımızın yüreğinde hüküm süren birlik ve dayanışmayı zayıf düşürmekten başka bir niyeti olmayan bu hastalıklı zihniyetin iğrenç tezahürlerini görmezden gelemeyiz. Gazetemiz, Çek alaylarının şanlı geleneklerini ayaklar altına alan ve anlamsız ve çılgınca davranışlarıyla çok büyük bir çoğunluğu suçsuz olan ve imparatorluğun çıkarlarını her zaman kararlılıkla savunmuş bulunan Çek milletine karşı Macar kasaba ve kentlerinde gittikçe büyüyen bir öfke uyandıran bu gibi kişileri en ağır biçimde bastırmaları ve cezalandırmaları konusunda askerî yetkilileri daha önce birçok kez uyarmış bulunmaktadır. Mareşal Radetzki’nin kahramanlıklarını ve Avusturya-Macaristan İmparatorluğu’nu bugüne kadar yiğitçe savunmuş olan büyük Çek askerlerini unutmuş değiliz. Bu cesaret timsali askerlerin tam tersine, en ilkel içgüdülerinin tutsağı olan ve bozgunculuktan başka bir şey bilmeyen bazı sapkınlar, dünya savaşını fırsat bilerek gönüllü yazılmakta ve imparatorluk milletleri arasındaki sarsılmaz dayanışmayı baltalamaya kalkışmaktadırlar. Debretsen’deki .... Alayın çıkardığı rezaletlerin Budapeşte Millet Meclisi’nce tartışılıp lanetlendiğine ve sonradan sancağına cephede [sansür edilmiş] dikkati çekmiştik. Bunun günahını kim üstlenebilir? [Sansür edilmiş] Bu Çek askerlerinin arkasında kimler var? [Sansür edilmiş] Canımızdan değerli vatanımıza sızmış olan bu yabancı mahlukatın azgınlıklarının en açık örneği, Leitha Nehri üzerindeki Macar ileri karakol mevkii Kiralihida’da yaşanmış bulunmaktadır. Bruck’taki ordugâhtan gelerek, kasabamız esnafından Bay Gyula Kakonyi’ye saldıran ve işkence eden askerler hangi millettendi acaba? Herkesin gözü önünde işlenen bu suçu soruşturmak ve olayla ilgileniyor olmaları gereken karargâh subaylarından bilgi istemek, askerî yetkililerin görevi olsa gerektir. Öğrenmek istiyoruz: Teğmen Lukaş, Macar vatandaşlarına karşı girişilen bu eşi görülmemiş kışkırtmada tam olarak nasıl bir rol oynamıştır? Edindiğimiz bilgilere göre, bu Teğmen geçenlerde kasabamızda yaşanan olaylara fazlasıyla karışmış görünmektedir. Kapsamlı bir araştırma yapah muhabirimiz, olup bitenlerin günümüzün nazik ortamında ciddi bir skandal niteliği taşıdığını bildirmektedir. Soruşturmanın seyrini hiç kuşkusuz büyük bir ilgi ve merakla izleyecek olan <em>Pester Lloyd</em> okurları, bu son derece önemli olayla ilgili gelişmeleri tüm ayrıntılarıyla vereceğimizden emin olabilirler. Şimdilik, Kiralihida’daki Macarlara karşı işlenmiş olan bu suçla ilgili olarak yapılacak resmî açıklamayı bekliyoruz. Öte yandan, hiç kuşku yok ki, Budapeşte Millet Meclisi bu meseleyi ciddiyetle inceleyecek ve cepheye giderken Macaristan Krallığı’ndan geçen Çek askerlerinin topraklarımızda diledikleri gibi at oynatmalarının engellenmesi için gerekli tüm önlemleri alacaktır. Gene de, Kiralihida’da durumun vahametini kavramaktan uzak birtakım Çekler varsa, bunlar ayaklarını denk almalıdırlar; çünkü savaş zamanı haddini bilmezleri kurşun, darağacı, hapis ve süngüyle yola getirirler, ortak vatanımızın yüce çıkarlarına uymayı ve boyun eğmeyi zorla öğretirler.</p>
    </blockquote>

    <p>“Teğmen, makaleyi kim yazmış?”</p>

    <p>“Béla Barabás, komutanım, gazetenin yayın yönetmeni ve milletvekili.”</p>

    <p>“Bilmem mi, alçak domuzun tekidir; ne var ki, makale <em>Pester Lloyd</em>’da çıkmadan önce <em>Pesti Hirlap</em>’ta yayımlanmış. Şimdi lütfen, Sopron’da yayınlanan <em>Sopronyi Napló</em> gazetesinde çıkan makalenin Macarcasından yapılan resmî tercümeyi okur musunuz?”</p>

    <p>Teğmen Lukaş, bu yazıyı da yüksek sesle okudu. Gazetenin editörü, daha da etkili olması için bir sürü lafı tırnak içine almıştı:</p>

    <p>“Dirayetli bir devletin yapması gerekenler”, “sokakların güvenliği”, “yozlaşan insanlık”, “insanoğlunun ayaklar altına alınan onuru”, “sefahat âlemleri”, “toplumun belinin bükülmesi”, “köle sürüsü”, “maskeler düşürüldüğünde yüzleri açığa çıkacaktır”. Makale, sanki Macarlar kendi topraklarında eziliyormuş, Çek askerleri gazeteye dalıp editörü sopadan geçirdikten sonra postallarıyla üstünde tepinmişler gibi devam ediyordu.</p>

    <p><em>Sopronyi Napló</em> gazetesi, “Çok önemli bazı konular sessizce geçiştiriliyor ve kimse bir şey yazmıyor,” diye yakınıyordu.</p>

    <blockquote>
      <p>Oysa biz, Çek askerinin Macaristan’da ve cephede neler yaptığını çok iyi biliyoruz. Buralarda neler olup bittiğini, Çeklerin ne işler karıştırdıklarını ve bütün bunların arkasında kimlerin olduğunu gayet iyi biliyoruz. Yetkililerin birçok hayatî meseleyle uğraşmak zorunda olduklarından eminiz, ama geçenlerde Kiralihida’da meydana gelenlerin bir daha tekrar etmemesi için bu tür gündelik olaylarla da yakından ilgilenmeleri gerektiği kanısındayız. Dünkü başmakalemiz on beş yerinden makaslandı. Bu yüzden, Kiralihida’da meydana gelen olayları, elimizde olmayan nedenlerden ötürü, bugün de ayrıntılı bir biçimde veremeyeceğimizi belirtmek zorundayız. Muhabirimiz, yetkililerin olayı büyük bir titizlikle ele aldıklarını ve soruşturmanın bütün hızıyla ilerlediğini bildirmektedir. Ancak, öğrendiğimize göre, bu katliama katılanların bir kısmı elini kolunu sallayarak ortalıkta dolaşmaktadır. Özellikle de, adı önceki gün <em>Pester Lloyd</em> ve <em>Pesti Hirlap</em> gazetelerinde yayımlanmış olan zat, bildiğimiz kadarıyla, en küçük bir ceza görmeden ordugâhta serbestçe dolaşmakta ve yakasında hâlâ papağan-alayının<a class="si-noteref epub-type_noteref" href="#f115" id="ref_f115">115</a> amblemini taşımaktadır. Mecliste Kiralihida bölgesini temsil eden Géza Savanyú’nun, ahlaka aykırı hareketleri hakkında gensoru açtırmaya hazırlandığı bu zat, Çek şovenisti Lukaş’tan başkası değildir.</p>
    </blockquote>

    <p>Albay Schröder, “Kiralihida’da çıkan haftalık dergi ve Pressburg<a class="si-noteref epub-type_noteref" href="#f116" id="ref_f116">116</a> gazeteleri de hararetle sizden bahsediyorlar,” dedi. “Ama okumanız gerekmez, çünkü hepsi birbirinin aynı. Kuşkusuz, politik nedenleri var bunun; biz Avusturyalılar, ister Alman olalım ister Çek, Macarlara her zaman duman attırmışızdır. Karşımızda her zaman küçüklük duygusuna kapılmışlardır. Bilmem, anlatabiliyor muyum? Ama ‘Komarno Akşam Postası’ndaki yazının ilginizi çekeceğinden eminim: Bayan Kakonyi’ye yemek odasının ortasında tecavüz etmeye kalktığınız ileri sürülüyor, hem de kocasının gözleri önünde. Adamı kılıcınızla korkutup karısının ağzını havluyla tıkamaya zorlamışsınız. Sizden en son haberler bunlar, Teğmen.”</p>

    <p>Hafifçe gülümseyerek devam etti:</p>

    <p>“Yetkililer görevlerini yapmamışlar. Burada sansür Macarların elinde. Canlarının istediğini yapabiliyorlar bize. Aşağılık Macar gazetelerinin başındaki şerefsiz editörlerin hakaretleri karşısında subaylarımızın eli kolu bağlı. Bereket, biz duruma el koyduk da, daha doğrusu tümen mahkemesi hemen bir telgraf çekti de, Budapeşte’deki savcılık gerekli önlemleri aldı, söz konusu gazetelerin bazı yöneticileri tutuklandı. Özellikle şu ‘Komarno Akşam Postası’nın editörünün canına okuyacaklar. Bize posta atmak ne demekmiş, görecek. Tümen mahkemesi sizin ifadenizi almakla beni görevlendirdi; soruşturma dosyasını da gönderdiler. Sizin şu kalın kafalı Şvayk olmasaydı, hiçbir sorun çıkmayacaktı. Yanında bir de Vodiçka adında bir istihkâm neferi varmış. Herifi karakola aldıklarında, Bayan Kakonyi’ye yolladığınız mektup onun üstünden çıkmış. Sizin Şvayk efendi de, sorgu sırasında, mektubu sizin değil kendisinin yazdığını söylemiş. Ama elyazısını karşılaştırmak için mektubu önüne koyup aynısını yazmasını istediklerinde, kâğıdı kaptığı gibi ağzına atıp yutuvermiş. Bunun üzerine, Şvayk’ın yazısıyla karşılaştırılması için, sizin kaleminizden çıkmış olan raporlar alay karargâhtan tümen mahkemesine gönderilmiş. Sonuç ortada.”</p>

    <p>Albay, dosyayı karıştırırken sayfalardan birindeki şu açıklamayı okudu:</p>

    <blockquote>
      <p>Sanık Şvayk, yazı yazmayı dün gece ansızın unuttuğunu söyleyerek, kendisine dikte edilen cümleleri yazmayı reddetmiştir.</p>
    </blockquote>

    <p>“Sizin Şvayk’ın da, o istihkâmcının da tümen mahkemesinde ne dedikleri beni zerre kadar ilgilendirmiyor, teğmen. Küçük bir şaka yapalım derken yanlış anlamaya kurban gittiklerini, sivil şahısların saldırısına uğrayınca da askerlik onurlarını korumak zorunda kaldıklarını söylemişler. Bu arada, anladığım kadarıyla, şu Şvayk’ın da ne şarlatan olduğu ortaya çıkmış soruşturma sırasında. Mesela, önümdeki rapora bakılırsa, suçunu neden itiraf etmediği sorulunca şöyle demiş: ‘Benim durumum, bir zamanlar akademi ressamı Bay Panuşka’nın uşağının düştüğü duruma benziyor. Derler ki, bazı Meryem Ana tablolarını yürütmekle suçlanan uşak, konuyla ilgili bütün soruları “Ne yani, ben aklımı peynir ekmekle yemedim!” diye cevaplamış.’ Her neyse, alay komutanlığı adına, yerel gazetelerde çıkan o saçma sapan makaleleri yalanlayan bir tekzip kaleme aldım ve tümen mahkemesince bütün gazetelere gönderilmesini sağladım. Bütün bunların o Macar gazeteci müsveddelerinin başının altından çıktığını biliyorum. Sıkıysa tekzibi yayımlamasınlar, elimde kapı gibi mahkeme emri var.</p>

    <p>Dinleyin bakın, fena da yazmadım galiba:</p>

    <div class="letter html5_section">
      <p>.... tümen mahkemesi ve .... alay komutanlığı, yerel gazetelerde yayımlanan makalelerde .... alayına bağlı askerlerle ilgili olarak ortaya atılan suçlamaların gerçekle uzak yakın bir ilişkisi bulunmadığını ve baştan sona uydurma olduğunu bildirir. Söz konusu gazetelerin yöneticileri hakkında gerekli kovuşturma başlatılmış olup, suçlular en ağır biçimde cezalandırılacaktır.</p>
    </div>

    <p>“Tümen mahkemesi, alay komutanlığına bir rapor gönderdi,” diye devam etti Albay. “Raporda, bütün bu makale ve haberlerin, Macaristan üzerinden cepheye giden birliklere karşı yürütülen sistemli bir kışkırtmadan başka bir şey olmadığı belirtiliyor. Bir düşünsenize, cepheye bizim oralardan kaç asker gitti, onlardan kaç asker? Benim gözümde, bir Çek askeri yüz Macar piçine bedeldir. Hiç unutmam, Macarlar Belgrad’da ikinci hücum taburumuza ateş açmışlardı; bizimkiler de, ateş açanların Macarlar olduğunu anlayamadıkları için, sağ kanattaki Alman birliklerine mermi yağdırmaya başlamışlardı. Bunu gören Almanlar, kafaları hepten karıştığından, başlamışlardı yan taraflarındaki Bosna alayına kurşun sıkmaya. İyi mi! O sırada tugay karargâhta öğle yemeğimi yiyordum. Bir gün önce domuz pastırması ve konserve çorbayla yetinmek zorunda kalmıştık, ama o gün helalinden bir tavuk çorbası, tavuklu pilav ve lokma vardı. Bizim aşçılar, bir akşam önce kasabada ipe çektiğimiz bir Sırp şarap tacirinin mahzeninde otuz yıllık şaraplar bulmuşlardı. Sabahtan beri öğle yemeğini iple çekmiştik. Gelgelelim, tam çorbaları mideye indirmiş, tavuklu pilava kaşık sallıyorduk ki, bir tarraka koptu, ortalığı mermi ve top sesleri kapladı. Bizim topçular, olup bitenden habersiz, birbirlerini topa tutmuşlardı. Tam o sırada, şarapnellerden biri tugay karargâhın hemen yakınında patlamasın mı! Sırplar, bizim birliklerde isyan çıktığını düşünmüş olacaklar ki, dört bir yandan üstümüze kurşun yağdırarak nehri geçmeye başladılar. Tümen komutanı tugay komutanını telefona çağırıp, ‘Nedir ulan bu rezalet!’ diye acayip bir fırça çekti. O gece Sırp mevzilerine karşı tam 2.35’te sol kanattan saldırıya geçmek için emir aldığını söylüyordu. Biz ihtiyat kuvvetiydik ve ateşi derhal kesmemiz gerekiyordu. Ama böyle bir durumda sıkıysa kes ateşi! Tugay santralı hiçbir yerle bağlantı kuramıyordu; 75. Alay’ın karargâhından ulaştırılan raporda ise öteki tümenden ‘Dayanın!’ emri geldiği, bizim tümenle bağlantı kuramadıkları, Sırpların bazı mevzileri ele geçirdikleri, bizim tümenle irtibat kuracak ve telefon bağlantısı sağlayacak bir tabura ihtiyaç duyulduğu belirtiliyordu. Bağlantı kurmayı bizim tabur üstlendi, ama çok geçmeden hatların kopuk olduğu fark edildi; Sırplar iki kanattan arkamıza dolanarak merkez kuvvetlerin tüm irtibatını kesmişlerdi. Alaylar, topçu birliği, yük treni, zırhlı araçlar, levazım bölüğü, sahra hastanesi, sizin anlayacağınız her şey Sırp kuşatması altında kalmıştı. Tam iki gün boyunca kıçım yer görmedi. Tugay komutanımızla tümen komutanı esir düştüler. Ve bütün bunlar Macarların başının altından çıkmıştı; düşünebiliyor musunuz, yanlışlıkla ikinci hücum taburumuza ateş açmasalar bunların hiçbiri olmayacaktı. Tabii, tahmin edeceğiniz gibi, bütün suçu bizim alayın üstüne yıktılar.”</p>

    <p>Albay, yere bir tükürük attıktan sonra, “Görüyorsunuz işte, teğmen,” diye tamamladı sözünü, “Kiralihida’da küçük bir kaçamak yapayım dediniz, bozuk para gibi harcamaya kalktılar sizi.”</p>

    <p>Teğmen Lukaş’ın utançtan kızardığını görünce de, “Doğru söyleyin, Teğmenim,” diye yılıştı. “Bayan Kakonyi’yle kaç kere yattınız?”</p>

    <p>Albay Schröder’in neşesi yerine gelmişti.</p>

    <p>“Sakın, daha yeni mektuplaşmaya başladığınızı söylemeyin, asla inanmam. Siz yaşlardayken, bir geometri kursu için üç haftalığına Erlau’ya gitmiştim; üç hafta boyunca her gece bir Macar karısını götürdüm. Genç, bekâr, geçkin, evli demedim, her gün birini hallettim. O kadar çok karı düzdüm ki, alaya döndüğümde hışırım çıkmış, elden ayaktan düşmüştüm. Ama en çok pestilimi çıkaran, avukatın karısı olmuştu. Macar kadınının nelere kadir olduğunu gösterdi bana. İş tutarken hep burnumu ısırırdı; sabaha kadar uyutmazdı, kaltak.”</p>

    <p>Teğmen Lukaş’ın dostça sırtına vurarak, “Tamam, anladık,” dedi, “mektuplaşmaya yeni başladınız. Açıklamak zorunda değilsiniz. Ama ben de o kadar enayi sayılmam. Hatunla tam işi pişirmiştiniz ki kocası üstünüze geldi ve sizin o salak Şvayk...</p>

    <p>Yalnız sizin Şvayk da az değilmiş yani, Teğmenim. Mektubu kimin yazdığı ortaya çıkmasın diye öyle numaralar çekmiş ki, hayran olmamak mümkün değil. Anlaşılan, iyi eğitim almış. Fırlamanın en çok bu yanı hoşuma gitti. Bunu göz önünde bulundurarak, soruşturmanın durdurulmasından yanayım. Size gelince, Teğmen, gazetelerde yerden yere vuruldunuz. Burada bulunmanız son derece gereksiz. Rusya cephesine bir haftaya kadar bir hücum taburu gönderilecek. 11. Bölük’ün en kıdemli subayı olduğunuz için, bölük komutanı olarak siz gideceksiniz. Tugay karargâhta gerekli bütün işlemler tamamlandı. Başçavuşa söyleyin, Şvayk’ın yerine bir emir eri bulsun size.”</p>

    <p>Teğmen Lukaş mutluluktan uçmak üzereydi ki, Albay, “Şvayk’ı bölük postası yaptım!” deyince sapsarı kesildi.</p>

    <p>Albay, Teğmen’e elini uzatarak, “Evet, mesele halledilmiştir. Size iyi şanslar dilerim, Doğu Cephesi’nde yararlıklar gösterirsiniz. Bir daha karşılaşırsak, toplantılarımıza şeref verin; Budyeyovitse’deki gibi dostluğunuzu esirgemeyin bizden...”</p>

    <p>Teğmen Lukaş, yol boyunca mırıldandı durdu: “Bölük komutanı, bölük postası...”</p>

    <p>Şvayk’ın hayali gözlerinin önünden gitmiyordu.</p>

    <p>Teğmen Lukaş, kendisine yeni bir emir eri bulması için emir verdiğinde Levazım Başçavuş Vanyek şöyle dedi:</p>

    <p>“Komutanım, ben Şvayk’tan memnunsunuz sanıyordum.” Ama Albay’ın, Şvayk’ı 11. Bölük’ün postası yaptığını öğrenince dehşetle haykırdı: “Tanrı hepimizi korusun!”</p>

    <p class="lvl2">Tümen tutukevi olarak kullanılan pencereleri parmaklıklı barakada, yönetmelik uyarınca sabah yedide kalkılır, yerde toz toprak içindeki saman şilteler toplanıp bir kenara dizilirdi. Ranza yoktu. Battaniyeler katlanıp düzgün bir biçimde saman şiltelerin üstüne yerleştirilirdi. Gene yönetmelik gereği, hepsi bir hizada olmalıydı.</p>

    <p>İşlerini bitirmiş olan tutuklu askerler, duvar boyunca dizilmiş sıralarda oturuyorlardı. Bazıları (cepheden yeni gelmiş olanlar) bitlerini ayıklıyorlar, bazıları da başlarından geçenleri anlatarak oyalanıyorlardı.</p>

    <p>Şvayk ile İstihkâm Neferi Vodiçka da, çeşitli alaylar ve birliklerden askerlerle birlikte kapının hemen yanındaki bir sırada oturuyorlardı.</p>

    <p>Vodiçka, “Şu camın önündeki Macar hıyarına bakın, beyler,” dedi. “Kendisini kurtarması için nasıl da yalvarıyor Tanrı’ya. Ulan, şeytan diyor ki, git, ağzının ortasına bir tane geçir herifin!”</p>

    <p>“Sakın dokunayım deme,” dedi Şvayk. “Yüreği temiz bir çocuk o. Orduya katılmak istemediği için burada. Savaşa karşı olan bir mezheptenmiş; insanları öldürmek istemediği için içeri atmışlar. Tanrı’nın emrine uyduğunu söylüyor, ama gösterecekler ona Tanrı’nın emrini. Savaştan önce Moravya’da Nemrava adında bir adam vardı, tüfek taşımaktan bile hoşlanmazdı. Askere aldıklarında, tüfek taşımanın ilkelerine aykırı olduğunu söyledi. Eşek sudan gelene kadar dövdükten sonra hücreye attılar. Birkaç gün sonra akıllanmıştır diye çıkarıp askerlik yemini ettirmeye kalktılar. Ama bizim Nemrava’da keçi inadı vardı; ilkelerime aykırıdır deyip yemin etmeye yanaşmadı. Kaç kere hücreye kapadılarsa da sonuna kadar diretti, nal dedi mıh demedi ve en nihayetinde yırttı askerlikten.”</p>

    <p>“Bence hiç kafası çalışmıyormuş,” dedi İstihkâm Neferi Vodiçka. “Et yeminini, sonra ne bok yersen ye!”</p>

    <p>Yanlarında oturmakta olan piyadelerden biri, “Ben o yemini tam üç kere bozdum,” dedi. “Firardan üçüncü defa içerdeyim. Bereket, on beş yıl önce bir çılgınlık nöbeti geçirip teyzemi döve döve öldürdüğümü gösteren bir raporum vardı da paçayı kurtardım. Yoksa şimdiye cephede üç kere kurşuna dizmişlerdi. Başımı ne vakit belaya soksam, rahmetli teyzeciğim imdadıma yetişir. Onun sayesinde bu savaşı postu deldirmeden atlatacağız galiba.”</p>

    <p>Şvayk, “Peki, neden öldürdün teyzeni kardeşim?” diye sordu.</p>

    <p>“İnsanlar neden öldürür ki birbirini?” diye yanıtladı piyade. “Bunda bilmeyecek ne var? Tabii ki para için. O cadalozun tam beş tane banka hesap defteri vardı; evine uğradığımda, faizleri yeni almıştı. Ben de on paraya on takla atacak durumdaydım. Dünyada teyzemden başka kimsem yok, gideyim bana el uzatmasını isteyeyim, diye düşünmüştüm. Çaçaron karı ne dese beğenirsiniz? Gençmişim, gücüm kuvvetim yerindeymiş, yanağımdan kan damlıyormuş; herkes gibi bir iş bulup çalışmalıymışım. Başladı nutuk çekmeye, car car ötüyor. Ben de sobanın yanındaki küreği kaptığım gibi birkaç kere indirdim kafasına. Baktım, suratı çarşamba pazarına dönmüş; teyzem mi, değil mi, belli değil. Yanı başına oturdum, başladım mırıldanmaya, ‘Bu karı benim teyzem mi, başkasının teyzesi mi?’ diye. Ertesi gün komşular geldiğinde, hâlâ orada oturmuş sayıklıyordum. Üşüttüğüme karar verip Na Slupi’deki tımarhaneye tıktılar beni. Aradan zaman geçti, savaş patladı patlayacak, Bonitse’de heyete çıkardılar. Muayene sonunda sağlam raporu verdiler ve karga tulumba askere yolladılar.”</p>

    <p>Sıska, bitkin bir asker, elinde bir süpürgeyle önlerinden geçiyordu.</p>

    <p>Şvayk’ın yanında oturan bir piyade, “Son hücum bölüğünden bir öğretmen,” dedi. “Şimdi yerleri süpürüyor. Çok düzgün bir adamdır. Salak bir şiir yüzünden içeri atmışlar. Hey, hocam, biraz gelsene!”</p>

    <p>Süpürgeli asker, son derece ağırbaşlı, sırada oturanlara yaklaştı.</p>

    <p>“Şu bitli şiirini okusana bize!”</p>

    <p>Asker, gırtlağını temizleyip okumaya başladı:</p>

    <div class="poem html5_section">
      <span>Bit sarmış askeri, kaşınır durur cephede,</span> <span>Bitlerin en azmanı gezinir durur döşümüzde.</span> <span>Albayı, generali, tekmili bit ayıklar şimdi,</span> <span>Kaşınırlar hart hurt, uyku tutmaz hiçbirini.</span> <span>Bitlerimiz iyidir beyler, askeri pek severler,</span> <span>Rütbe mütbe, subay mubay takmaz bu bitler.</span> <span>Avusturya’nın erkek biti,<a class="si-noteref epub-type_noteref" href="#f117" id="ref_f117">117</a> varsa hâlâ cesareti,</span> <span>Oracıkta şıpınişi düzer Prusya’nın dişi bitini.</span>
    </div>

    <p>Mahzun bakışlı asker öğretmen, sıraya çökerek kederli kederli içini çekti: “Hepsi bu işte. Sırf bu şiir yüzünden sorgu hâkimi tarafından dört kere sıygaya çekildim.”</p>

    <p>Şvayk, ilgisizce, “Boş yere nefesini tüketme kardeşlik,” dedi. “Bütün mesele, mahkemedekilerin, ‘Avusturya’nın erkek biti’nin kim olduğunu düşüneceklerinde. İyi ki, ‘şıpınişi düzer’ falan demişsin. Bu laf heriflerin kafasını karıştıracaktır. Düşünüp dursunlar bakalım. Yalnız, bitlerin de üremeye hakkı olduğunu ve düzüşmeden çoğalamayacaklarını bir güzel açıklamaya bak. Yoksa, paçanı biraz zor kurtarırsın bu işten. Besbelli, bu şiiri kimseye hakaret etmek için yazmamışsın. Gün gibi açık. Sorgu hâkimine, gırgırına yazdığını söyle. Çekçede ‘erkek bit’in çok matrak bir laf olduğunu anlat.”</p>

    <p>Öğretmen, bir kez daha içini çekerek, “Sorun da burada ya,” dedi. “Sorgu hâkimi doğru dürüst Çekçe bilmiyor, ama çok iyi bildiğini sanıyor...”</p>

    <p>Şvayk, “Uzun lafın kısası, durumun pek parlak sayılmaz,” diye yanıtladı. “Ama çıkmayan candan umut kesilmez. 1879’da Pilsen kentinde soygun ve cinayetten idama mahkûm edilen çingene Yaneçek’in yağlı ilmeği boynuna geçirdiklerinde dediği gibi, gün doğmadan neler doğar. İnanır mısın, dediği de çıkmış. Herifçioğlunu son anda darağacından indirmek zorunda kalmışlar; meğer İmparator Hazretlerinin doğum günüymüş o gün. Tabii, ertesi gün asmışlar çingeneyi. Ama adamdaki talihe bak ki, iki gün sonra cinayeti aslında başka bir Yaneçek’in işlediği ortaya çıkmış ve bizimki affa uğramış. Bunun üzerine, mahkûmlar mezarlığındaki mezarından çıkarıp Pilsen’deki Katolik mezarlığına nakletmişler. Bu kadarla kalsa iyi! Bir süre sonra çingene Yaneçek’in Protestan olduğu anlaşılmış. Bu sefer de Katolik mezarlığından alıp Protestan mezarlığına gömmüşler. Ondan sonra...”</p>

    <p>İstihkâm Neferi Vodiçka, Şvayk’ın lafını ağzına tıkadı:</p>

    <p>“Ondan sonra soğan doğra! Şimdi geçireceğim suratının ortasına! Çeşit misin ulan sen! Tümen mahkemesine çıkacağız diye bizim burada ödümüz bokumuza karışıyor, sen tutmuşsun dün sorguya götürülürken bana Şam Gülü’nün tarifini veriyorsun!”</p>

    <p>Şvayk, kendini savunmaya çalışarak, “O tarifi uyduran ben değilim ki,” dedi. “Yaşlı bir kadın, ressam Panuşka’nın uşağı Matey’e Şam Gülü nasıl bir şeydir diye sormuş. Matey de demiş ki: ‘Biraz tezek al, bir tabağa koy, üstüne biraz su dök, yeşerip bir hoş olduğunu göreceksin; Şam Gülü odur işte.’ Sen benim öyle abuk sabuk laflar ettiğimi gördün mü hiç? Sorguya giderken ağzını bıçak açmıyordu, seni biraz neşelendireyim dedim, Vodiçka...”</p>

    <p>“Biraz neşelendireyim demiş!” dedi Vodiçka yere bir balgam atarak. “Biz burada bu beladan nasıl sıyırtırız diye arpacı kumrusu gibi düşünüyoruz, şuradan nasıl çıkarız da o Macar puştlarının canına nasıl okuruz diye kafa patlatıyoruz, herif bizi inek bokuyla neşelendirmeye kalkıyor! Adamda neşe mi kalır be! Burada yaterken o şerefsiz Macarların hesabını nasıl göreceğim? Üstelik bir de rol kesiyoruz sorgu hâkiminin karşısında; ‘Aman efendim, Macarlardan nefret edilir mi hiç? Ben çok severim Macarları!’ diye palavra sıkıyoruz. Amma da boktan iş haa! Ama bir çıkayım buradan; o ırzı kırıklardan birini encik gibi boğazlayacağım! O zaman görecekler, <em>‘Isten, ala me a magyar’</em><a class="si-noteref epub-type_noteref" href="#f118" id="ref_f118">118</a> nasıl oluyormuş bakalım! Ne demişler, sabrın sonu selamettir. Vodiçka adını duydular mı, firara kadem basacaklar!”</p>

    <p>“Tasa etme,” dedi Şvayk. “Her şey yoluna girer. Bütün iş, mahkemede yalan kıvırmayı becermekte. Doğruyu söyledin mi, ayvayı yersin, dostum. Hapı yuttuğunun resmidir. Moravska Ostrava’da çalıştığım sıralar, bir maden işçisi bir mühendisi dövmüş, ama kimse görmemişti. Avukatı her şeyi inkâr ederse ceza veremeyeceklerini anlatıyor, sorgu hâkimi ise itirafın hafifletici sebep sayılacağını söylüyordu. Madenci itirafta bulunmamakta diretti ve sonunda beraat etti. Aynı gün Brno’da...”</p>

    <p>Vodiçka, çılgına dönerek, “Tanrım, sen bana sabır ver!” diye haykırdı. “Artık dayanamıyorum. Bu adam neden hep böyle saçmalar, aklım almıyor. Dün sorgu sırasında da aklına geleni söyledi. Sorgu hâkimi sivilde ne iş yaptığını sorduğunda, ‘Dörtyolda körük körüklerim,’ demesin mi! Adamcağız hiçbir şey anlamadı tabii. Meğer Dörtyol adlı bir demirci atölyesinde körükçülük yaparmış. Bunun üzerine, sorgu hâkimi, ‘Demek, vasıfsız işçisin,’ deyince de, ‘Hayır, hâkim bey, vakıflarla işim yok,’ karşılığını verdi.”</p>

    <p>Koridordan ayak sesleri geldi, ardından gardiyan bağırdı: “Çaylaklar geliyor!” Şvayk çok sevinmiş gibi, “Harika!” dedi. “Gene adam almayacak burası. Bari yanlarında biraz izmarit kalmış olsa.”</p>

    <p>Kapı açıldı ve Budyeyovitse’de Şvayk’la aynı koğuşta yatmış ve şimdi bir hücum bölüğünün mutfağına atanmış olan gönüllü içeri itildi.</p>

    <p>Gönüllü içeri girerken, “Yüce Tanrım, sana şükürler olsun,” deyince, Şvayk da içerdeki herkes adına yanıtladı: “Amin.”</p>

    <p>Gönüllü, Şvayk’a sırıttıktan sonra yanında getirdiği battaniyeyi yere bırakıp Çek tayfasının yanına oturdu. Dolaklarını<a class="si-noteref epub-type_noteref" href="#f119" id="ref_f119">119</a> çözdü, bezlerin arasına ustalıkla gizlenmiş sigaraları çıkarıp dağıttı. Sonra çizmesinin içinden bir kibrit kutusunun eczalı kenarı ile birkaç kibrit çıkardı. Sigarasını özenle yakıp kibriti öbürlerine uzattı ve düşkün bir sesle, “İsyan çıkarmakla suçlanıyorum,” dedi.</p>

    <p>Şvayk, yatıştırıcı bir sesle, “Boş ver,” dedi. “Aldırma, olur böyle şeyler.”</p>

    <p>“Onu ben de biliyorum,” diye karşılık verdi gönüllü. “Vız gelir tırıs gider. Ama savaşı bu askerî mahkemelerle mi kazanacaklar, onu merak ediyorum. Keyifleri bilir, isterlerse yargılasınlar beni, çiğ yemedim ki karnım ağrısın.”</p>

    <p>Gönüllüye sevecenlikle bakan Vodiçka, “Peki, nasıl isyan çıkardın kardeşim, ben de onu merak ettim?” dedi.</p>

    <p>“İnzibat karakolunun kenefini temizlemedim diye beni albaya çıkardılar. Albay, felaket bir herif. Başladı bağırmaya: Alay komutanlığından gelen raporla içeri tıkılmış adi bir tutukluymuşum; yerküre, benim gibi bir gönüllü parçasının böyle çizmeyi aşıp subaylık tasladığını, üstlerine saygısızlık ettiğini görse utancından yörüngesinden çıkarmış. Bak sen! Altta kalır mıyım! Ben de dedim ki: ‘Benim gibi bir gönüllü yüzünden yerküre yörüngesinden çıkmaz, doğa yasaları gönüllülerin omuzlarındaki pırpırlardan daha güçlüdür. Kimse bana hela temizletemez. Haa, alaydaki berbat karavanaları, o çürük lahanalarla şaplı etleri yemekten sıçırgan olup ortalığı pislettiysem o başka tabii!’ Ben konuşurken dişlerini gıcırdatıp duruyordu. Lafım biter bitmez, kükredi:</p>

    <p>‘Bana bak, helayı temizliyor musun, temizlemiyor musun?’</p>

    <p>‘Hela mela temizlemiyorum, Komutanım.’</p>

    <p>‘Köpek gibi temizleyeceksin!’</p>

    <p>‘Temizlemeyeceğim, Komutanım.’</p>

    <p>‘Aşşağılık gönüllü! Bir değil yüz hela temizleteceğim sana!’</p>

    <p>‘Yarım hela bile temizlemem, Komutanım.’</p>

    <p>Böylece sürüp gitti hırlaşmamız: ‘Temizler misin?’ ‘Temizlemem.’ Bir heladır gidiyordu. Helanın bini bir para. Odanın içinde hızlı hızlı volta atan albay sonunda koltuğuna oturup, ‘Aklını başına topla,’ dedi. ‘Yoksa isyandan tümen mahkemesini boylarsın. Bu savaşta kurşuna dizilen ne ilk gönüllü olursun, ne de son. Sırbistan’da 10. Bölük’ten iki gönüllü astık, 9. Bölük’ten bir gönüllüyü de gözümüzü kırpmadan vurduk. Neden biliyor musun? Dik başlılıkları yüzünden. İpe çektiğimiz ikisi, Şabats yakınlarında bir komitacının karısıyla oğlunu süngülemeyi reddetmişlerdi. 9. Bölük’teki gönüllüye gelince; o da bacaklarının şiştiğini, ayaklarının paramparça olduğunu bahane ederek daha fazla yürümeyeceğini söylemişti. Ya, işte böyle! Şimdi helayı temizleyecek misin, temizlemeyecek misin?’</p>

    <p>‘Temizlemeyeceğim, Komutanım.’</p>

    <p>Albay suratıma bakıp, ‘Yoksa sen Slavofil<a class="si-noteref epub-type_noteref" href="#f120" id="ref_f120">120</a> misin?’ dedi.</p>

    <p>‘Hayır Komutanım, değilim.’</p>

    <p>Ondan sonra, beni alıp götürdüler ve isyan çıkarmaktan mahkemeye verdiler.”</p>

    <p>Şvayk, “Bence sen şimdi aptalı oynamalısın,” dedi. “Garnizon tutukevinde çok akıllı, ilim irfan sahibi biriyle tanışmıştım; ticaret okulunda hocaymış. Adamın bütün suçu cepheden firar etmek. Davayı allayıp pulladılar, müthiş bir gösteri haline getirdiler. Niyetleri, hocayı herkese ibret olsun diye asmak. Ama bizimki paçasını kurtarmayı bildi, hem de en basit yoldan. Doğuştan bir hastalığı varmış numarasına yattı; ama o kadar iyi oynadı ki, kendisini muayene eden askerî hekim, ‘Cepheden kaçmak gibi bir derdi yoktur; çocukluğundan beri heyheyleri geldi miydi alıp başını gitmek gibi bir hastalığa yakalanmıştır,’ diye rapor verdi. Bir keresinde kendini Hamburg’da bulmuş, bir başka sefer gözlerini Londra’da açmıştı; üstelik oralara kadar nasıl gittiğinden haberi bile olmamıştı. Alkolik babası, oğlu doğmadan canına kıymıştı. Fahişelik yapan anası da kendini içkiye vurmuş, sonunda çıldırarak ölmüştü. Kız kardeşi nehre atlayıp boğulmuş; ablası kendini trenin altına atmış; erkek kardeşi Vişerad’daki demiryolu köprüsünden aşağı atlamıştı. Bu kadarla kalsa iyi! Dedesi, karısını tahtalı köye yolladıktan sonra üzerine gazyağı dökerek kendini ateşe vermiş; anneannesi ise ömrü boyunca çingenelerle orada burada sürtüp durmuş, kendini hapiste bulunca da kibrit uçlarını yiyerek intihar etmişti. Amca oğlu, kundakçılıktan birkaç kere mahkûm olmuş, sonunda bir Chartreuse tarikatı<a class="si-noteref epub-type_noteref" href="#f121" id="ref_f121">121</a> manastırındaki hücresinde bir cam parçasıyla şahdamarını kesmişti. Bitmedi! Halasının kızı, Viyana’da bir binanın altıncı katından aşağı atmıştı kendini. Bizimkine gelince; çocukluğunda ana baba şefkati bilmemişti; altı aylıkken altını değiştirirlerken masanın üzerinde unutmuşlar, masaya fırlayan bir kedi çekip düşürünce de kafasını yere çarpmış, on yaşına kadar konuşamamıştı. Zaman zaman başına korkunç ağrılar saplanıyor, işte o zaman ne yaptığını bilmiyordu. Cephede gene böyle başı tuttuğu bir gün ne edeceğini bilememiş, kendini Prag’da bulmuştu; ancak Papazkarası Meyhanesi’nde inzibatlara yakalanınca aklı başına gelmişti. İnanır mısınız, herif çürüğe ayrılınca herkes bayram etti. Bizimkiyle aynı hücrede kalan beş asker, hini hacette lazım olur diye, anlattıklarını bir kâğıda yazmışlardı:</p>

    <div class="letter html5_section">
      <p>Baba, alkolik. Ana, fahişe.</p>

      <p>Kız kardeş (boğulmuş).</p>

      <p>Abla (tren).</p>

      <p>Erkek kardeş (köprüden).</p>

      <p>Dede, karısını tahtalı köye, kendini ateşe.</p>

      <p>Anneanne (çingeneler, kibritler, yallah).</p>
    </div>

    <p>Sonradan, içlerinden biri, aynı hikâyeyi askerî hekime yutturmaya kalkınca amca oğlundan öteye gidememiş; bu masalı daha önce iki kere dinlemiş olan doktor, ‘Bana maval okuma, itoğluit,’ demiş, ‘halanın kızı kendini Viyana’da bir binanın altıncı katından aşağı attı. Bilmiyor muyum, sanıyorsun? Çocukluğunda hiç ana baba şefkati görmedin. Onun için, gereken şefkati göstereceğiz sana! Hiç merak etme!’ Gerçekten de, arka hücrelerin oraya çekip ‘gereken şefkati’ gereğinden fazla göstermişler. Sevgiden yoksun çocukluğunu da, babasının ayyaşlığını da, anasının orospuluğunu da, velhasıl tüm ezberlediklerini o saat unutuvermiş, koşa koşa cephenin yolunu tutmuş.”</p>

    <p>“Bugünlerde orduda kimseyi kalıtsal bozukluklara inandırmak mümkün değil,” dedi gönüllü. “Yoksa tekmil kurmay subayları tımarhaneye kapamak gerekirdi.”</p>

    <p>Demir kapının kilidinde anahtar döndü ve gardiyan içeri girdi:</p>

    <p>“Piyade Eri Şvayk ve İstihkâm Neferi Vodiçka, sorgu hâkimine!”</p>

    <p>Kalkıp çıkarlarken, Vodiçka, Şvayk’a dönüp, “Görüyor musun, fırlamaları!” dedi. “Her Allah’ın günü haybeden sorguya çekiliyoruz; sıfıra sıfır elde var sıfır. Ne ceza vereceklerse versinler de, böyle sürünüp durmasak bari. Biz bütün gün kodeste yatalım, bir sürü Macar piçi elini kolunu sallaya sallaya ortalıkta dolaşsın; olacak iş mi be!”</p>

    <p>İstihkâm Neferi Vodiçka ve Şvayk, sorgu hâkiminin ordugâhın öbür ucundaki barakasına giderlerken, hâlâ mahkeme önüne ne zaman çıkarılacaklarını tartışıyorlardı.</p>

    <p>Vodiçka, “Sorguya çekmekten başka bir halt yedikleri yok,” dedi iyiden iyiye öfkelenerek. “Sor, sor, nereye varır bu işin sonu? Tonla kâğıt harcıyorlar bizim için, mahkemenin yüzünü göremiyoruz bir türlü. Kodeste çürüyüp gideceğiz be! Verdikleri çorba, çapanoğlunun aptes suyu gibi! O lahanalarla donmuş patatesleri ite atsan yemez! Şu kahrolası savaşı kim çıkardıysa anasını eşek kovalasın! Neler umuyorduk, neler geldi başımıza!”</p>

    <p>“Ben halimden memnunum,” diye karşılık verdi Şvayk. “Yıllar evvel askerliğimi yaparken, Solpera adında bir çavuşumuz vardı. ‘Orduda herkes görevini bilmeli,’ deyip, adamın ağzının ortasına öyle bir yumruk indirirdi ki hayat boyu unutmazdın. Toprağı bol olsun, bir Teğmen Kvayser vardı; ne zaman tüfek denetimine gelse, nutuk çekmeden edemezdi. ‘Devletin beslediği sığırlarsınız siz,’ derdi. ‘Onun için ne denirse sorgusuz sualsiz yapmak zorundasınız. Sabahtan akşama kadar geviş getirip durursunuz, devletin kahvesini höpürdete höpürdete içmeyi, asker tütününü piponuza doldurmayı bilirsiniz. Üstünüzün öl dediği yerde ölecek, kal dediği yerde kalacaksınız!’”</p>

    <p>İstihkâm Neferi Vodiçka, bir süre düşündükten sonra, “Bana bak, Şvayk,” dedi. “Sorgu hâkiminin karşısına çıktığında aklını başına topla, geçen sorguda söylediklerinden şaşma; şaşarsan benim de başımı belaya sokarsın. Macar piçlerinin bana saldırdığını gözlerinle gördüğünü söylemiştin, umarım unutmamışsındır. Hem, anca beraber kanca beraber, öyle değil mi kardeşim?”</p>

    <p>Şvayk, yatıştırıcı bir sesle, “Merak etme, Vodiçka,” dedi. “Sakin ol. Delirme gene. Tümen mahkemesini gözünde büyütme o kadar. Askerî mahkemelerin eskiden ne kadar düzgün çalıştığını bir bilsen, dert etmezdin zaten. Ben askerliğimi yaparken, Heral adında bir öğretmenle ahbap olmuştum. Kışla hapsi aldığımız bir gün ranzalarımızda yatarken, Prag Müzesi’nde gördüğü bir kitaptan söz etmişti. Maria Theresia devrindeki askerî mahkemelerin tutanakları bulunuyormuş o kitapta. O zamanlar her alayın bir celladı varmış, uçurduğu kelle başına bir metelik alırmış. Tutanaklara bakılırsa, alay celladının bazı günler tam beş metelik kazandığı olurmuş.”</p>

    <p>Sonra, düşünceli bir sesle ekledi: “Tabii, o zamanlar alaylarda it sürüsü kadar asker varmış, civar köylerden boyuna adam toplarlarmış.”</p>

    <p>“Ben Sırbistan’dayken,” dedi Vodiçka, “bizim tugaydaki bazı askerler sigara karşılığı komitacı asarlardı. Komitacı başına on sigara, kadın ya da çocuk başına beş sigara alırlardı. Ama levazım karargâhı sonradan daha hesaplı davranma kararı alınca ödemeler toptan yapılmaya başladı. Bizim bölükte bir çingene vardı; meğer nicedir ne karanlık işler çeviriyormuş da haberimiz bile yokmuş. Sadece herifi geceleri karargâha çağırdıklarının farkındaydık, o kadar. O sıralar ordugâh Drina’daydı. Çingenenin gene çıkıp gittiği bir gece, bizimkilerden biri şerefsizin eşyalarını karıştırdı; sırt çantasından tam üç kutu sigara çıkmasın mı! Her kutuda yüz sigara! Sabaha karşı koğuşa döndüğünde konuşturduk puştu. Hemen tepesine çöktük; Beylon adında bir asker kemerini boynuna doladı. Asılır ha asılır. Ama rezil dokuz canlı çıktı.”</p>

    <p>Vodiçka, yere tükürdü:</p>

    <p>“Bir türlü gebermiyor. Altına sıçtı, gözleri yuvalarından fırladı, fakat kafası kesilmiş horoz gibi kıpraşıp duruyor. Sonunda iki kişi kafasından, iki kişi bacaklarından tuttu, boynunu kırdılar. Çantasını sırtına geçirip Drina Nehri’ne attık hergeleyi. Sigaralara kimse el sürmedi tabii. O sigaraları kim içer ki? Sabah içtimasında eksikliği ortaya çıkınca, dürzüyü aramaya başladılar.”</p>

    <p>“Firar ettiğini söyleseydiniz,” dedi Şvayk gayet ciddi. “Ne zamandır firara hazırlanıyordu, zaten her gün tüyeceğim diyordu gibisinden bir şeyler uydursaydınız.”</p>

    <p>Vodiçka, “Kimin umurunda ki?” diye yanıtladı. “Biz vazifemizi yapmışız, kimseden korkumuz yok. Bir askerin hesabı mı olurmuş? Zaten her gün biri kaybolurdu ortadan; Drina’dan çıkarma zahmetinde bile bulunmazlardı. Şişmiş bir komitacı cesediyle paramparça olmuş bir asker huzur içinde Drina’dan Tuna’ya sürüklenirdi yan yana. İlk defa görenler sıtmaya tutulmuş gibi tir tir titrerlerdi.”</p>

    <p>“Kinin verseydiniz bari,” dedi Şvayk.</p>

    <p>Tümen mahkemesinin bulunduğu barakaya girdiklerinde, muhafız bizimkileri doğruca 8 numaralı odaya soktu. Dosyalardan geçilmeyen uzun bir masanın başında Sorgu Hâkimi Ruller oturuyordu.</p>

    <p>Sorgu hâkiminin önündeki Askerî Ceza Kanunu’ nun üstünde yarılanmış bir çay bardağı duruyordu. Sağdaki masanın üstünde ise, fildişi taklidi bir İsa heykelciği göze çarpıyordu: Toz içindeki İsa Efendimizin kederli bakışları, heykelciğin kaidesini dolduran küller ve sigara izmaritlere dikilmişti.</p>

    <p>Sorgu Hâkimi Ruller, çarmıha gerilmiş İsa Efendimizin şaşkın bakışları arasında, sigarasının külünü heykelciğin kaidesine silkti. Bir eliyle de, Askerî Ceza Kanunu’na yapışmış olan çay bardağını söktü aldı. Subay mahfilinden ödünç aldığı bir kitabın sayfalarını karıştırmaya koyuldu. Franz. S. Krause tarafından kaleme alınmış olan kitabın adı çok iddialıydı: “Cinsel Ahlakın Gelişim Tarihi Üzerine Bir Araştırma.”</p>

    <p>Sorgu Hâkimi, bilimadamı Franz S. Krause’nin Batı Berlin Garı’nın hela duvarlarında keşfettiği tosun edebiyatından çarpıcı örnekler eşliğinde acemice resmedilmiş kadın ve erkek cinsel organlarına dalmış olduğundan, odayla girenlerle hiç ilgilenmedi. Ancak Vodiçka dayanamayıp hafifçe öksürdükten sonra, başını kaldırmadan usulca geriye kaykıldı.</p>

    <p>Abuk sabuk resimler ve çizimlerle dolu sayfaları karıştırmaya devam ederek, “Evet, ne var?” diye sordu.</p>

    <p>“Özür dilerim, Komutanım,” diye yanıtladı Şvayk, “arkadaşım Vodiçka biraz üşütmüş de, öksürüyor.”</p>

    <p>Sorgu Hâkimi Ruller, en sonunda başını kaldırıp Şvayk’la Vodiçka’ya baktı ve hemen ciddi bir havaya bürünmeye çalıştı. Masasındaki kâğıtları karıştırır gibi yaparak, “Demek, nihayet gelebildiniz adi herifler!” dedi. “Ben sizi sabah dokuzda çağırtmıştım, saat nerdeyse on bir.”</p>

    <p>Sonra, rahata geçmiş olan Vodiçka’ya dönüp, “Öküz gibi dikilip durma karşımda!” dedi. “Ben ‘Rahat!’ demeden rahata geçemezsin.”</p>

    <p>Şvayk, “Bağışlayın Komutanım,” diye araya girdi. “Romatizması var da.”</p>

    <p>“Kes sesini,” dedi Sorgu Hâkimi Ruller. “Ben soru sormadan lakırdı etmeyeceksin. Sorgu için tam üç kere karşıma geldiniz, ağzınızdan tek bir laf alamadım. Ama ben adamı bülbül gibi öttürmesini bilirim. Günlerdir anamı ağlattınız, geçmişi çıngıraklılar! Mahkemeyi boş yere uğraştırmanın hesabını sormaz mıyım sizden!”</p>

    <p>Önündeki evrak yığınının arasından, üzerinde “Schwejk &amp; Woditschka” yazan şişkin bir dosyayı çektikten sonra, “Bana bakın, sütübozuklar!” dedi. “Salakça bir kavga sayesinde tümen mahkemesini günlerce oyalayıp cepheden yırtacağınızı sanıyorsanız, aldanıyorsunuz. Sizin yüzünüzden ordu mahkemesine telefon etmek zorunda kaldım, köpek soyları!”</p>

    <p>Hırsını alamamıştı. “Öyle somurtup durma Şvayk. Cephede istemediğin kadar dövüşeceksin Macarlarla. Hakkınızdaki soruşturma kalkmıştır. İkiniz de birliklerinize gidiyorsunuz; orada ne ceza verirlerse verirler, sonra da bir hücum taburuna katılır, doğruca cepheye gidersiniz. Ama bir daha karşıma çıkayım demeyin, gözünüzün yaşına bakmam, kan kustururum! İşte tahliye kâğıtlarınız; bundan böyle ayağınızı denk alın.”</p>

    <p>Sonra muhafıza dönüp, “Al bunları, 2 no’lu odaya götür,” dedi.</p>

    <p>“Sağ olun Komutanım!” diye atıldı Şvayk. “Bu iyiliğinizi asla unutmayacağız. Ömrünüz uzun, kısmetiniz gür olsun. Tanrı sizin gibileri başımızından eksik etmesin. Sivilde olsaydık, ‘Altın gibi bir yüreğiniz var,’ demekten alamazdım kendimi. Size bu kadar dert verdiğimiz için bizi bağışlayın. Bu iyiliği hak etmedik biz.”</p>

    <p>Sorgu Hâkimi, “Yeter ulan, yeter!” diye bağırdı Şvayk’a. “Siktirin, gözüm görmesin sizi. Albay Schröder’in ricası olmasaydı, ben size neler yapacağımı bilirdim.”</p>

    <p>Koridora çıktılar; muhafız önde, 2 no’lu odaya doğru giderlerken, Vodiçka anasından yeni doğmuş gibiydi, havasını bulmuştu gene.</p>

    <p>Yemeği kaçırmaktan korkan muhafız, “Pergelleri açın, beyler, sallanmayın,” deyince, Vodiçka, “Fazla konuşma,” diye tersledi. “Dua et ki Macar değil, Çek’sin. Yoksa elimden alamazlardı seni.”</p>

    <p>Karargâh yazıcıları yemeğe gitmiş olduklarından, muhafızın Şvayk’la Vodiçka’yı tümen tutukevine götürüp bir süre orada bekletmesi gerekiyordu. Onun için yazıcılara verip veriştiriyordu. “Bu şerefsiz yazıcı takımı yüzünden ayazda kalıyorum hep,” diye yakındı. “Çorbanın en yağlı tarafını kaşıklıyorlardır şimdi. Lop etleri onlar lüpletsin, bana da kemiklerle sinirleri kalsın, hak mı bu şimdi yani! Dün de iki tutukluyu ordugâha teslim etmem gerekti; o arada benim tayının yarısını götürmüş birisi.”</p>

    <p>Artık neşesini iyice bulmuş olan Vodiçka, “Bu tümen mahkemesindekiler zıkkımlanmaktan başka bir şey düşünmüyorlar galiba!” dedi.</p>

    <p>Tutukevine dönüp de olan biteni gönüllüye anlattıklarında, beriki, “Demek bahtınıza hücum taburu çıktı, dostlarım!” diye bağırdı. “Pes doğrusu, Sorgu Hâkimi iyi kıyak çekmiş size! Bu seyahatten kim bilir ne kadar memnun kalacaksınız! Şanlı ordumuzun ulu komutanları her şeyi hazır etmişlerdir. Anlaşılan, sizi Galiçya seferine götürüyorlar. Yüreğinizi ferah tutun, seyahatin tadını çıkarın. Galiçya siperlerinden sevginizi esirgemeyin. Oraların güzelliklerini hiçbir yerde bulamazsınız. O uzak diyarlarda yurdunuzda, hatta babanızın evinde hissedeceksiniz kendinizi. Tanrı bilir, belki siz de meşhur Humboldt<a class="si-noteref epub-type_noteref" href="#f122" id="ref_f122">122</a> gibi kendinizden geçip, ‘Dünyanın gezmediğim yeri kalmadı, ama şu allahlık Galiçya kadar muhteşem bir yer görmedim,’ diyeceksiniz. Şanlı ordumuzun ilk Galiçya seferinde geri çekilirken edindiği paha biçilmez tecrübeler, eminim, çok yararlı olacaktır. Burnunuzun dikine giderseniz Rusya’ya varacaksınız ve sevinçten ne bok yiyeceğinizi bilemeyeceksiniz.”</p>

    <p>Şvayk ve Vodiçka, yemeklerini yemişler, tam tümen mahkemesindeki 2 no’lu odaya doğru yola çıkmak üzereydiler ki, bitli şiirin yazarı talihsiz öğretmen yanlarına yaklaştı. İkisini bir kenara çektikten sonra sesini alçaltarak, “Rus tarafına geçtiğiniz zaman,” dedi, “sakın onlara şöyle demeyi unutmayın: <em>Zdravstvuite, Russki bratya, my bratya chekhi, my nyet Avstritsiy.</em>’”<a class="si-noteref epub-type_noteref" href="#f123" id="ref_f123">123</a></p>

    <p>Barakadan çıkarlarken, Macarlara duyduğu nefreti bir kez daha göstermek ve içerde geçirdiği günlerin inançlarını zerre kadar sarsmadığını kanıtlamak isteyen Vodiçka, cepheye gitmeyi reddettiği için hapse düşen Macar delikanlısının ayağa basıp bağırdı: “Çizmelerini giysene, hıyar tohumu!”</p>

    <p>Sonra, Şvayk’a dönüp, “Ah, ağzını açıp karşılık vereydi de göreydi gününü,” diye homurdandı. “Zart zurt etmeliydi ki, Tanrı yarattı demeyeyim. Elimden zor alırlardı o Macar itini. Tam nasırının üstüne bastım, salak herif sesini bile çıkarmadı. Ulan, Şvayk, ceza yemediğimize nasıl yanıyorum, bilemezsin. Sanki Macarlara attığımız kötek bir halta yaramamış, milletin maskarası olmuşuz gibi geliyor. Heriflerle aslanlar gibi dövüştüğümüzü görseler, akılları dururdu. Aslında, senin yüzünden ceza yemedik; sanki adam gibi dövüşemedik diye temize çıkardılar bizi. Hiç şüphem yok, arkadaş, bizi adamdan saymadılar; saysalar ceza verirlerdi. Halbuki ne müthiş kavgaydı.”</p>

    <p>Şvayk, her zamanki sevecenliğiyle, “Cancağızım,” dedi, “tümen mahkemesi bize ceza vermedi, bizi akladı diye neden bu kadar üzülüyorsun, anlamak mümkün değil. Evet, sorgu sırasında bir sürü palavra sıktım, ama öyle yapmam gerekiyordu. Avukat Bass, bütün müvekkillerine yalan söylemelerini tembihler. Hatırlıyor musun, Sorgu Hâkimi Bay Kakonyi’nin evine neden girdiğimizi sorduğunda, ‘Kendisiyle tanışmanın en iyi yolu evine gitmekti,’ diye karşılık vermiştim. Adam o kadar şaşırdı ki, başka soru sormadı.”</p>

    <p>Sonra, birden ciddileşerek, “Unutma ki,” dedi, “askerî mahkemede her şeyi inkârdan gelmelisin. Ben garnizon cezaevinde yatarken, yan hücrede bir asker vardı, bütün suçunu itiraf etmişti. Hapistekiler herife öyle bir sopa attılar ki, itirafını geri almak zorunda kaldı.”</p>

    <p>“Kötü bir şey yapmış olsam, elbette itiraf etmem,” dedi Vodiçka. “Ama Sorgu Hâkimi olacak o rezil, ‘Dövüştün mü?’ diye sorunca, ben de çaresiz, ‘Evet, dövüştüm,’ dedim. ‘Kimseye vurdun mu?’ ‘Tabii vurdum, Komutanım.’ ‘Kimseyi yaraladın mı?’ ‘Tabii yaraladım, Komutanım.’ Kiminle dans ettiğini bilmesi gerekiyordu. Asıl rezillik, bizi salıvermeleri oldu. Herifçioğlu, kasaturamın sapını o Macar piçlerinin kafasında kırdığıma, ağızlarını burunlarını dağıttığıma bir türlü inanmak istemedi. Sen de oradaydın; tepeme çıkan üç Macar’ı nasıl alaşağı edip ayağımın altına aldığımı gözlerinle gördün. Alçak sorgu hâkimi de hiçbir şey olmamış gibi davayı düşürüyor. Sanki, ‘Sen mi dövüştün?’ diyor bana. ‘Hadi oradan, sen kim dövüşmek kim!’ Hele şu harp bir bitsin, sivillerimi çekeyim, o domuzu bulup gösteririm nasıl dövüşülürmüş! Sonra da, buraya, Kiralihida’ya dönüp ortalığı birbirine katacağım. Kiralihida’nın piç kurularıyla hesaplaşmaya geldiğimi duyanlar arazi olacaklar, kilerlere saklanıp şarap mahzenlerine kapanacaklar.”</p>

    <p class="lvl2">Yazıcı, işlemleri çarçabuk tamamladı. Yağlı ağzından, az önce yemekten kalktığı anlaşılan bir başçavuş, Şvayk ile Vodiçka’ya belgelerini verdi; ama, korku salan bir bakışla, vatanperverlik üzerine bir nutuk atma fırsatını da kaçırmadı. Ne var ki, <em>Wasserpolak</em><a class="si-noteref epub-type_noteref" href="#f124" id="ref_f124">124</a> olduğundan, Almancayla Lehçeyi birbirine karıştırarak, “<em>marekvium</em>”<em>,</em> “<em>glupi rolmopsie</em>”<em>,</em> “<em>krajcová sedna</em>”<em>,</em> “<em>svina porypaná</em>”<em>,</em> “<em>dum vám bane na mjesjnuckov vaši gzichty</em>” gibi bir sürü anlaşılmaz laf etti.</p>

    <p>Birliklerine katılmak üzere ayrılırlarken Şvayk, “Savaş bitince gel beni bul,” dedi Vodiçka’ya. “Her akşam altıdan sonra Na Boyişti’deki Kupa Meyhanesi’nde bulabilirsin.”</p>

    <p>“Gelirim tabii,” diye yanıtladı Vodiçka. “Neşesi bol mudur?”</p>

    <p>“Her akşam vur patlasın çal oynasın,” dedi Şvayk. “Gene de fazla sakin dersen, icabına bakarız.”</p>

    <p>İstihkâm Neferi Vodiçka, beş-on adım uzaklaştıktan sonra Şvayk’ın arkasından seslendi:</p>

    <p>“Tamam o zaman. Gelirsem, esaslı bir âlem isterim, söz mü?”</p>

    <p>“Söz,” diye bağırdı Şvayk da. “Savaş biter bitmez atla gel, gerisine karışma.”</p>

    <p>Biraz daha uzaklaştılar. Az sonra, ötedeki barakanın köşesinden Vodiçka’nın sesi duyuldu: “Şvayk! Kupa Meyhanesi’nde ne birası var?”</p>

    <p>Şvayk, “Velkopopoki!” diye cevabı yapıştırdı uzaktan.</p>

    <p>“Tüh be! Ben de Smikovski<a class="si-noteref epub-type_noteref" href="#f125" id="ref_f125">125</a> vardır diyordum!” diye yeri göğü inletti Vodiçka.</p>

    <p>Şvayk, altında kalmadı: “Kızlar da var, haa!”</p>

    <p>“Tamam ulan!” diye bağırdı Vodiçka. “Savaş biter bitmez akşam altıda!”</p>

    <p>“Belki biraz gecikebilirim,” diye karşılık verdi Şvayk. “İyisi mi, altı buçuk yapalım şunu!”</p>

    <p>Vodiçka’nın sesi artık çok uzaktan geliyordu: “Bana bak, altıda gelemez misin?”</p>

    <p>Şvayk’ın sesi güçlükle duyuluyordu: “Tamam, senin güzel hatırın için altı olsun öyleyse.”</p>

    <p>Aslan Asker Şvayk ile İstihkâm Neferi Vodiçka, işte birbirlerinden böyle ayrıldılar. Almanların dediği gibi:</p>

    <p>“<em>Wenn die Leute auseinandergehen da sagen sie Auf Wiedersehen.</em>”<a class="si-noteref epub-type_noteref" href="#f126" id="ref_f126">126</a></p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f115">
      <a class="si-backref" href="#ref_f115">115.</a> <span class="si-footnote-text">91. Alay subayları, papağan yeşili yakalı üniforma giyiyorlardı.</span>
    </div>

    <div class="si-footnote html5_aside epub-type_footnote" id="f116">
      <a class="si-backref" href="#ref_f116">116.</a> <span class="si-footnote-text">Bugün Slovakya’da Bratislava.</span>
    </div>

    <div class="si-footnote html5_aside epub-type_footnote" id="f117">
      <a class="si-backref" href="#ref_f117">117.</a> <span class="si-footnote-text">Burada kullanılan Çekçe <em>vşivak</em> sözcüğü, aynı zamanda “bitli” ve “piç” anlamlarına gelmektedir. Üstü kapalı olarak, İmparator Franz Joseph’e gönderme yapılmaktadır.</span>
    </div>

    <div class="si-footnote html5_aside epub-type_footnote" id="f118">
      <a class="si-backref" href="#ref_f118">118.</a> <span class="si-footnote-text">Macar Ulusal Marşı, “Tanrı Macarları kutsasın!” diye başlar.</span>
    </div>

    <div class="si-footnote html5_aside epub-type_footnote" id="f119">
      <a class="si-backref" href="#ref_f119">119.</a> <span class="si-footnote-text">Tozluk yerine, bacaklara ayak bileğinden dize kadar dolanan ensiz ve uzun kumaş parçası.</span>
    </div>

    <div class="si-footnote html5_aside epub-type_footnote" id="f120">
      <a class="si-backref" href="#ref_f120">120.</a> <span class="si-footnote-text">Slavofiller, Rusya’da XIX. yüzyılda ortaya çıkan bir düşünce akımının temsilcileridir. Rusya’nın gelecekteki gelişmesinin, ülkenin tarihinden çıkarılacak değer ve kurumlara dayandırılmasını savunmuşlardır. Slavofiller, Rusya’nın kalkınması ve modernleşmesi için Batı Avrupa’yı model almak yerine, ülkenin özgün kimliği ve tarihine dayalı bir yol izlenmesi gerektiğine inanıyorlardı.</span>
    </div>

    <div class="si-footnote html5_aside epub-type_footnote" id="f121">
      <a class="si-backref" href="#ref_f121">121.</a> <span class="si-footnote-text">Chartreuse tarikatı, 1084’te Fransa’da, Chartreuse Vadisi’nde Kölnlü Aziz Bruno tarafından kurulmuştur. Manastır içinde ortaklaşa yaşam biçimi ile münzeviliği birleştiren Chartreuse tarikatı, bugüne değin hiç reform gereği duymamış ve reform görmemiş, ortaklaşa dinsel yaşamın ender örneklerinden biridir.</span>
    </div>

    <div class="si-footnote html5_aside epub-type_footnote" id="f122">
      <a class="si-backref" href="#ref_f122">122.</a> <span class="si-footnote-text">Alman doğabilimci ve kâşif Alexander von Humboldt (1769-1859).</span>
    </div>

    <div class="si-footnote html5_aside epub-type_footnote" id="f123">
      <a class="si-backref" href="#ref_f123">123.</a> <span class="si-footnote-text">(Çekçe) “Selam, Rus kardeşler, biz Avusturyalı değiliz, Çek kardeşleriniziz sizin.”</span>
    </div>

    <div class="si-footnote html5_aside epub-type_footnote" id="f124">
      <a class="si-backref" href="#ref_f124">124.</a> <span class="si-footnote-text">(Çekçe) <em>Wasserpolak</em> (sözcük anlamı, “Su Sırığı”), Almanca-Lehçe karışımı bir dil konuşan Güney ve Batı Silezyalılara verilen aşağılayıcı bir addı.</span>
    </div>

    <div class="si-footnote html5_aside epub-type_footnote" id="f125">
      <a class="si-backref" href="#ref_f125">125.</a> <span class="si-footnote-text">Velkopopoki ve Smikovski: İki ünlü Çek birası.</span>
    </div>

    <div class="si-footnote html5_aside epub-type_footnote" id="f126">
      <a class="si-backref" href="#ref_f126">126.</a> <span class="si-footnote-text">(Alm.) “İnsanlar vedalaşırken, ‘Görüşmek üzere’ derler.”</span>
    </div>
  </div>
</body>
</html>