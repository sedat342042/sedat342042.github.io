<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">12</span>Din tartışması</h1>

    <div class="und-head html5_figure"><img alt="aslan12" src="../Images/aslan12.jpg"/></div>

    <p>Şvayk’ın, askerlerin ruhlarını esenliğe çıkarmakla görevli bu adamı bazen günlerce görmediği oluyordu. Zamanının yarısını görevine, yarısını da işrete ayırmış olan Papaz, eve pek ender uğruyordu. Uğradığı zaman da, damda dişileri sıraya dizdikten sonra eve dönen erkek kedi gibi, tepeden tırnağa pislik içinde ve perişan bir halde oluyordu.</p>

    <p>Eve geldiğinde, konuşmaya mecali kalmışsa, sızmadan önce Şvayk’a bir şeyler mırıldanıyor; yüce amaçlardan, esin perilerinden, derin düşüncelere dalmanın keyfinden dem vuruyordu.</p>

    <p>Bazen, Heine’den şiirler okumaya kalktığı da olmuyor değildi.</p>

    <p>Şvayk ile Papaz Katz, cepheye gönderilecek istihkâmcılar için düzenlenen bir sahra ayinini daha şenlendirdiler. Ayine yanlışlıkla, eskiden din öğretmenliği yapmış bir rahip daha çağrılmıştı. Dini bütün bir Hıristiyan olan adamcağız, Şvayk’ın bu gibi durumlarda her zaman hazırda beklettiği matarasından bir fırt konyak almasını öneren meslektaşına bakakalmıştı.</p>

    <p>“Kıyak içkidir,” dedi Papaz Katz. “Hadi, çek bir fırt, sonra da arabanı çek. Ayini bana bırak. Açık hava iyi gelecek, başım çok kötü ağrıyor.”</p>

    <p>Dini bütün rahip başını sallaya sallaya çekip gittikten sonra, Katz her zamanki yüce gönüllülüğüyle görevine verdi kendini.</p>

    <p>Bu kez, Ulu Tanrımızın kanının yerini şarap ve gazoz tutuyordu; vaaz da her zamankinden uzundu, Papaz Katz ikide bir, “Tamam mı?”, “Bittabi” deyip duruyordu.</p>

    <p>“Askerlerim, bugün cepheye gidiyorsunuz. Tamam mı? Şimdi, yüzünüzü Tanrı’ya çevirip dua etmenin tam zamanı. Tamam mı? Başınıza neler geleceğini bilemezsiniz, bittabi!”</p>

    <p>Kürsüden esip gürlüyor, “Tanrı” ve “azizler”, “Tamam mı?”lara ve “bittabi”lere karışıyordu.</p>

    <p>Bir ara o kadar coştu, kelimenin şehvetine öylesine kapıldı ki, Prens Eugène’i<a class="si-noteref epub-type_noteref" href="#f55" id="ref_f55">55</a> aziz mertebesine yükseltti: Irmaklar üzerinde köprüler kurarlarken, onları Prens Eugène koruyacaktı.</p>

    <p>Gene de, sahra ayini hiçbir münasebetsizlik olmadan sona erdi. Tam bir şenlik oldu. İstihkâmcılar çok eğlendiler.</p>

    <p>Eve dönerlerken, yanlarındaki portatif sahra sunağı yüzünden Papaz’la Şvayk’ı tramvaya almadılar.</p>

    <p>Şvayk, “Bu azizi kafanda parçalarım senin!” diye bağırdı vatmana.</p>

    <p>Sonunda eve vardıklarında, aziz tasvirlerinin bulunduğu parçayı bir yerlerde düşürdüklerini fark ettiler.</p>

    <p>“Hiç dert değil,” dedi Şvayk. “İlk Hıristiyanların ayinlerinde aziz tasvirleri mi vardı? Gazeteye kayıp ilanı versek, bulup getiren namuslu vatandaş ödül istemeye kalkar. Kaybettiğimiz para olsaydı, hangi namuslu kardeşimizin bulduğunu asla bilemezdik zaten. Hoş, parayı getirip teslim edecek hile hurda bilmez insanlar da yok değil hâlâ. Bizim Butyeyovitse’deki alayda bir asker vardı; salak, yolda bulduğu altı yüz kronu götürüp polise teslim etmişti. Gazeteler ne kadar dürüst biri olduğunu yazdılarsa da rezil kepaze oldu askercik. Maskarasını çıkardılar. ‘Ulan geri zekâlı!’ diyorlardı. ‘Ne halt yedin ulan sen? İnsan, bulduğu parayı götürüp polise verir mi? Sende hiç utanma sıkılma yok mu?’ Paçoz bir yavuklusu vardı, o bile terk etti oğlanı. İzin alıp memleketine gittiğinde, arkadaşları karga tulumba meyhaneden dışarı atmışlar. Bütün bunlar çok koymuş çocuğa, sonunda dayanamamış, trenin altına atmış kendini. Bizim sokaktaki terzi de bir altın yüzük bulmuştu. Mahalleli, polise teslim etme, diye çok uyardı, ama dinletemedi. Herif, doğru karakola. Polisler bizimkini çok iyi karşılamışlar; meğer, kısa bir süre önce, elmaslı altın bir yüzüğün kaybolduğu bildirilmiş karakola. Ama yüzüğün taşına bakmışlar ve demişler ki: ‘Kardeşlik, sen de bal gibi biliyorsun ki bu yüzüğün taşı elmas değil, cam. Öt bakalım, kaça okuttun elması? Biz senin gibileri gözünden tanırız!’ Sonunda, başka bir adamın, aile yadigârı, sahte taşlı bir yüzüğü kaybettiği anlaşılmış, gel gör ki bizim terzi zıvanadan çıkıp polislerden birine ana avrat sövdüğü için üç gün içerde kalmış. Bu kadarla kalsa iyi. Yüzüğü getirip teslim ettiği için ödül vermişler bizimkine. Meğer, malın değerinin yüzde onu bulup getirene ödül olarak verilirmiş. Bulduğu süprüntüye on iki kron değer biçildiğinden, ödül bir kron yirmi heller tutmuş. Terzi de parayı yüzüğün sahibinin suratına fırlatmış. Sen misin fırlatan! Adam, terziye hakaret davası açmasın mı! Üstünüze afiyet, bir de on kron para cezasına çarptırılmış bizimki. O gün bu gündür, böyle namuslu vatandaşlara iyi bir sopa çekilmesi gerektiğini söyler durur. Hem de herkesin içinde eşek sudan gelene kadar sopa atılmalıymış ki, millete ders olsun, bir daha hiç kimse bulduğu bir şeyi karakola götürmesin. Bizim aziz tasvirlerinin geleceğini hiç sanmıyorum. Gerçi arkalarında alayın damgası var, ama getirmezler. Ordu malına kimse bulaşmak istemez. Başlarına bir bela gelmesin diye nehre atarlar da, getirmezler. Dün Altın Çelenk Meyhanesi’nde taşralının biriyle laflıyordum. Bir hikâye anlattı, aklım durdu. ‘Elli altı yaşına geldim,’ dedi, ‘şimdiye kadar böyle bir iş gelmemişti başıma!’ Arabasına neden el koyduklarını öğrenmek için bölge mahkemesine gitmiş geçen gün. Derdini dinlemeden kapının önüne koymuşlar fakiri. Kasabasına dönmek için gara gitmiş. Garda bekleyen bir yük trenine takılmış gözü. O sırada yanına delikanlıdan biri yanaşmış. ‘Şu benim atlara biraz göz kulak olur musunuz?’ demiş. ‘Ben hemen gelirim. Aman dikkat edin, atlar konserve yüklü. Orduya teslim edeceğim.’ Bizim ki de, ‘Tamam,’ demiş. Bekle bekle, herif gelmez. Tam o sıra tren kalkmasın mı? Tabii moruk atları bırakamamış, kendini Macaristan’da bulmuş. Oradan geçen birine, ‘Şu atlara bir dakika bakar mısınız?’ deyip ortalıktan toz olmuş da canını kurtarmış. Yoksa Sırbistan’a kadar yolu varmış. O kadar korkmuştu ki, ‘Bir daha ordu malının yanından bile geçmem!’ diye dert yanıyordu.”</p>

    <p>Akşam, o sabah istihkâmcılar için düzenlenen sahra ayinine yanlışlıkla çağrılan dini bütün papaz ziyaretlerine geldi. Bütün işleri Tanrı’ya havale etmeye kalkışan yobazın tekiydi. Din dersi verdiği günlerde, Tanrı sevgisini, suratlarına tokat patlatarak öğretirmiş çocuklara. Bu yüzden, gazetelerde “Sadist din öğretmeni”, “Dayakçı hoca” diye yazılar bile çıkmıştı. Dinin, çocuklara ancak kızılcık sopasıyla öğretilebileceğine inanıyordu.</p>

    <p>Bir ayağı hafifçe aksıyordu. Aksaklığını, öğrencilerinden birinin babasının ziyaretine borçluydu. Kutsal Üçlü konusundaki bazı kuşkularını dile getirme cesaretini gösteren bir öğrencisine Baba, Oğul ve Kutsal Ruh adına üç tokat atınca, oğlanın babası soluğu okulda almıştı.</p>

    <p>Papaz Katz’a uğrayışının nedeni, meslektaşına doğru yolu göstermek ve biraz da dertleşmekti. “Evinizde tek bir haç bile görememek beni çok şaşırttı,” dedi. “Günlük duanızı nerede ediyorsunuz, kuzum? Duvarlarınızda tek bir aziz tasviri bile asılı değil. Şu yatağınızın üstünde asılı olan nedir?”</p>

    <p>Katz gülümsedi:</p>

    <p>“Yıkanan bir melek. Onun altındaki çıplak kadın da eski bir dostum. Sağdaki de, bir geyşayla yaşlı bir savaşçının sevişmesini gösteren bir Japon resmi. Ne kadar ilginç, değil mi? Dua kitabı da mutfakta. Şvayk, şu kitabı getirip üçüncü sayfasını açar mısın?”</p>

    <p>Şvayk mutfağa koştu; içeriden birbiri ardı sıra üç şarap şişesinin mantar sesi geldi. Az sonra, Şvayk, masanın üstüne üç şişe bırakınca, dini bütün papazın ağzı açık kaldı.</p>

    <p>Katz, “Hafif bir ayin şarabı, azizim,” dedi. “Enfes bir Riesling. Tadı Moselle’i andırır.”</p>

    <p>Dindar papaz, “Ben içki içmem,” diye kestirip attı. “Sizinle dertleşmeye geldim buraya.”</p>

    <p>“O zaman gırtlağınız kuruyacak, aziz meslektaşım,” dedi Katz. “Doldurun bir kadeh, başlayın anlatmaya. Ben iyi bir dinleyiciyimdir. Tasalanmayın. Başkalarının görüşlerine saygı duyacak kadar hoşgörülüyümdür.”</p>

    <p>Dini bütün papaz, şaraptan bir yudum alır almaz gözlerini devirince Katz dayanamadı: “Dinine yandığım, ne şarap ama, değil mi?”</p>

    <p>Softa, ayak diriyordu: “Bakıyorum, ağzınız da bozuk sizin.”</p>

    <p>Katz, “Ağız alışkanlığı,” diye yanıt verdi. “Bazen kendimi kaybedip küfür bile ediyorum. Şvayk, papaz efendiye biraz daha şarap koy. Ama bazen ‘<em>Himmelherrgott, krucifix ve sakra</em>’ dediğim de oluyor. Siz de orduda benim kadar uzun zaman hizmet verseydiniz, eminim, beni daha iyi anlardınız. Aslında, hiç de anlaşılmaz değil. Yoksa, elbette, biz din adamlarının ağzına Cennet, Yüce Tanrı, Haç, Kutsal Ayin gibi sözler daha çok yakışır. Mesleğimizin bunu gerektirdiğini ben de biliyorum. Eh, haydi bakalım, içelim de ayılalım, aziz meslektaşım!”</p>

    <p>Eski din öğretmeni, şarabını kayıtsızca yudumladı. Belli ki bir şey söylemek istiyor, ama söyleyemiyordu. Kafasını toparlamaya çalışıyordu.</p>

    <p>Katz dayanamayıp, “Aziz meslektaşım, gemileriniz batmış gibi neden somurtuyorsunuz? Neşelenin biraz!” dedi. “Duydum ki, bir cuma lokantada domuz pirzolası yemişsiniz, ama o günü perşembe sandığınız için hemen tuvalete koşmuşsunuz; kendimi Tanrı’ya bağışlatırım diye, parmağınızı gırtlağınıza sokup tüm yediklerinizi çıkartmışsınız. Ben, Büyük Perhiz’de et yemekten de korkmam, Cehennem ateşinde yanmaktan da. Lütfen, bir yudum daha alın. Şimdi daha iyisinizdir umarım. Kim bilir, belki de Cehennem’le ilgili çağdaş düşünceleriniz vardır, zamana uyup reformculara takılıyorsunuzdur. Demem o ki, zavallı günahkârlar bundan böyle belki de modası geçmiş kazanlarda değil, Papin’in<a class="si-noteref epub-type_noteref" href="#f56" id="ref_f56">56</a> buhar kazanlarında ve basınçlı tencerelerde kaynatılacaklar. Margarine bulanıp elektrikli ızgaralarda kızartılacak, sonra da dev silindirlerin altına atılacaklar. Dişleri, dişçilerin gelişmiş aygıtlarıyla sökülecek. Çığlıkları plağa alınacak, cennetliklerin dinleyip eğlenmesi için gökyüzüne yollanacak. Cennet’tekilere parfümler sıkılacak, filarmoni orkestraları saatlerce Brahms çalacak; öyle ki, sonunda kendilerini Cehennem’e zor atacaklar. Melekler, kanatları yıpranmasın diye, kıçlarına uçak pervaneleri takacaklar. İçin, sevgili meslektaşım! Şvayk, biraz konyak ver şuna. Kendini pek iyi hissetmiyor galiba.”</p>

    <p>Dini bütün papaz, şöyle bir toparlanıp fısıldadı:</p>

    <p>“Din, bir inanç meselesidir. Her kim ki Baba, Oğul ve Kutsal Ruh’un varlığına inanmaz...”</p>

    <p>Katz, konuğunu dinlemedi bile:</p>

    <p>“Şvayk, papaz efendiye biraz daha konyak ver. İçsin de kendine gelsin! Biraz da sen anlat, Şvayk!”</p>

    <p>Şvayk, “Emredersiniz Komutanım,” deyip başladı anlatmaya:</p>

    <p>“Vlaşim yakınlarında bir başpapaz, başpapazın da bir hizmetçisi vardı. İşte bu hizmetçi, bir gün oğluyla birlikte paraları toparlayıp kaçmış. Bizim başpapaz da, yaşlılık günlerinde, Aziz Augustinus’un<a class="si-noteref epub-type_noteref" href="#f57" id="ref_f57">57</a> yazdıklarını okumaya vermiş kendini. Bir de bakmış, Augustinus diyor ki: Antipod Adaları’nın<a class="si-noteref epub-type_noteref" href="#f58" id="ref_f58">58</a> varlığına inananlar, Tanrı’nın gazabına uğrayacaktır. Bunun üzerine, hemen hizmetçisini çağırtmış ve demiş ki: ‘O zaman sen bana oğlunun makinist olduğunu ve Avustralya’ya gittiğini söylemiştin. Senin Avustralya dediğin yer, Antipod Adaları’nda olmalı. Ama Aziz Augustinus’a kulak verirsek, Antipod Adaları’na inanan herkes Tanrı’nın gazabına uğrayacak.’ Kadın, ‘Muhterem peder,’ diye karşılık vermiş, ‘oğlum bana oradan hem mektup hem de para gönderiyor.’ Başpapaz, kaşlarını çatmış, ‘Şeytan işi bu,’ demiş. ‘Aziz Augustinus’a göre, Avustralya diye bir yer yok ki! Sizinkisi Deccal’e inanmaktan başka bir şey değil!’ Pazar günü, kadını cemaatin önünde aforoz ettikten sonra, ‘Avustralya diye bir yer yoktur!’ diye bağırmaya başlamış. Tabii, adamı kiliseden kaptıkları gibi tımarhaneye kapatmışlar. Bana sorarsanız, onun gibi daha ne tımarhanelikler var! Mesela, adamın biri demişti ki, Azize Ursula rahibelerinin manastırındaki bir şişede Meryem Ana’nın, İsa’yı bebekken emzirdiği sütü varmış. Sonra, Beneşov’daki yetimhanenin yöneticileri, içme suyunu ille de Lourdes’dan<a class="si-noteref epub-type_noteref" href="#f59" id="ref_f59">59</a> getirteceğiz diye tutturunca, zavallı yavrucaklar öyle bir ishale yakalanmışlar ki, yeryüzünde böylesi görülmemiş.”</p>

    <p>Dini bütün papaz, serseme dönmüştü; bir konyak daha yuvarlayıp gözlerini kırpıştırarak Katz’a sordu:</p>

    <p>“Demek, Bakire Meryem’in Tanrı’dan gebe kaldığına ve kendisini yaratan Tanrı’yı doğurduğuna inanmıyorsunuz! Demek, Vaftizci Yahya’nın,<a class="si-noteref epub-type_noteref" href="#f60" id="ref_f60">60</a> Piarist<a class="si-noteref epub-type_noteref" href="#f61" id="ref_f61">61</a> Manastırı’nda saklanan başparmağının gerçek olduğuna da inanmıyorsunuz! Peki, Tanrı’ya inanıyor musunuz? İnanmıyorsanız, neden papaz oldunuz?”</p>

    <p>Katz, dini bütün papazın sırtını sıvazlayarak, “Aziz meslektaşım,” diye yanıtladı. “Devlet, cepheye ölmeye giden askerlerin Tanrı’nın kutsamasına ihtiyacı olmadığını kavramadığı sürece, askerî rahiplik, yorulmadan, kolay para kazanılacak namuslu bir meslek olacaktır. Eğitim alanında toz toprak içinde koşuşturmaktan da, cepheden cepheye sürülenmekten de iyidir benim için. O zaman üstlerimin emirlerine boyun eğmek zorunda kalırdım, oysa şimdi canım ne isterse onu yapıyorum. Gerçekte var olmayan birini temsil ediyorum; Tanrı’nın rolünü oynuyorum. Birinin günahlarını affetmek istemiyorsam, önümde diz çöküp yalvarsa gene affetmem. Zaten böyleleri de artık pek kalmadı ya.”</p>

    <p>Dini bütün papazı hıçkırık tutmuştu. “Tanrı’yı seviyorum,” dedi. “Hem de çok seviyorum. Biraz şarap verir misiniz? Tanrı’yı hem seviyorum hem de sayıyorum. Tanrı, her şeye kadirdir.”</p>

    <p>Yumruğunu masaya öyle bir indirdi ki şarap şişeleri havaya fırladı:</p>

    <p>“Tanrı, yüce bir varlıktır. Ölümsüzdür. İşlerinde hakbilirdir. Bizleri ışığıyla aydınlatır. Ve hiç kimse beni bunun aksine inandıramaz. Aziz Yusuf’a da saygı duyuyorum, aslında ben bütün azizlere saygı duyuyorum. Aziz Sarapion hariç; çok çirkin bir adı var.”</p>

    <p>Şvayk, taşı gediğine koydu: “Mahkemeye başvurup adını değiştirmesi gerekirdi.”</p>

    <p>Eski din öğretmeni, “Azize Ludmila’yı da, Aziz Bernard’ı<a class="si-noteref epub-type_noteref" href="#f62" id="ref_f62">62</a> da seviyorum,” diye sürdürdü sözünü. “Kaç hacının hayatını kurtardı Aziz Bernard. Boynunda, içi konyak dolu küçük bir fıçı asılıdır; dağlarda çığ altında kalan insanları kurtarır.”<a class="si-noteref epub-type_noteref" href="#f63" id="ref_f63">63</a></p>

    <p>Sohbet, yoldan çıkmıştı. Dindar papaz, her şeyi birbirine karıştırmaya başlamıştı:</p>

    <p>“28 Aralık’ta anılan Kutsal Masumlar’a da saygım sonsuzdur. Herodes’ten<a class="si-noteref epub-type_noteref" href="#f64" id="ref_f64">64</a> nefret ederim. Tavuklar uyurken taze yumurta alamazsın.”</p>

    <p>Bir kahkaha patlattı ve “Askerlerin Yüce Tanrısı...” diye bir şarkı tutturdu.</p>

    <p>Sonra birden şarkıyı kesti, ayağa kalkıp sert bir sesle Katz’a sordu: “Tanrı bilir, sen Hz. Meryem’in 15 Ağustos’ta göğe yükseldiğine de inanmıyorsundur?”</p>

    <p>Eğlence, en cümbüşlü yerindeydi artık. Ha bire şişeler açılıyor, Katz ikide bir, “Bana bak, Tanrı’ya inanmadığını söyle. Yoksa bir damla şarap vermem sana,” diyordu.</p>

    <p>İlk Hıristiyanların boğazlandığı günler geri gelmişti sanki. Eski din öğretmeni, Roma arenasında şehit düşenlerin şarkısını söyledikten sonra haykırdı:</p>

    <p>“Tanrı’ya inanıyorum! Tanrı’yı inkâr ettiremezsin bana! Şarabın senin olsun! Ben kendi şarabımı kendim alırım!”</p>

    <p>En sonunda adamcağızı yatırdılar. Sızmak üzereyken, sağ elini kaldırıp yemin etti:</p>

    <p>“Baba, Oğul ve Kutsal Ruh’a inanıyorum. Dua kitabını getirin bana.”</p>

    <p>Şvayk, komodinin üzerinde duran bir kitabı papazın eline tutuşturdu. Dini bütün papaz, elinde Boccaccio’nun <em>Decameron</em>’uyla uykuya daldı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f55">
      <a class="si-backref" href="#ref_f55">55.</a> <span class="si-footnote-text">Prens Eugène olarak da bilinen mareşal ve devlet adamı Eugène de Savoie-Carignan.</span>
    </div>

    <div class="si-footnote html5_aside epub-type_footnote" id="f56">
      <a class="si-backref" href="#ref_f56">56.</a> <span class="si-footnote-text">Fransız asıllı İngiliz fizikçi Denis Papin (1647-1712), basınçlı tencereyi geliştirmiş ve silindir-piston takımıyla donatılmış ilk buhar makinesinin tasarımını gerçekleştirmiştir.</span>
    </div>

    <div class="si-footnote html5_aside epub-type_footnote" id="f57">
      <a class="si-backref" href="#ref_f57">57.</a> <span class="si-footnote-text">Hippolu Aziz Augustinus (354-430), Batı Kilisesi’nin ilk döneminin başlıca ilahiyatçısıdır. Genellikle İlkçağ Hıristiyanlığının en büyük düşünürü sayılır.</span>
    </div>

    <div class="si-footnote html5_aside epub-type_footnote" id="f58">
      <a class="si-backref" href="#ref_f58">58.</a> <span class="si-footnote-text">Antipod Adaları, Büyük Okyanus’ta, Yeni Zelanda açıklarında bir adalar grubudur. Burada, “yeryüzünün aksi tarafından bulunan yer” anlamında kullanılmaktadır.</span>
    </div>

    <div class="si-footnote html5_aside epub-type_footnote" id="f59">
      <a class="si-backref" href="#ref_f59">59.</a> <span class="si-footnote-text">Fransa’nın güneybatısındaki bu kasabanın önemi, dinsel bir söylenceye dayanır. 1858’de 14 yaşında bir kız, Massabielle Mağarası yakınlarında Meryem Ana’nın kendisine göründüğünü ileri sürdü. 1862’de papanın olayın doğruluğunu ilan etmesiyle, Lourdes Meryem Anası tapımı resmen onaylanmış oldu. Kızın Meryem Ana’yı gördüğü yer olarak belirttiği mağara pınarının bazı mucizevi özellikler taşıdığının yayılmasıyla, Lourdes en büyük hac merkezlerinden birine dönüştü.</span>
    </div>

    <div class="si-footnote html5_aside epub-type_footnote" id="f60">
      <a class="si-backref" href="#ref_f60">60.</a> <span class="si-footnote-text">Hıristiyanlığın Hz. İsa’nın habercisi saydığı Yahudi peygamber Yahya, Son Yargı’nın yaklaştığını bildirerek ona hazırlanmak üzere tövbe edenleri suyla vaftiz ettiğine inanıldığı için “Vaftizci” sıfatıyla anılır. Hıristiyan inanışına göre, Hz. İsa’yı da vaftiz etmiş, onun peygamberlik görevini başlatmıştır.</span>
    </div>

    <div class="si-footnote html5_aside epub-type_footnote" id="f61">
      <a class="si-backref" href="#ref_f61">61.</a> <span class="si-footnote-text">1597 yılında Roma’da kurulan bir Katolik cemaatin üyesi.</span>
    </div>

    <div class="si-footnote html5_aside epub-type_footnote" id="f62">
      <a class="si-backref" href="#ref_f62">62.</a> <span class="si-footnote-text">Burada, Clairvaux’lu Aziz Bernard’dan değil, dağların koruyucu azizi sayılan Menthonlu Aziz Bernard’dan söz ediliyor. XVIII. yüzyılda yaşamış olan Aziz Bernard, Alpler’de onun anısına Küçük St. Bernard ve Büyük St. Bernard adı verilen iki geçidin doruğundaki konukevlerini yeniden kurmuş, bu evlerin koruyucusu olmuştur. Bu konukevlerini, çoğunluğunu Roma’ya giden dağları aşan hacıların güvenliğini sağlama düşüncesiyle kurmuştur.</span>
    </div>

    <div class="si-footnote html5_aside epub-type_footnote" id="f63">
      <a class="si-backref" href="#ref_f63">63.</a> <span class="si-footnote-text">Burada, Menthonlu Aziz Bernard ile onun tarafından kurulan konukevlerinde yetiştirilen Senbernar köpekleri birbirine karışıyor. Bu köpeklerin 300 yılda 2 500 dolayında insanı kurtardığı bilinmektedir.</span>
    </div>

    <div class="si-footnote html5_aside epub-type_footnote" id="f64">
      <a class="si-backref" href="#ref_f64">64.</a> <span class="si-footnote-text">MÖ 37 ile 4 yılları arasında, Yahuda eyaletinin Roma tarafından atanmış kralı olan I. Herodes, Beytlehem’de iki yaşından küçük bütün bebekleri öldürtmüştür. Hıristiyanlar arasında Kutsal Masumlar diye adlandırılan bu bebekler, her 28 Aralık günü anılır.</span>
    </div>
  </div>
</body>
</html>