<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 19</title>
</head>

<body>
  <h1 class="h11">BÖLÜM 19</h1>

  <p class="p10"><span class="t7">KADER</span><span class="t7">İ</span><span class="t7">M</span></p>

  <p>&nbsp;</p>

  <p>Metal kap sarsılıp alçalmaya başlayınca bulutun dağılıvermesiyle birlikte kıvrıla kıvrıla yükselen kulenin iç kısmı bir kez daha göründü. Lamialar hâlâ aynı yerde taşlara tünemiş vaziyette duruyorlardı, fakat bu kez hareket etmiyorlardı. Silindirlerden birini geçerken gıcırdayarak yavaşça dönüp diğer metal kapların zincirlerini yerçekimine bırakmaya başladı. Kabın kenarından sarkıp önümde alçalmaya başlayan kaplara baktım. Hayalet, Alice ve Arkwright'in içinde bulunduğu kapları ararken tek tek gözden kayboldular.</p>

  <p>Daha aşağılardaki zifiri karanlığı hatırlar hatırlamaz etrafımı çevreleyen ışık azalmaya başladı; artık tamamen loş bir ortamda alçalıyordum. En sonunda içinde bulunduğum metal kap zemine çarpınca sarsılarak durdu.</p>

  <p>Bir an için hareket etmedim. Nefes dahi almaya cesaret edemeyerek karanlıkta öylece bekledim. Diğer metal kaplar da zemine çarptıkça çıkan o tok sesleri duyabiliyordum. Karanlığın içinde dişlerini bacağıma geçirerek beni bu kaba kadar sürükleyen yaratığı anımsadım. Ya hâlâ buralardaysa? Kendimi sakin olmaya zorladım. Görünmeyen yaratık işlevini yerine getirerek beni Şeytan'la buluşmak üzere yukarı çekilebileceğim yere getirmişti. Artık beni rahat bırakırdı, öyle değil mi?</p>

  <p>Ne de olsa bir anlaşma yapmıştık ve Ordeen tam olarak uyanmadan evvel onu bulabilmem için bana bir saat verilmişti. Peki ama Şeytan'a güvenebilir miydim? Anlaşmamıza sadık kalır mıydı?</p>

  <p>Sağ tarafımda bir hareketlenme hissederek irkildiysem de hemen sonra bir ışık çakınca elindeki feneri havaya kaldıran bir silüet gördüm. Bunun Hayalet olduğunu görünce rahatladım. Bana yavaşça yaklaşırken endişeli bir şekilde çevreye bakıyordu. Arkwright hemen arkasındaydı. İçinde bulunduğum metal kaptan inip de çamura battığımda karanlığın içinden fenere doğru ilerleyen bir başka silüet daha çıktı: Alice.</p>

  <p>"İşimizin bittiğini sanmıştım," dedi Hayalet. "Bir an kanımın emilmesini beklerken kendimi yine burada buldum. Gerçek olamayacak kadar güzel bir durum..."</p>

  <p>Hepimize tek tek bakarken hiçbir şey demedim, ama Alice'in dikkatle beni süzmekte olduğunu hissedebiliyordum.</p>

  <p>"O halde bakalım başka neler bulabileceğiz," dedi ustam. "Elimde asam olsa kendimi çok daha iyi hissederdim."</p>

  <p>Fenerin sarı ışığının yarattığı çemberin içinde kalarak Hayalet'in peşi sıra ilerledik. Çok geçmeden asasıyla çantasını bulduk; hemen ardından Arkwright'in ve sonrasında da benim eşyalarımı bulduk.</p>

  <p>"Bu elimde olunca kendimi çok daha iyi hissediyorum!" dedi Arkwright.</p>

  <p>"Sanki birileri bize yardım ediyor gibi," diye gözlemledi Hayalet. "Acaba bu işin içinde annenin parmağı var mı?"</p>

  <p>"Keşke öyle olsaydı. Umarım iyidir," derken bu işte benim parmağım olduğunu tahmin etmemesini umuyordum.</p>

  <p>"Eh, görünüşe bakılırsa bize bir şans daha verildi," diye devam etti, "o halde bunu en iyi şekilde değerlendirelim. Buranın tamamen uyanmasına daha ne kadar bilmiyorum o yüzden acele edelim. Fakat asıl soru şu: Ne yöne?"</p>

  <p>Ordeen'i nerede bulacağımızı artık biliyordum, ancak kaynağını açık etmeden ona bu bilgiyi nasıl verebilirdim?</p>

  <p>"Şu üç farklı merdivene açılan kapıların oraya yeniden gitmeliyiz," diye devam etti ustam. "Her biri farklı bir kuleye çıkıyor olmalı. Son denediğimiz bir tuzaktı. Ortadakinde de cadıları öldüren elementaller vardı. Geriye yalnızca bir tane kalıyor."</p>

  <p>"İçgüdülerim Ordeen'in kulelerde olmadığını söylüyor," dedim kelimeleri dikkatlice seçerek. "Hepsinde bizi neredeyse öldürecek olan şu son tuzak gibi tuzaklar olduğuna eminim. Bence ana yapının çatısındaki kubbededir: hani şu annemin bahsettiği... Annem eğer Ordeen kulelerde değilse orada olabilir demişti."</p>

  <p>Hayalet sakalını sıvazlayıp bir süre söylediklerimi düşündü. "Eh evlat, daha önce sana birçok kez içgüdülerine güvenmen gerektiğini söylemiştim. Madem annen de, sen de aynı fikirdesiniz, ben de size katılıyorum. İyi de buradan nasıl çıkacağız?" diye sordu başını çevirip feneri havaya kaldırarak.</p>

  <p>Fenerin aydınlattığı alan dışında zifiri karanlığın içindeydik; duvarları bile göremiyorduk. Yine de Hayalet hızlı adımlarla ilerlemeye başlayınca biz de onu takip ettik. Daracık bir pencereden dışarı bakınca aşağıda kâbuslardan çıkmışa benzeyen ve payandalar, küçük kuleler ve simsiyah su birikintileriyle dolu bir manzarayla karşılaştık. Orada oyalanmadan ilerleyip dar bir eşikten geçerek Ord'un kulelerin hemen arkasında kalan ana yapısının çatısına uzanan basamaklardan indik.</p>

  <p>Önümüzde birkaç küçük kuleyle tek tük çıkıntılar vardı, ancak arkamızda yükselen kubbeyi görebiliyorduk. Hayalet en önde, Alice benim arkamda ve Arkwright en arkada olacak şekilde tek sıra halinde ilerlemeye devam ettik. Yukarıda, o kara bulut hâlâ köpürüyor ve yüzümüze belli belirsiz bir çisenti çarpıyordu. Hayalet feneri hâlâ havada tutuyordu; ancak şu anda buna ihtiyaç yoktu, çünkü Ord'un taşları bronz renkli bir ışık yaymaktaydı.</p>

  <p>Çatıda epey su birikmişti. Çukur olan yerlerde derin havuzcuklar oluşmuştu. Çok geçmeden durgun su dolu bir oluğun yanındaki hafif meyilli bir yokuştan yukarı yürümeye başladık; her iki tarafımız da yüksek kayalarla çevrelenmişti.</p>

  <p>Bir anda yukarıdan üzerimize solgun, sarı bir ışık geldi. Yukarı bakınca gitgide küçülmekte olan ayı tamamen yok olmadan önce son bir kez daha görebildim. Tünel girişine benzeyen bir yere yaklaşıyorduk, ama içeri girince üzerimizin tamamen kapalı olmadığını gördüm.</p>

  <p>Ay yeniden belirdi, kafes parmaklıklarını andıran tavandan ışığı sızıyordu. Sanki dev bir hayvanın içine girmişiz de kaburga kemiklerinin oluşturduğu kemerden yukarı bakıyorduk. Taşların üzerinde huzursuz ölüler vardı. Bazıları elleriyle tutunmuştu, bazılarıysa dört bacaklarıyla birden asılmış öylece duruyorlardı. Ve etrafımız yerde yatmakta olan ölülerle doluydu.</p>

  <p>"Of, buradan hiç hoşlanmadım!" diye yakındı Alice gözlerini korku içinde iri iri açarak.</p>

  <p>Hayalet'in çırağı olarak daha önce pek çok kez tutsak edilmiş ruhlara rastlamıştım, ama bu çok daha kötüydü, içlerinden bazıları kesinlikle insandı; yırtık pırtık paçavralara sarınmış berbat durumdaki zavallılar ya kollarını bize doğru uzatıp yardım istiyor ya da anlaşılmaz bir şeyler mırıldanıyorlardı. Bu yeterince kötüydü, fakat içlerinden yarı insan olan bazıları kâbuslardan fırlamış yaratıklardan farksızdılar. Bir tanesi çıplak bir adamın suretine büründü, ancak tıpkı bir örümceğin bacakları gibi titreyip duran çok sayıda kol ve bacağı vardı, teniyse çıban ve siğillerle doluydu; bir diğerininse başı bıyıkları kesilmiş bir fareninkine benziyordu ve bacak yerine uzun bir kuyrukla sonlanan kıvrımlı bir vücudu vardı.</p>

  <p>"Bunlar da ne?" diye sordum Hayalet'e. "Ve burada ne yapıyorlar?"</p>

  <p>Bana dönüp başını iki yana salladı. "Emin olmak imkânsız evlat, fakat tutsak edilmiş ruhlar olduklarından şüpheleniyorum. Bu ruhlardan bazıları Ord'un defalarca kez geçitten geçip durduğu yıllar boyunca burada mahsur kalmış olabilir. Diğerleriyse bir zamanki insanlıklarını o denli yitirmişler ki artık tanınamayacak bir hal almışlar. Bunlara 'insan-altı ruhlar' diyoruz çünkü zamanla bozulup bir zamanki özelliklerini yitirmişler. Korkarım vaktimiz olsa bile bu zavallılar için yapabileceğimiz bir şey yok. Böylesine bir yerde tutsak edilmek için dünyada ne gibi suçlar işlediler bilmiyorum, fakat Aydınlık'tan o denli uzaklar ki artık ona erişmeleri mümkün değil. Onları yalnızca Ord'un yok edilmesi kurtarabilir."</p>

  <p>Tutsak edilmiş ruhlar? Üç gün içinde benim kaderimin de buna benzer olacağını düşündükçe kendimi kötü hissediyordum.</p>

  <p>Hayalet başını sallayarak bu dehşet verici tünelden çıkıncaya dek yürümeye devam etti; inleyen ve anlamsız şeyler mırıldanıp duran sesler azaldı. Sonlanan su dolu oluğun ötesinde çatı artık daha dik bir şekilde alçalıyordu. Uyumakta olan Ordeen'in bulunduğu kubbe tam karşımızdaydı. Girişini görebiliyordum: beni dehşete düşüren ufak, kara bir oval. Kapısı yoktu, ne var ki Hayalet önden gidip içeri girmeye çalıştığında sanki bir engele çarpmış gibi geri sıçradı.</p>

  <p>Bir süre alnını ovaladıktan sonra geriye doğru bir adım atarak açıklığın en altını asasıyla dürttü. Boşluğa vuruyormuş gibi görünüyorduysa da asa görünmez bir kapıya çarptıkça tok bir ses çıkıyordu.</p>

  <p>"Bir tür engel hissediyorum," dedi etrafı elinin ayasıyla yoklayarak. "Oldukça pürüzsüz ve sert. İçeri girmenin başka bir yolu olduğunu ummaktan başka çaremiz yok."</p>

  <p>Ama işaret ettiği yere ben dokunmaya çalıştığımda elim Hayalet'inkinin ötesine geçti. Derin bir nefes alıp öne doğru bir adım atarak engeli kolaylıkla aştım. Bulunduğum yerle arkamda kalanlar arasında büyük bir mesafe varmış gibi hissettim. Onları hâlâ kapı eşiğinden görebiliyordum, fakat artık birer gölgeden farksızdılar ve burada etrafı aydınlatan o bronz ışıltı yoktu. Zifiri karanlığın ve bu sessiz dünyanın içindeydim; devasa bir kapalı alanda olmalıydım.</p>

  <p>Geriye doğru bir adım atarak onların tarafına geçince etrafım aniden sesle sarılıverdi. Bu, Arkwright'ın bana yüzme öğretmeye başladığı günü hatırlattı. Beni kanala atmıştı ve boğuluyorum sanmıştım. Ensemden yakaladığı gibi beni havaya kaldırdığındaysa sessiz su altı dünyasından dışarı çıkınca duyduğum sesler karşısında şaşkına dönmüştüm. İşte şimdi aynı şey yineleniyordu; endişeli sesler ve Alice'in panik içinde bağırdığını duyabiliyordum.</p>

  <p>"Ah, Tom! Seni kaybettik sandım. Bir anda yok oluverdin!" derken sesi endişeliydi.</p>

  <p>"Sizi görebiliyordum," dedim. "Ama yalnızca birer gölgeydiniz ve sizi duyamıyordum."</p>

  <p>Bunun üzerine Alice görünmez engele yaklaşıp geçmeye çalıştı fakat başarılı olamadı. Aynı şeyi Arkwright da denedi; önce asasıyla yokladı, sonra da eliyle denedi. "Nasıl oluyor da Tom geçebilirken biz geçemiyoruz?" diye sordu.</p>

  <p>Hayalet bu sorunun yanıtını ona vermedi. Işıldayan gözlerini bana çevirmişti. "Bu annenin işi evlat," dedi. "Bize söylediklerini hatırlıyor musun? Kanını vererek normalde gidemeyeceğin yerlere erişebileceğini söylemişti. Onunla birlikte Yunanistan'a gelmen için can atıyordu. Belki de Ord'un içinde yalnızca senin yapabileceğin bir şey vardır. Ne de olsa bu engeli yalnızca sen aşabiliyorsun."</p>

  <p>Hayalet haklıydı. Kanım artık Ordeen'in damarlarında dolaşıyordu. Yabancıların giremeyeceği yerlere girip çıkabilirdim, tıpkı annem gibi. Bu da planının bir parçasıydı.</p>

  <p>"Vaktimiz azalıyor. Belki de yalnız gitmeliyim?" diye önerdim.</p>

  <p>Korkuyordum ancak başka seçeneğimiz yok gibiydi. Hayalet'in itiraz edeceğini düşündüysem de başını evet anlamında salladı. "Ordeen uyanmadan ona ulaşmanın tek yolu bu olabilir, ama eğer devam edersen evlat, tek başına olacaksın. Ve kim bilir seni ne tehlikeler bekliyordur."</p>

  <p>"Bu hiç hoşuma gitmedi Tom!" diye bağırdı Alice.</p>

  <p>"Sanırım bu almamız gereken bir risk," diye devam etti Hayalet. "Eğer Ordeen'i bulup yok etmezsek hiçbirimiz kurtulamayacağız, içerisi neye benziyor? Ne görebildin?"</p>

  <p>"Hiçbir şey. Kapkaranlık ve çok sessiz."</p>

  <p>"O halde feneri alsan iyi edersin," diyerek feneri bana uzattı. "Hadi gidip elinden bir şey gelip gelemeyeceğine bak evlat. Biz de içeri girmenin başka bir yolunu bulmaya çalışacağız."</p>

  <p>Başımı aşağı yukarı sallayıp feneri aldıktan sonra içini rahatlatabilmek için Alice'e gülümsedim ve görünmez engeli yeniden aştım. Çok korkuyordum fakat bunu yapmam gerekiyordu. Arkama bakınca Hayalet, Arkwright ve Alice'in gölgelerini gördükten sonra emin adımlarla bu karanlık ve sessiz dünyaya doğru ilerledim. Ne var ki artık tam anlamıyla içine girince eskisi kadar sessiz değildi. Ayak seslerim karanlıkta yankılanıyordu ve kendi soluk alış verişimle kalp atışlarımı duyabiliyordum. Asamı ve çantamı sol elimle sımsıkı kavrayıp sağ elimdeki feneri havaya kaldırdım. Bu sarı ışık çemberinin dışında her şey olabilirdi.</p>

  <p>Ne bir duvar ne de başka bir engelle karşılaşmadan yaklaşık iki yüz metre kadar yürümüş olmalıydım ki bir değişiklik hissettim. Ayak seslerim artık yankılanmıyordu. Ve sonra, tam karşımda büyük bir giriş, bu girişin ötesindeyse yukarı uzanan basamaklar gördüm.</p>

  <p>Nefesimi tutarak durdum. En alt basamakta oturan biri bana bakıyordu. Bu, açık renk saçları omuzlarına dökülen, pejmürde kıyafetli ve çıplak ayaklı bir kızdı. Ayağa kalkıp bana gülümsedi. Neredeyse benim boyumdaydı ve Alice yaşlarındaydı, ama yüzündeki gülümsemeye rağmen sert bir ifadesi vardı.</p>

  <p>Bu Mab Mouldheel'di. Görünüşe bakılırsa ölüm haberi doğru değildi. İyi de buraya nasıl gelmişti? Engeli nasıl aşmıştı?</p>

  <p>&nbsp;</p>
</body>
</html>
