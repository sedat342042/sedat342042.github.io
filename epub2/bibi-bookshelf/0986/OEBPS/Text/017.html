<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 7</title>
</head>

<body>
  <h1 class="h11">BÖLÜM 7</h1>

  <p class="p10"><span class="t7">YOLCULUK BA</span><span class="t7">Ş</span><span class="t7">LIYOR</span></p>

  <p>En sonunda Sunderland Burnu'na doğru yola çıkarak Yunanistan'a gitmek üzere yapacağımız uzun gemi yolculuğuna başlamanın vakti geldi. Bizi, araç gereçlerimizi ve erzaklarımızı sahile taşımaları için beş at arabası kiralanmıştı. İçlerinden biri annemi güneşten korumak için siyah muşambayla kaplıydı.</p>

  <p>Pendle cadıları bir gün önce yürüyerek yola çıkmışlardı. Mab ve iki kız kardeşi Mouldheellardan katılan yedi kişinin arasındaydılar. Aynı zamanda toplamda dokuz Deane ve aralarında Grimalkin'in de bulunduğu on bir Malkin temsilcisi vardı. Alice de onlarla gitti. Vedalaşma fırsatı dahi bulamadık.</p>

  <p>Jack, Ellie ve James'le vedalaşmamız kısa ve üzücü oldu. Jack anneme sımsıkı sarıldı ve birbirlerinden ayrıldıklarında Jack'in gözleri dolmuştu. At arabasına binerken annemin de gözlerinde yaşlar olduğunu, hatta yanaklarının da ıslanmış olduğunu gördüm. Bu görüntüyü zihnimden uzaklaştırmaya çabaladıysam da son bir veda olduğunu düşünmeden edemedim; birbirlerini bir daha asla göremeyebilirlerdi.</p>

  <p>Hayalet'le son karşılaşmamızı düşündüm. Büyük tehlikelerle karşılaşacağım bambaşka bir memlekete gidiyordum. Onunla olması gerektiği gibi vedalaşıp verdiği tüm öğütler ve bilgiler için teşekkür edebilmeyi isterdim.</p>

  <p>Yolculuk olaysız geçti ve Sunderland Burnu'na vardığımızda hummalı bir kalabalıkla karşılaştık. Kanalın derinliği büyük gemilerin kıyıya yanaşmalarına olanak vermiyordu. Nehrin ağzına demirlemiş üç direkli büyük bir gemi vardı. Bu <span class="t21">Celeste</span> idi ve bizi Yunanistan'a götürmesi için kiralanmıştı. Söylenenlere bakılırsa epey hızlı olmalıydı, eyalet limanları arasında çalışan en hızlı tüccar gemilerindendi.</p>

  <p>"Paraya neden ihtiyacım olduğunu şimdi anlıyor musun?" dedi annem. "Bu tür gemiler ucuza kiralanmıyor. Yolcu olarak cadı taşımayı kabul edecek mürettebat da öyle."</p>

  <p>Erzak taşıyan küçük tekneler kıyıyla gemi arasında gidip geliyordu. Akşamüzeri güneşi gökte ışıldıyordu. Şiddetli bir rüzgâr vardı ve endişelenerek dalgalı denize baktım.</p>

  <p>Tanıdık bir havlama duyunca Pençe'nin iki yavrusuyla birlikte bana doğru koştuğunu gördüm. Bill Arkwright da hemen arkalarındaydı.</p>

  <p>"Yolculuğa hazır mısın Üstat Ward? Yola koyulmak için kötü bir gün sayılmaz," dedi. "Ancak deniz biraz dalgalı ve açıklar çok daha kötüdür. Gemi yolculuğuna bir kez alıştın mı sorun olmayacaktır."</p>

  <p>Hiçbir şey demeden bir grup cadının yanında durmakta olan Alice'e baktım. Onun da en az benim kadar endişeli olduğu her halinden beliydi, yine de göz göze gelince bana doğru el salladı. Ben de ona el salladıktan sonra bakışlarımı dalgalı denize bakmakta olan cadılara çevirdim.</p>

  <p>Deniz cadılar için hızla akan bir nehir kadar büyük tehlike oluşturmazdı fakat yine de tuz ciddi bir tehlikeydi. Denize düşerlerse ölürlerdi. Su serpintisinin bile onlar için zehirli etkisi vardı, bu yüzden eldiven ve tozluk takmışlar ve normalde çıplak ayak dolaşan Mouldheellar bile çorap giymişti. Aynı zamanda başlarına oldukça dar ve üzerlerinde gözleri, burunları ve ağızları için ufak delikler bulunan deri kapüşonlar geçirmişlerdi. Yine de tüm bu ilave kıyafetlere rağmen cadıların yolculuğu Celeste'nin güvertesinde dehşet içinde geçireceklerine emindim. Annem mürettebatın yolcular konusunda uyarıldıklarını söylemişti, fakat kıyıdayken gelip geçen insanlar cadılara kaçamak bakışlar atıyor ve çoğu onlardan uzak durmaya gayret ediyordu.</p>

  <p>Bizi altı kişilik gruplar halinde gemiye taşımak için iki büyük sandal kullanıldı. Önce annem gitti, ona Celeste'nin kaptanı eşlik etti. Ardından cadılar geçti ve yol boyunca oluşan tuzlu su serpintisi nedeniyle bağırıp haykırdıkları duyuldu. Ama Alice onlarla gitmedi. Gelip yanımda durdu.</p>

  <p>"Seninle birlikte geçmemde bir sakınca var mı Tom?" diye sordu utana sıkıla.</p>

  <p>"Elbette ki hayır," diye yanıtladım.</p>

  <p>Böylece birlikte son sandala binerek Arkwright ve üç köpeğiyle birlikte gemiye doğru ilerlemeye başladık. Hayvanlar heyecanlanmıştı ve sakinleştirilmeleri epey güç oldu, hatta Pençe'nin olduğu yerde durmasını sağlamak için sahibinin sert birkaç komut vermesi gerekti. Sandal endişe verici bir şekilde sallanıp duruyordu, neyse ki geçiş uzun sürmedi. İp merdivenden güverteye çıkmak sandığım kadar zor olmadı ve köpekler için de bir sepet sarkıtıldı.</p>

  <p>Annem ve kaptan -gür favorili, kırmızı yüzlü, iri yarı bir adam- ana direğin yanında duruyorlardı. Annem eliyle işaret ederek beni çağırdı.</p>

  <p>"Bu Kaptan Baines," dedi gülümseyerek, "eyaletteki en iyi denizci."</p>

  <p>"Eh, eyalette doğup büyüdüğüm doğru ve denize senden çok daha küçükken açıldım evlat," dedi, "yine de en iyisi olmam konusuna gelince, buna itiraz edecek kişiler mutlaka olacaktır. Yaşadığımız topraklarda iyi denizci sayısı çok fazla!"</p>

  <p>"Alçakgönüllülük ediyorsun," dedi annem. "Ve bir kadının söyledikleriyle çelişmek hiç de nazik bir davranış değildir!"</p>

  <p>"O halde sizden özür diliyorum," dedi kaptan eğilerek. "Gerçekten de annene çok şey borçluyum," diye devam etti bana dönerek. "İkiz oğullarım var; geçen hafta beş yaşına girdiler. Annen olmasa ölmüş olurlardı. Hatta belki karım da. Annen eyaletteki en iyi ebe."</p>

  <p>Bu doğruydu. Yunanistan'a gitmeden önce annem eyalette doğumları zorlu geçecek olan pek çok kadına yardım ederek birçoğunun hayatını kurtarmıştı.</p>

  <p>"Eh, size gemimi gezdirmezsem büyük kabalık etmiş olurum," dedi. "Önümüzdeki birkaç hafta boyunca burası eviniz olacak o yüzden neyin ne olduğunu öğrenmeniz iyi olur!"</p>

  <p>Bize ambarın farklı bölümleriyle birlikte mutfak ve levazım depolarını gösterince kaptanın tam olarak ne kast ettiğini anladım. Her ne kadar Celeste kıyıdan oldukça büyük görünmüş olsa da aslında bu kadar çok sayıda yolcu için ufak sayılırdı. Geminin ön tarafında kalan mürettebat odaları küçücüktü fakat kaptan mürettebatın tümünün aynı anda uyumayacağını söyledi, herhangi bir anda mürettebatın üçte biri görev başında olacaktı. Cadılar geminin kıç tarafına yerleştirileceklerdi ve Bill Arkwright ile paylaşacağım bir başka yaşam alanı daha vardı. Bunlara ilaveten iki kamara vardı: Biri kaptana aitti; diğeriyse anneme ayrılmıştı.</p>

  <p>Annemin kamarası ufak olmasına ufaktı ancak son derece iyi döşenmişti. Yatağın yanı sıra bir koltuk, bir masa ve iki yüksek arkalıklı ahşap sandalye vardı. Mobilyaların tamamı fırtına esnasında sağa sola savrulmalarını önlemek amacıyla yere sabitlenmişti. Lombozdan pek fazla ışık gelmediğinden kaptan bir fener yaktı.</p>

  <p>"Umarım burada rahat edersiniz Bayan Ward," dedi. "Şimdi görevimin başına dönmeliyim. Bir saat içinde yelken açmış olacağız."</p>

  <p>"Çok rahat edeceğime eminim kaptan," dedi annem gülümseyip teşekkür ederek.</p>

  <p>Kaptan Baines'in peşi sıra güverteye çıkınca suların hızla yükselmekte olduğunu gördüm. Rüzgâr tazeleniyor, havaysa tuz ve katran kokuyordu. Çok geçmeden dev yelkenler açıldı, demir alındı ve yelken bezleri titreşerek rüzgârla dolunca Celeste, Sunderland Burnundan uzaklaşmaya başladı. Başlangıçta çok fazla sallanmıyordu. Hava açıktı ve güneş henüz ufkun hemen üzerinde olduğundan etrafta görecek çok şey vardı. Arkwright kuzeye doğru Cartmel'i ve geçtiğimiz yıl Coniston'da yolumuzun düştüğü Yaşlı Adam Dağı'nı işaret etti.</p>

  <p>"Orada epey korkutucu anlar yaşadık!" diye bağırdı Alice.</p>

  <p>Her ikimiz de başlarımızı salladık. Arkwright neredeyse canından oluyordu ve Pençe'nin eşi Diş, su cadısı Morwena tarafından öldürülmüştü.</p>

  <p>Deniz yolculuğu beklediğim kadar kötü değildi, ama daha henüz şiddetli rüzgâr almayan korunaklı Morecambe Körfezi'ndeydik. Açık deniz önümüzdeydi ve Wyre Nehri'nin ağzından geçerken ileride beyaz köpüklü dalgalardan oluşan bir hat olduğunu görebiliyordum. Oraya varır varmaz gemi tehlikeli bir şekilde sallanıp yalpalamaya başladı. Çok geçmeden midem bulandı ve on dakika içinde kusuverdim.</p>

  <p>"Deniz yolculuğuna alışmak ne kadar sürer?" diye sordum sırıtmakta olan Arkwright'a.</p>

  <p>"Bazen saatler, bazen günler," diye yanıtladı ben nefes almaya çabalarken. "Bazı zavallılar asla alışamaz. Umarım şanslılardansındır Üstat Ward!"</p>

  <p>"Güvertenin alt bölümüne geçiyorum Tom," dedi Alice. "Denizciler güvertede kadınların dolaşmasından hoşlanmazlar. Bunun kötü şans getirdiğine inanırlar. Göz önünde olmamam en iyisi."</p>

  <p>"Hayır, burada kal Alice. Gemiyi annem kiraladı, bu duruma alışmaları gerekecek!"</p>

  <p>Ama Alice ısrar etti. Ben de onunla birlikte aşağıya inmek istedim, fakat geminin sallanıp durması cadıları da kötü etkilemişti. Aşağıdaki karanlığın içinde kusmuk kokusu öyle yoğundu ki apar topar temiz havaya çıkmam gerekti. O gece Arkwright'ın tavsiyesine uyarak kıyı şeridi boyunca güneye ilerlerken yıldızların altında bir hamakta uyudum. Şafak söktüğünde deniz yolculuğuna hâlâ tam olarak alışamamıştım ancak kendimi çok daha iyi hissediyordum ve halatlara korkusuzca tırmanıp yelkenleri ayarlayan denizcileri izleme şansım oldu. Bize ayıracak vakitleri yoktu -sanki orada değildik- ama bunu umursamıyordum: Hep meşguldüler ve gemi sallanıp yalpalarken yüksek direklerde bulunanların işi oldukça tehlikeliydi.</p>

  <p>Arkwright orduda geçirdiği dönemde kıyı boyunca birkaç sefere çıktığından denizcilik hakkında çok şey biliyordu. Bana geminin farklı kısımlarının isimlerini söyledi: Sol tarafı 'iskele' imiş, sağ tarafıysa 'sancak'; ayrıca geminin ön tarafına 'baş' arka tarafaysa 'kıç' deniyormuş. Babam da denizci olduğundan söylediklerinin çoğunu zaten biliyordum ama aynı zamanda bana nasıl davranmam gerektiğine dair bilgiler de verdiğinden söylediklerini dikkatlice dinledim.</p>

  <p>"Eyalet gemilerine kadın isimleri verilir," diye açıkladı. "Celeste'yi ele alalım. Latince çalışmaların sayesinde bu kelimenin <span class="t21">cennetlik</span> anlamına geldiğini biliyor olman gerekir ki bazı kadınlar gerçekten de böyledir. Ne var ki şiddetli bir fırtına sırasında gemiler uygun şekilde idare edilerek saygı görmedikleri takdirde son derece acımasız olabilirler. Bazı dalgalar katedral boyuna ulaşabilir; bunun gibi bir gemiyi alabora ederek yutabilirler. Gemiler bütün mürettebatlarıyla birlikte denizde kayboluverir. Bu sürekli karşılaşılan bir durumdur. Denizci olmak zordur, hatta bir bakıma hayaletlik kadar zor bir meslektir."</p>

  <p>Artık Mersey adı verilen büyükçe bir nehrin girişine ulaşmıştık ve orada demir atarak akıntıyı bekledik. Görünüşe bakılırsa eyaletten henüz çıkmamıştık. İlave malzeme almak üzere kısa bir süre Liverpool'a uğrayacaktık.</p>

  <p>Sunderland Burnu'nun aksine Liverpool'da Celeste'nin yanaşabileceği ahşap bir rıhtım vardı. Çoğumuz bu fırsattan faydalanarak bacaklarımızı hareket ettirmiş olmak için aşağı indiysek de cadılar güvertede kalmayı tercih ettiler. Rıhtıma iner inmez tuhaf bir hisse kapıldım; sert bir zeminde durmama rağmen toprak hâlâ ayaklarımın altından kayıp gidiyormuş gibi hissediyordum.</p>

  <p>Gelgiti kaçırmamak için harıl harıl çalışan yükleme işçilerinin işlerini tamamlamalarını bekledik. Bu gelgiti kaçırdığımız takdirde neredeyse akşam oluncaya dek beklemek zorunda kalırdık.</p>

  <p>Güverteye çıkınca mürettebat geminin iplerini çözerken annemin yanında durdum. Ana direğin gölgesine girmiş ve ellerini gözlerine siper ederek bir şey görmeyi bekliyormuşçasına uzaklara doğru bakıyordu. Bakışlarını takip edince göz ucuyla yüzüne bir gülümsemenin yayıldığını gördüm.</p>

  <p>Birisi bize doğru koşmaktaydı. Ve şaşkınlık içinde bunun ustam olduğunu gördüm! Çantasıyla asası elindeydi ve arkasından sarkan kukuletası sallanıp duruyordu. Fakat Celeste rıhtımdan ayrılmak üzere yola çıkmıştı bile, her geçen saniye aradaki mesafe artıyordu. Hayalet çantasıyla asasını bize doğru fırlattı. Güverteye düşen çantayla asayı alarak aradaki boşluğa kuşkulu gözlerle bakmakta olan ustama döndüm. Tam o esnada annem öne atılıp eliyle gemiye doğru gelmesini işaret etti.</p>

  <p>Ustam vakit kaybetmeden arkasını dönüp biraz uzaklaştıktan sonra rıhtımın kenarına doğru var gücüyle koşmaya başladı. Yüreğim ağzımdaydı. Bu denli geniş bir mesafeyi atlayarak kat edebilmesi imkânsız gibi görünüyordu. Ama atladı. Botları güvertenin ucuna değince sendeleyip geriye doğru düşmeye başladı.</p>

  <p>Annem öne çıkıp onu bileğinden yakalayarak sabitledikten sonra kendine doğru çekti. Ustam sanki anneme sarılmak üzere kollarına atılmış gibi görünse de bunun nedeni geminin hareket ediyor olmasıydı. Ustam bir adım gerileyip annemi başıyla selamladıktan sonra yanıma geldi. Bana söyleyecekleri olduğunu düşündüysem de eğilip çantasıyla asasını aldıktan sonra ambara inen basamaklara yöneldi; hem de yüzüme bile bakmadan.</p>

  <p>"Bizimle geldiğinize sevindim!" diye seslendim arkasından.</p>

  <p>Dönüp bakmadı bile.</p>

  <p>"Bana kızgın mı anne?" diye sordum.</p>

  <p>"Bence daha çok kendine kızgın," diye yanıtladı. "Ona biraz zaman tanı. Şimdilik ustan olmayı isteyeceğine şüpheliyim."</p>

  <p><span class="t21">"</span><span class="t21">Ş</span><span class="t21">imdilik</span> mi? Yani günün birinde yeniden çırağı olabilir miyim?"</p>

  <p>"Olabilir fakat kesin değil."</p>

  <p>Bir sessizlik oldu ve Celeste'yi liman çıkışından açık denize yöneltmek üzere nehrin ağzına ilerleten mürettebatın bağırışlarını dinledik. Gemi yeniden sallanmaya başlamıştı ve ciyaklayan martılar bizi takip ediyordu.</p>

  <p>"Sence neden fikrini değiştirdi anne?"</p>

  <p>"John Gregory mesleki görevlerini her zaman kişisel ihtiyaç ve isteklerinin üzerinde tutan cesur bir adam. Ve şimdi tam da bunu yapıyor. Asıl görevinin ne olduğunu görerek inançlarının önüne geçmesine izin verdi. Ama bunu yaparken bazı ilkelerinden vazgeçmesi gerekti ki onun gibi bir adam için bu çok zor bir durum."</p>

  <p>Annemin söylediklerine rağmen tek sebebin bu olduğuna ikna olmamıştım. Hayalet daima Karanlık'ın hizmetkârlarıyla ittifak oluşturulamayacağını söylemişti. Fikrini değiştirmesine neden olan başka şeyler olmalıydı. Buna emindim.</p>

  <p>&nbsp;</p>
</body>
</html>
