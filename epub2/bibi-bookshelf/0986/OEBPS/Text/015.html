<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 5</title>
</head>

<body>
  <h1 class="h11">BÖLÜM 5</h1>

  <p class="p10"><span class="t7">ALICE DEANE</span></p>

  <p>&nbsp;</p>

  <p>"Seni özledim Tom Ward!" dedi Alice ağlamaklı bir şekilde. "Sensiz hiçbir şey aynı olmadı."</p>

  <p>Bana doğru geldi ve sımsıkı sarıldık. Ağladığını duydum ve omuzlarının titrediğini hissettim. Birbirimizden ayrılırken kendimi bir anda çok suçlu hissettim. Her ne kadar onu gördüğüme çok sevinmiş olsam da haftalar boyunca Hayalet'in emirlerine itaat ederek Alice'in tüm irtibata geçme çabalarına sırt çevirmiştim.</p>

  <p>"Aynayı kullanıp peri hakkında beni uyardığın için teşekkür ederim. Sen olmasan ölmüş olurdum."</p>

  <p>"Beni dinlememenden korktum Tom. Seninle daha önce de iletişim kurmaya çalışmıştım ama her seferinde beni reddettin."</p>

  <p>"Ben sadece Hayalet'in dediklerini yapıyordum."</p>

  <p>"İyi de seni uyarmamın ardından bir kez olsun aynayı kullanamaz mıydın? Sadece iyi olduğunu haber vermek için? Endişeden deliye dönecektim. Annen bir ayna kullanıp seninle burada buluşacağını söyleyerek benim de gelmemi istedi. Ben de bu sayede iyi olduğunu anladım."</p>

  <p>Utanmama rağmen açıklamaya çalıştım: "Ayna kullanamam Alice. Hayalet'e söz verdim."</p>

  <p>"Fakat bu artık değişti, öyle değil mi? Artık Yaşlı Gregory hakkında endişelenmene gerek yok, değil mi? Ben de Yunanistan'a gidiyorum, sen ve annenle birlikte. En sonunda yine beraber olacağız. Ve o bizimle gelmemeye karar verdiği için çok memnunum. Böylece hiç durmadan bizi gözetleyip duramayacak."</p>

  <p>"Hayalet hakkında böyle konuşma!" diye çıkıştım öfkelenerek. Benim için endişeleniyor. Tehlikeye girerek Karanlık'a doğru çekilmemden korkuyor. Şeytan'ın önünde sonunda beni kendi tarafına çekmesinden... İşte bu yüzden seninle hiçbir şekilde iletişim kurmamı istemiyor Alice. Beni korumaya çalışıyor. Her neyse," diyerek devam ettim, "gelmediğini nereden biliyorsun? Bizi mi dinliyordun?"</p>

  <p>"Of Tom, bilmediğim çok az şey olduğunu ne zaman öğreneceksin?"</p>

  <p>"Yani bizi <span class="t21">dinliyordun."</span></p>

  <p>"Aslında hayır. Buna gerek yoktu. Öfke içinde Chipenden'a doğru gittiğini görünce olan biteni anlamam zor olmadı."</p>

  <p>Öfkeli sözlerime rağmen bir an için Hayalet, Chipenden'daki evinde kaldığı takdirde Alice ile birlikte olmama kimsenin engel olamayacağını düşündüm. Yine de güçlü bir suçluluk duygusuna kapılınca bu düşünceyi apar topar uzaklaştırdım.</p>

  <p>"Bak, bu yolculuk iyi olacak Tom. Annen Yaşlı Gregory gibi düşünmüyor. Birlikte olmamızı umursamıyor ve hâlâ geçen yıl dediklerinin arkasında duruyor. Yani birlikte Şeytan'ı yenebileceğimizin..."</p>

  <p>"Yani kendi öz babanı Alice!" diye araya girdim. "Karanlık sırrını öğrendim. Şeytan öz baban, öyle değil mi?"</p>

  <p>Alice hayretler içinde kaldı ve gözleri irileşti. "Bunu nasıl bilebilirsin?"</p>

  <p>"Bana kendisi söyledi!"</p>

  <p>Hâlâ şaşkındı. "Eh, inkâr etmenin anlamı yok. Fakat bu benim sırrım falan değildi Tom. Ben de Yaşlı Gregory'nin beni kovduğu günden bir önceki gece öğrendim zaten. Şeytan'la yüz yüze olmak beni dehşete düşürmüştü ve kızı olduğumu söylemesi tuzu biberi oldu! Bunun nasıl bir şey olduğunu hayal edebiliyor musun? Bir an için ona aidim sandım. Cehennem'e gideceğimi... Sonsuza dek yanacağımı... Onun yanında kendimi öyle güçsüz hissediyordum ki ne dese yapardım. Ama Pendle'a döner dönmez annen bir ayna aracılığıyla benimle iletişime geçti. Bana düşündüğümden çok daha güçlü olduğumu söyledi. Kendime olan güvenimi yeniden kazanmamı sağladı. Bu gerçekle yüzleştim Tom. Ben de onunla mücadele edeceğim. Denemekten başka elimden ne gelir ki?"</p>

  <p>İçimde karmakarışık düşünce ve duygular vardı. Annem ve Alice geçmişte de ayna kullanarak iletişim kurmuşlardı. Görünüşe bakılırsa bu durum halen devam ediyordu. Ve bu beni son derece rahatsız ediyordu.</p>

  <p>"Yine de annemin cadılarla ittifak oluşturduğuna inanamıyorum!" diyerek etrafımızdaki kamp ateşlerini işaret ettim.</p>

  <p>"İyi de bu cadıların hepsi Şeytan'ın baş düşmanları, içlerinden yirmi beş ya da daha fazlası bizimle birlikte gelecek. Onu geçitten geçirmenin son derece büyük bir hata olduğunu biliyorlar, 'çünkü artık onlara her ne isterse yaptırmaya çalışıyor'. Bu yüzden de ona karşı savaşıyorlar. Ana klanların her birinden birkaç kişi bizimle birlikte gelecek. Her şeyi annen ayarlıyor. Her şey istediği gibi olacak. Burada olmak güzel Tom, Pendle'dan uzakta."</p>

  <p>Daha geçtiğimiz yıl Malkinler annemin kanıyla canı olan Jack ve ailesini kaçırmışlardı, ama işte şimdi o zafer kazanabilmek için cadılarla ittifak kurarak Malkinler ve diğer Pendle cadılarına emir veriyordu. Bunu sindirmek güçtü. Ve sonra bir de Alice vardı. Pendle'dayken o neler yapmıştı? Yoksa yeniden Karanlık'a mı yaklaşmıştı?</p>

  <p>"Orası nasıldı?" diye sordum. "Nerede kaldın?"</p>

  <p>"Çoğunlukla Agnes Sowerbutts'un yanında kaldım. Diğerlerinden uzak durmaya çalıştıysam da bu hiç kolay olmadı."</p>

  <p>Agnes onun teyzesiydi. Klan köyünün sınırında, insanlardan uzakta yaşardı. Dünyada olan biteni görmek için ayna kullanırdı fakat şifacıydı ve kesinlikle kötücül bir cadı değildi; Pendle kötü bir yer olsa da Alice mümkün olabilecek en iyi yerde kalmıştı. İyi de 'diğerleri' diyerek ne kast etmişti?</p>

  <p>"Başka kimleri gördün?"</p>

  <p>"Mab Mouldheel ile iki kız kardeşini."</p>

  <p><span class="t21">"Onlar</span> ne istiyordu?"</p>

  <p>Mab on beşinden daha büyük olmadığı halde Mouldheel klanının lideriydi. Pendle civarındaki yörenin en güçlü kâhinlerinden biriydi ve ayna kullanarak geleceğe dair şeyler görebiliyordu. Aynı zamanda kötücüldü ve ara sıra insan kanı kullanıyordu.</p>

  <p>"Mab'in kehanetleri sayesinde Yunanistan yolculuğunu ve yapacaklarımızı biliyorlardı. Onlar da gelmek istediler."</p>

  <p>"İyi de Alice, Şeytan'ın geçitten geçerek dünyamıza gelmesinde Mab önemli bir rol oynadı. Şeytan'ın hizmetkârlarından birini neden yok etmek istesin?"</p>

  <p>"Yanlış bir şey yaptıklarının farkına vardılar ve bu durumu düzeltmek istiyorlar. Mab'in diğer iki klana katılma konusunda ne kadar tereddüt ettiğini hatırlamıyor musun? Sana karşı bir zaafı vardı ve bunu yapmasının tek nedeni senin ona ihanet ederek Malkin Kulesi'nden kovalamış olman."</p>

  <p>Bu doğruydu. Annemin vahşi birer lamia olan iki kız kardeşiyle sandıklarını bırakması için onu kandırmıştım. İntikam almak için klanını, Şeytan'ı dünyaya getirmeye çalışan Deaneler ile Malkinlerin oluşturduğu ittifaka katmıştı.</p>

  <p>"Eee, ne oldu Alice? Buradalar mı? Onlar da bizimle gelecek mi?"</p>

  <p>"Annen Mab'le yeniden iletişime geçerek gelmesini istememi söyledi. Henüz gelmediler fakat yakında burada olurlar."</p>

  <p>"Babanın kim olduğunu annem dışında bilen cadı var mı?"</p>

  <p>Alice başını iki yana salladıktan sonra endişeli bir şekilde etrafına baktı. "Kimseye söylemedim," diye fısıldadı. "Onlar babamın Arthur Deane olduğunu sanıyorlar ve ben de böyle devam etmesini istiyorum. Gerçekte kim olduğumu öğrenseler hiçbiri bana güvenmezdi.</p>

  <p>"Neyse, aç mısın Tom?" dedi yeniden sesini yükselterek. "Tavşan pişiriyorum. Tam da istediğin gibi!"</p>

  <p>"Hayır, teşekkürler Alice," dedim. Onunla birlikte olmayı çok istememe rağmen düşüncelerimi toparlamaya ihtiyacım vardı. Güç olmasına rağmen kabullenmem gereken çok şey vardı.</p>

  <p>Alice üzgün ve incinmiş görünüyordu. "Annen Jack ve Ellie'yi üzeriz diye evden uzak durmamızı söyledi. Cadıların yakınında olmak istemiyorlar, değil mi? Ancak sen buraya gelirsen görüşebileceğiz."</p>

  <p>"Endişelenme Alice. Ben gelirim. Yarın akşam gelirim."</p>

  <p>"Söz mü?" diye sordu kuşkuyla.</p>

  <p>"Evet, söz."</p>

  <p>"O halde dört gözle bekliyorum. Yarın akşam yemeğini benimle yer misin?"</p>

  <p>"Elbette. Görüşürüz."</p>

  <p>"Çiftliğe gitmeden önce söylemem gereken bir şey daha var Tom. Grimalkin burada. O da bizimle birlikte Yunanistan'a geliyor. Seninle konuşmak istiyor. Şurada," dedi Alice, otlağın hemen ötesindeki büyük meşe ağacını işaret ederek. "En iyisi onu şimdi görmen."</p>

  <p>Sarılıp ayrıldık. Ona yeniden sarılmak çok güzeldi. Ardından sıra Grimalkin'le yüzleşmeye geldi. Ağaca doğru bakınca kalp atışlarım hızlanmaya başladı. Grimalkin, Malkinlerin katil cadısıydı. Bir keresinde beni öldürmek üzere yakalamıştı, ama onu en son gördüğümde omuz omuza dövüşmüştük.</p>

  <p>En iyisi bu işi bir an önce halletmek diye düşündükten sonra Alice'e gülümseyip tarlanın köşesine doğru ilerlemeye başladım. Çalıların oluşturduğu çit epey sık olduğundan güçlükle de olsa karşıya geçip cadıyı sırtını yaşlı meşe ağacına dayamış vaziyette beni beklerken buldum.</p>

  <p>Kollarını iki yanına sarkıtmış olsa da esnek bedeni her zamanki gibi içleri ölümcül silahlarla dolu deri askı ve kınlarla kaplıydı: bıçaklar, kancalar ve düşmanlarının derilerini yüzüp kemiklerini çıkarmakta kullandığı makası.</p>

  <p>Siyaha boyalı dudakları aralanınca sivri dişleri ortaya çıktı; her biri törpülenerek öldürücü bir keskinlik verilmişti. Yine de tüm bunlara rağmen vahşi bir güzelliği vardı ve ancak doğal bir avcının sahip olabileceği bir zarafet ve etkileyiciliğe sahipti.</p>

  <p>"Eh çocuk, işte yine karşılaştık," dedi. "Son konuşmamızda yaş günün için bir hediye sözü vermiştim."</p>

  <p>Pendle'dayken bana cadı klanlarındaki erkek çocukların on dördüncü yaş günlerinden sonraki Walpurgis Gecesi sebtinin ardından erkek olduklarını söylemişti. Geçtiğimiz yılın üç Ağustosunda on dördüme basmıştım ve Walpurgis Gecesi çoktan geçmişti. Bana özel bir hediye sözü vermiş ve bunu almak üzere Pendle'a gitmemi istemişti. Buna yapmama imkân yoktu. Hatta Hayalet'in bir cadıdan hediye kabul etmemi onaylayacağını bile düşünemiyordum.</p>

  <p>"Hediyeni almaya hazır mısın çocuk?" diye sordu Grimalkin.</p>

  <p>"Ne olduğuna bağlı," dedim hissettiklerime rağmen olabildiğince dostane ve nazik bir ses tonuyla konuşmaya çalışarak.</p>

  <p>Grimalkin başını sallayıp ağaçtan uzaklaşarak bana doğru bir adım attı. Gözlerini gözlerime dikince kendimi aniden son derece gergin ve savunmasız hissettim.</p>

  <p>Gülümsedi. "Annenin de bu yapacağım şeyi onayladığını söylememin faydası olur sanırım. Bana inanmıyorsan ona sorabilirsin."</p>

  <p>Grimalkin yalan söylemezdi: Ahlak kurallarına sıkı sıkıya bağlıydı. İyi de acaba annem Pendle'daki cadılarla iletişim halinde miydi? Görünen o ki inandığım ve ustamın bana öğrettiği her şey yavaş yavaş sarsılıyordu. Annemin benden yapmamı istediği şeyler, Hayalet'in ricalarıyla sürekli olarak çakışıyordu. İşte bir karar daha vermem gerekiyordu, vereceğim karar her ne olursa olsun içlerinden biri mutsuz olacaktı. Gelgelelim bir kez daha annemin isteklerinin, ustamınkilerden daha öncelikli olduğuna karar vererek Grimalkin'e başımı hafifçe sallayarak, hediyesini kabul ettim.</p>

  <p>"Al bakalım çocuk. Bu bir bıçak..." Deri bir kese uzattı. İşte tam o esnada bu kesenin askılı bir kın olduğunu fark ettim.</p>

  <p>"Bunu çaprazlamasına takıyorsun," diye açıkladı. "Kın tam ense köküne gelmeli, böylece sağ omzunun üzerinden kolaylıkla uzanıp alabilirsin. Bıçak son derece etkili olduğundan Karanlık'ın en güçlü hizmetkârlarına bile zarar verebilir."</p>

  <p>"Şeytan'ı öldürebilir mi?" diye sordum.</p>

  <p>Grimalkin başını iki yana salladı. "Hayır çocuk. Keşke bunu yapabilseydi!.. O zaman çok öncesinden kendim kullanırdım. Ama sana bir başka hediyem daha var. Yaklaş, ısırmaz!"</p>

  <p>Tedirgin bir şekilde öne doğru bir adım attım. Grimalkin sağ eline tükürüp sol işaret parmağını hızla tükürüğüne batırdı. Ardından öne eğilip bir şeyler mırıldanarak alnımda ıslak bir daire çizdi. Başımın içinde kısa süren yoğun bir soğuk hissettim, hemen sonra bir karıncalanma hissi omuriliğim boyunca aşağıya doğru yayıldı.</p>

  <p>"Tamam, bitti çocuk. Artık kullanabilirsin."</p>

  <p>"Neyi?" diye sordum.</p>

  <p>"İkinci hediyem bir <span class="t21">kara dilek.</span> Ustan sana böyle şeylerden hiç bahsetmedi mi?"</p>

  <p>Başımı iki yana sallarken Hayalet'in bir cadıdan bu tür şeyler aldığımı bilse öfkeden deliye döneceğini düşünüyordum. "Nedir bu?"</p>

  <p>"Kara denmesinin nedeni kimsenin hatta kâhinlik becerileri gelişmiş olan kimselerin bile bunun ne zaman ve nasıl kullanılacağını ya da kullanılmasının ne gibi sonuçlar doğuracağını kestirememesidir. Bunu yaratmak bana pahalıya patladı: Yıllardır biriken kudretimi artık yalnızca birkaç kelimeyle kullanabileceksin. O yüzden bunu ancak bir şeye çok ihtiyacın olduğunda ve başka çıkar yolun kalmadığında kullan. 'Dilerim ki,' diyerek başla ve ne istediğini açık bir şekilde belirt. Sonrasında bu isteğini bir kez daha tekrarla. Gerçek olacaktır."</p>

  <p>Bu tür karanlık güçler kullanmanın düşüncesi bile beni rahatsız etmeye yetiyordu.</p>

  <p>Grimalkin gitmek üzere arkasına döndü. "Kara dileği kullanırken son derece dikkatli olmayı unutma. Boşa harcama. Hafife alma."</p>

  <p>Sözlerini bitirdikten sonra çalıların arasından geçerek ardına bile bakmadan en yakındaki kamp ateşine doğru ilerlemeye başladı.</p>

  <p>&nbsp;</p>

  <p>Çiftlik evine dönünce Arkwright'i üç köpeğini birden ahıra zincirlerken buldum.</p>

  <p>"Bunu yapmaktan hoşlanmıyorum Üstat Ward, fakat en iyisi bu. Pençe bulunduğu bölgeyi hemen sahiplenir. Bunu yapmazsam senin şu çiftlik köpeklerin fazla yaşamazlar."</p>

  <p>"Karar verdiniz mi? Bizimle birlikte Yunanistan'a geliyor musunuz?" diye sordum.</p>

  <p>"Evet, geliyorum. Tek endişem eyaletin kuzeyini kaderine terk edecek oluşum. Döndüğümde uğraşmam gereken birden fazla su cadısı olacağına eminim ancak annen yine de beni kandırmayı başardı. İkna yeteneği son derece gelişmiş bir kadın. Yani eyaletin kendi başının çaresine bakması gerekecek: Şimdilik en önemli görev denizin öte yakasında."</p>

  <p>"Annem ne zaman yola çıkacağımızla ilgili bir şey söyledi mi?" diye sordum. Annemin bana pek fazla şey anlatmadığını fark etmiştim.</p>

  <p>"En geç iki gün içinde Üstat Ward. Sunderland Burnu'na gidip denize oradan açılacağız. Eski ustan Bay Gregory için de endişelenme. O izlediği yöntemlerde oldukça katıdır ama kimi zaman ulaşmak istediğimiz hedeflere varmanın başka yolları da vardır. İnadından vazgeçmezse çıraklık dönemini benim yanımda tamamlayabilirsin. Ben seni memnuniyetle tekrar kabul ederim."</p>

  <p>Bu nazik teklifi için ona teşekkür etmeme rağmen içten içe hayal kırıklığına uğramıştım. Her ne kadar Arkwright'i sevsem de o John Gregory değildi ve çıraklığımı asıl ustamın yanında tamamlayamayacak olmak bana acı veriyordu.</p>

  <p>&nbsp;</p>

  <p>Çiftliğe doğru dönünce Jack'in sağmak üzere ineklerini getirmekte olduğunu gördüm.</p>

  <p>"O da kimdi?" diye sordu. "Kılık kıyafetine bakılırsa bir başka hayalet."</p>

  <p>"Evet," dedim. "Bill Arkwright, eyaletin kuzeyinde yaşıyor. Onu annem çağırdı."</p>

  <p>"Ah," derken pek de hoşnut görünmüyordu. "Görünüşe bakılırsa bu aralar çiftliğime kimin gelip gittiğini en son ben öğreniyorum."</p>

  <p>Tam o esnada güneyden gelen esintiyle birlikte sanki birisi şarkı yahut ilahi söylüyormuş gibi tuhaf, yakarışı andıran bir ses duydum. Bu ses cadılardan geliyor olmalıydı, muhtemelen bir tür ayin yapıyorlardı.</p>

  <p>"Annem bu cadıların bizim tarafımızda olduklarını söylüyor," dedi Jack, başıyla güney otlağı işaret ederken suratı asıktı. "İyi de ya Pendle'daki diğerleri, yani bizim tarafımızda olmayanlar? Siz gittikten sonra yine çiftliğe gelmezler mi? Ben burada James ve ailemle yalnız kaldığımda? Ellie'nin asıl korktuğu şey de bu. Geçtiğimiz iki yıl içinde çok acı çekti. Sinirleri iyice bozuldu."</p>

  <p>Bunu anlıyordum. Ellie her zaman benim bir hayalet çırağı olmamın onları Karanlıktan gelecek tehlikelerin hedefi haline getirmesinden korkmuştu. Bu korkularının asılsız olmadığı anlaşılmış ve geçtiğimiz yıl Malkinlerin tutsağıyken doğmamış bebeğini düşürmüştü. Söyleyebileceğim hiçbir şey Jack'in içini rahatlatamayacağından susmayı tercih ettim.</p>

  <p>&nbsp;</p>
</body>
</html>
