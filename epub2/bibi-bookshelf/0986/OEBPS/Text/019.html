<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 9</title>
</head>

<body>
  <h1 class="h11">BÖLÜM 9</h1>

  <p class="p10"><span class="t7">OLDU</span><span class="t7">Ğ</span><span class="t7">UM</span> <span class="t7">Ş</span><span class="t7">EY</span></p>

  <p>&nbsp;</p>

  <p>Rüzgârla birlikte kuzeye doğru ilerlemeye devam ettik, Yunanistan kıyısı artık sancak tarafında sürekli görünüyordu. Buranın alışkın olduğum eyalet topraklarına kıyasla çok daha farklı olduğunu görebiliyordum. Sağda solda yeşillik vardı, evet, çam ve meşe ve tek tük de olsa rastlanan servi ağaçları gökyüzüne doğru uzanıyordu fakat yüksek miktarda yağış alarak nemli batı rüzgârlarına maruz kalan eyaletin yemyeşil çayırlarından çok farklıydı. Burası sıcak ve kurak bir memleketti ve kupkuru yabanıl topraklardan ibaretti; güneş başımızı ve boynumuzu yakıyor, tepeleri kasıp kavuruyordu.</p>

  <p>Igoumenitsa Limanı'na varmamıza bir saatten az bir zaman vardı, ancak denizin ve deniz canlılarının bizimle olan işleri henüz bitmemişti. Tehlikeye dair duyduğum ilk şey uzaktan gelen ve kayalık sahili döven dalgalara rağmen duyulabilen yüksek ve tiz bir çığlık oldu. Hayalet ve Arkwright şaşkınlıktan irileşen gözlerle birbirlerine baktılar. Tam o esnada Celeste sallanarak bizi güverteye doğru fırlattığında pruva tarafı sancağa doğru dönmeye başladı. Güç bela ayağa kalktığımızda gemi hâlâ dönüyordu ve en sonunda kıyıdaki keskin kayalıklara doğru döndüğümüzü görerek şaşırdım.</p>

  <p>"Sirenler!" diye bağırdı Arkwright.</p>

  <p>Hayalet'in <span class="t21">Yarat</span><span class="t21">ı</span><span class="t21">klar Kitab</span><span class="t21">ı</span><span class="t21">'</span>nda sirenler hakkında bir şeyler okumuştum. Bunlar tuhaf, melodik çığlıklarını kullanarak denizcileri kayalıklara doğru çekip gemilerinin paramparça olmasına neden olan deniz yaratıklarıydı. Sonrasında boğulmakta olan denizcileri derinlere götürüp istedikleri gibi ziyafet çekiyorlardı. Yedinci oğlun yedinci oğulları bu çığlıklara karşı belli bir dayanıklılığa sahipti, fakat sıradan bir denizci kolaylıkla insanı hipnotize edebilen bu sesin esiri olabilirdi.</p>

  <p>İki hayaletin peşinden dümene doğru ilerledim. Sirenlerin çığlıkları artık iyice yükselmiş, tüylerimi diken diken eden bir tizliğe ulaşmıştı. Çağrılarına karşılık verme isteğine karşı büyük bir mücadele verdim ve en sonunda bu his iyice azaldı. Mürettebatın çoğu, geminin baş tarafında sirenlerin bu kuvvetli şarkısının kaynağına doğru bakıyordu. Kaptan dümendeydi, gemiyi dosdoğru aç kurtlar gibi beklemekte olan simsiyah kayalıklara çevirirken gözleri irileşmiş, çıplak kolları iyice kasılmıştı. Dümeni çıldırmışçasına sımsıkı kavramış, gözleriniyse yaklaşmakta olduğumuz sahile çevirmişti.</p>

  <p>Artık kayalıkların üzerine yayılmış olan sirenleri görebiliyordum. Işıl ışıl gözleri, altın sarısı saçları ve tenleriyle çok güzel kadınlardı, son derece çekiciydiler ancak iyice odaklanıp soluk alıp verişimi yavaşlatınca dış görünüşleri değişmeye başladı ve gerçekte neye benzediklerini gördüm. Hâlâ bir kadın bedenine sahiptiler ama upuzun saçları tıpkı deniz yosunları gibi karmakarışıktı, yüzleri canavarlarınkine benziyor, acayip bir şekilde şişkin dudaklarının arasından uzun ve sivri dişler çıkıyordu. Gelgelelim kaptan ve mürettebat, eşlerinden haftalar önce ayrılmışlardı ve hayaletlere özgü korunmuşluğa sahip olmadıklarından yalnızca bu göz yanılmasını görebiliyorlardı.</p>

  <p>Arkwright kaptanı omuzlarından tutup dümenden uzaklaştırmaya çalıştı. Eğitimim esnasında Arkwright ile güreşe tutuşup teke tek asa dövüşü yaptığımdan son derece kuvvetli olduğunu biliyordum, ne var ki o bile adamı dümenin başından uzaklaştıramadı. Hayalet onun yardımına giderken denizcilerden bazıları baş tarafındaki yerlerini terk edip ellerindeki sopaları sallaya sallaya üzerimize doğru gelirken amaçları açıktı. Çaresiz bir şekilde sirenlerin çağrısına karşılık vermek istiyorlardı ve bizim onlara engel olmaya çalıştığımızın farkındaydılar.</p>

  <p>"Geri çekilin!" diye bağırdı Hayalet öne çıkıp asasını havada yarım daire çizecek şekilde savurarak. Ama gözleri dönmüş olan mürettebat yaklaşmaya devam etti. Sirenlerin şarkısının etkisi altındaydılar ve bu çağrıya uymak için ne gerekiyorsa yaparlardı. Hayalet en yakındaki denizcinin bileğine vurunca adamın sopası elinden uçtu. Adam acı içinde bağırıp bir adım geriledi.</p>

  <p>Ben de öne çıkıp John Gregory'nin yanında durarak asamı çaprazlamasına tutup savunma konumuna geçtim. Ne Hayalet ne de ben asalarımızın ucundaki bıçakları çıkarmıştık. Ne de olsa karşımızdakiler Celeste'nin mürettebatıydı ve kimseye kalıcı zarar vermek istemiyorduk, işte Arkwright'in kaptanın kafasını kırıp dizlerinin üzerine çöktürmek yerine boğuşmaya devam etmesinin nedeni buydu.</p>

  <p>Bir anda annem Arkwright'in yanına gitti; avucunda tuttuğu bir şeyi çevirip Kaptan Baines'in sol kulağına taktığını gördüm. Arkwright kaptanın başını çevirince annem aynı işlemi bu kez diğer kulak için yaptı.</p>

  <p>"Şimdi bırak onu!" diye bağırdı annem, sesi artık tehlike teşkil edecek kadar yaklaştığımız kayaları döven dalgalarınkini dahi bastırıyordu.</p>

  <p>Annem her ne yaptıysa kaptandaki değişim çok ani ve çarpıcı oldu. Korku dolu bir çığlık attı, kayaların üzerindeki sirenlerin gerçek görüntüsüyle yüzleşince bakışları nefret doldu ve dümeni kırmaya başladı. Gemi yavaşça toparlanıp sirenlerden uzaklaşmaya başladı. Tam o esnada mürettebat üzerimize çullandıysa da Hayalet ve ben asalarımızı etkin bir şekilde kullanarak içlerinden ikisini güverteye yapıştırdık. Hemen ardından Arkwright yanımıza gelerek asasını onlara doğru uzattı, gerektiğinde kullanmaktan çekinmeyeceği çok açıktı. Sonunda kıyı boyunca tam ters istikamette uzaklaşırken sirenlerin çığlıkları giderek azaldı, artık tam arkamızdan esen rüzgâr Celeste'yi suyun üzerinde hızla ilerletiyordu.</p>

  <p>Sirenlerin etkisi zayıflayıp da gerçek görünümlerine kavuşurlarken mürettebatın yüzlerine baktım. Dehşet verici yaratıklar öfke içinde tıslamaya, dişlerini göstererek sivri kayalardan denize atlamaya başladılar.</p>

  <p>"Kaptanın kulaklarını balmumuyla tıkadım," diye açıkladı annem. "Eğer sirenlerin şarkısını duymazsan hiçbir etkisi olmaz. Basit ama etkili bir yöntemdir ve buradaki halk tarafından birçok kez kullanılmıştır. Sirenler kıyılarımızda her zaman bir tehlike oluşturur, ama ben kıyı şeridinin bu bölümünün güvenli olduğunu sanıyordum. Karanlık, kesinlikle güçleniyor."</p>

  <p>Birkaç dakika içinde sirenlerin sesleri duyulmaz oldu. Kaptan balmumu tıkaçları kulaklarından çıkarınca annem Celeste'nin şaşkına dönmüş olan mürettebatına olanları anlattı. Gemide düzen sağlandı ve gemiyle o tehlikeli sahil arasında daha uzun bir mesafe bırakarak kuzeye doğru ilerlemeye devam ettik. Daha henüz Yunanistan'a ayak bile basmadan korsanlarla sirenler bizi öldürmeye çalışmıştı.</p>

  <p>&nbsp;</p>

  <p>Sabahın geç saatlerinde Igoumenitsa Limanı'na vardık.</p>

  <p>Erzaklarımız boşaltılırken güvertede bekledik, gemideki güvenli ortamdan ayrılmak istemiyorduk. Yoğun baharat kokularıyla dolu sıcak havası, karşılaşacağımız bilinmedik tehlikelerin habercisi olan yabancı bir memleket bizi bekliyordu.</p>

  <p>Sonra, akşamüzeri geç vakit, limana uzanan yolda önce bir toz bulutu ve çok geçmeden at üstünde rıhtıma doğru dörtnala yaklaşan bir düzine sert bakışlı adam gördüm. Üzerlerinde kahverengi cübbeler ve bellerinde kılıçlar vardı; sakallı yüzleri yara izleriyle doluydu. Hemen arkalarında üzeri siyah brandayla örtülü bir at arabası vardı.</p>

  <p>Atlılar geminin tam karşısında sıra halinde durup sessizce beklemeye başladılar. Annem kamarasından çıktı, cübbesini giyip yüzüne bir peçe takmış aşağıdaki adamlara bakıyordu. Bir süre sonra bana döndü.</p>

  <p>"Bunlar benim arkadaşlarım oğlum. Burası tehlikeli bir ülke ve düşmanlar her an bize engel olmaya çalışabilir. Periler saldırırsa bu insanlara ihtiyacımız olacak. Hadi gelip onlarla tanış..."</p>

  <p>Bunun üzerine sürme iskeleden aşağı, bizi beklemekte olan atlı adamlara doğru ilerledik. Onlara yaklaşırken atlarından inip gülen yüzlerle bize doğru koşarak annemin etrafında bir daire oluşturdular.</p>

  <p>Annem sırtını güneşe dönüp peçeyi açtıktan sonra sevgi dolu bir ses tonuyla hızlı hızlı konuşmaya başladı. Kullandığı dil Yunancaya benziyordu fakat yalnızca ara sıra birkaç kelimeyi anlayabiliyordum. Sonra sol elini sağ omzuma koyup <span class="t21">'O yios'</span> dedi, bu 'oğul' anlamına geliyordu. Ve hemen ardından iki kez üst üste '<span class="t21">Exi'</span> dedi. Sanırım onlara yedinci oğlun yedinci oğlu olduğumu ve kendisine ait olduğumu söylemişti.</p>

  <p>Her ne dediyse adamların bakışları artık benim üzerimdeydi ve bir kez daha yüzlerine sımsıcak birer gülümseme yayıldı.</p>

  <p>"Bu Seilenos," dedi annem grubun ortasında duran siyah saçlı, uzun boylu bir adamı işaret ederek. "İyi bir dost ve çok cesur bir adam. Cesareti yalnızca yemek ve iyi şaraba karşı beslediği sevgiyle ölçüşebilir! Sanırım bizim topraklarımızda olsa ona eyalet hayaleti derdik. Lamia cadıları ve ateş elementalleri konusunda uzman, yani Ord'a girmeyi başarırsak çok işimize yarayacak."</p>

  <p>Bu adamla hızlı hızlı konuştu -söylediklerini takip edemiyordum- ve Seilenos başıyla beni selamladı.</p>

  <p>"Ona senin hayatının da en az benimki kadar önemli olduğunu söyleyip her an güvende olmanı sağlamasını istedim," diye açıkladı annem.</p>

  <p>"Hangi dilde konuşuyorsun anne?" diye sordum. "Yunanca gibi ama neredeyse hiçbir şey anlayamıyorum. Çok hızlı konuşuyorlar."</p>

  <p>"Karşılaşacağımız insanların çoğunu fazla zorlanmadan anlarsın, ama bu insanlar tam sınır bölgesinden. Güneylilerin 'barbar kuzeyli' olarak adlandırdıkları bölgeye ait bir lehçe."</p>

  <p>"Sorun değil," dedi Seilenos öne çıkıp gülümseyerek. "Senin anlayacağın dilden de biraz konuşuyorum, tamam mı? Annen bana Karanlık düşmanlığı konusunda çırak olduğunu söyledi. Ben de sana öğretirim. Buraları ve buradaki tehlikeleri iyi bilirim."</p>

  <p>"Teşekkürler," dedim gülümseyerek, "işe yarayacak her türlü bilgi için minnettar olurum."</p>

  <p>"Neyse oğlum," dedi annem, "doğuya doğru çıkacağımız yolculuğa yarından önce başlamayacağız. Celeste'de bir gece daha geçireceğiz. Böylesi daha güvenli olacak. Tam anlamıyla hazır olmadan yola çıkmamak en iyisi. Ancak bu esnada sana bir şey göstermek istiyorum, anlatmam gereken şeyler de var. Kısa bir yolculuğa çıkıyoruz ama hava kararmadan dönmüş oluruz. Şuna bineceğiz..."</p>

  <p>Annem siyah brandalı at arabasına doğru ilerledi. Sırıtan arabacı aşağı atlayıp anneme kapıyı açtı. Doğrusu içerideki serinlik beni şaşırtmıştı. Pencereden dışarı bakabilmeyi yeğlerdim, fakat annemi bu yakıcı güneşten korumak için özverili davranmam gerekiyordu.</p>

  <p>Annemin savaşçı arkadaşlarının eşliğinde bir saat kadar güneye doğru ilerledik. Bir süre sonra yavaşladık, sanki yokuş çıkıyorduk. Yolculuk boyunca tek kelime etmedik. Ona sormak istediğim şeyler vardı ancak annemin tavırları bana engel oldu. Gideceğimiz yere varıncaya dek beklememi istediğini hissediyordum.</p>

  <p>Durduğumuzda annemin ardından dışarı çıkınca parlak gün ışığı gözlerimi kamaştırdı.</p>

  <p>Kayalık bir tepedeydik; ışıl ışıl parlayan mavi deniz artık epey uzakta kalmıştı. Hemen önümüzde, bahçesi duvarla çevrili beyaza boyalı büyükçe bir ev vardı. Duvardaki boyalar yer yer dökülmüştü ve panjurlu pencereler de boyansa iyi olurdu. Atlılar inmeyip annem beni ön kapıya götürürken sabırlı bir şekilde oldukları yerde beklediler.</p>

  <p>Annem kilide bir anahtar sokup çevirerek kapıyı açtı. Kapı gıcırdayarak açıldı. Sanki buraya yıllardır kimse girmemiş gibiydi. Annemin peşi sıra loş odaya girdim. İçeriye girince peçesini açıp bana evi dolaştırdı. Onun arkasından giderken sol tarafımda bir şeyin hareket ettiğini fark ettim. Önce bunun bir fare olduğunu düşündüm, ama bu yeşil renkli ufak bir kertenkeleydi ve duvar boyunca tırmanıp tavana çıktı. Annem elindeki anahtarı kullanarak arka kapıyı da açtı ve peçesini yeniden taktı. Etrafı duvarla çevrili bahçeye çıktık.</p>

  <p>Burası yemyeşil bitkilerle dolu şaşırtıcı bir vahadan farksızdı. Bakımsızlıktan dolayı kontrolsüzce büyüyerek her yanı kaplamış olan bitkilere rağmen harika görünüyordu. Bahçenin tam ortasında bulunan gösterişli, taş bir çeşmeden su fışkırıyordu ve bu su etraftaki ot, çalı ve ağaççıklara hayat veriyordu.</p>

  <p>"Şunu görüyor musun Tom?" dedi annem çeşmenin yakınında, dallanıp budaklanmış ufak bir ağacı işaret ederek. "Bu bir zeytin ağacı. Zeytin ağaçları çok uzun yıllar boyunca ayakta kalırlar ve yağları çok besleyicidir. Bu iki yüz yaşından büyük olsa gerek."</p>

  <p>Gülümseyip başımı aşağı yukarı salladıysam da doğup büyüdüğüm topraklara karşı büyük bir özlem duygusuna kapıldım. Annemin işaret ettiği ağaç ufaktı. Eyaletteki ulu meşeler, dişbudak ve çınar ağaçlarının yanında lafı bile edilmezdi.</p>

  <p>"Hadi gölgeye oturalım," dedi ve güneş ışığı almayan duvarın hemen önündeki banka ilerledik. Oturur oturmaz peçesini yeniden açtı. Baban sana bu ev ve bahçeden bahsetti, öyle değil mi?" diye sordu.</p>

  <p>Bir an için şaşkınlığa kapıldım. Sonra anımsayıp gülümsedim, "Bu senin evin mi anne? Hani babam seni kayalıklardan kurtardıktan sonra birlikte kaldığınız ev?"</p>

  <p>Babam ölmeden kısa bir süre önce annemle nasıl tanıştıklarını anlatmıştı. Babam aslında bir denizciydi ve Yunanistan'dayken annemi gümüş bir zincirle çırılçıplak halde bir kayaya bağlı bulmuştu. Onu güneşten korumuştu, aksi takdirde ölürdü. Sonra onu kayadan kurtarmış ve eyalete dönüp evlenmeden önce birlikte bu evde yaşamışlardı. Annemi kayaya bağlayan gümüş zinciri artık kötücül cadılara karşı ben kullanıyordum.</p>

  <p>Başını evet anlamında salladı. "Evet, bu benim evim, burayı görmeni istedim, ama seni buraya getirmemin asıl nedeni rahatsız edilmeden yalnız kalmamızı istemem. Bilmen gereken başka bir şey daha var oğlum," diyerek konuşmasına devam etti. "Bir daha konuşacak fırsatımız olmayabilir. Bu benim için çok zor... ama sana ne olduğumu anlatmalıyım."</p>

  <p>"Nesin anne?" diye sorarken kalbim yerinden fırlayacakmış gibi çarpıyordu. Bunu öğrenmek için çok uzun zaman beklemiştim ve işte en sonunda gerçek ortaya çıkacakken korkuya kapılmıştım.</p>

  <p>Annem derin bir nefes aldı ve yeniden konuşmaya başlamadan önce epey bir süre bekledi. "Ben insan değilim Tom. Asla olmadım..."</p>

  <p>"Fark etmez anne. Senin ne olduğunu <span class="t21">biliyorum.</span> Bunu çok uzun bir zaman önce anladım. Vaengirlerden birisin; hani şu uçabilenler. Fakat uzun süredir 'evcil'din. Ve şimdi vahşisin..."</p>

  <p>"Sanırım iki kere ikinin dört ettiğini çıkarıp bu sonuca varacağını bekliyordum fakat ne yazık ki yanılıyorsun. Keşke haklı olsaydın..."</p>

  <p>"O halde bir melez olmalısın," diye araya girdim.</p>

  <p>"Hayır Tom, melez değilim. Olduğum şey tahmin edebileceklerinden çok daha beter..."</p>

  <p>Annem durup bana döndü, gözleri dolmuştu. Kalbim artık iyice hızlı çarpıyordu. Ne söyleyeceğini tahmin edemiyordum. Her ne idiyse kötü bir şey olmalıydı.</p>

  <p>"Bak oğlum," diyerek konuşmasına devam etti, "ben <span class="t21">Lamia'</span>yım. İlk lamia."</p>

  <p>Nefesim kesildi, başım dönmeye başladı. Söylediklerini duymama rağmen hiçbir anlam ifade etmiyorlardı. "Ne demek istiyorsun anne? Senin lamia olduğunu biliyorum. Evcil ve iyi huylusun..."</p>

  <p>"Söylediklerimi iyi dinle oğlum. Ben <span class="t21">Lamia'</span>yım. Diğer hepsinin annesi..."</p>

  <p>Annemin söylediklerini anlamaya başladıkça göğsüm sıkışmaya başladı. Hayalet'in <span class="t21">Yarat</span><span class="t21">ı</span><span class="t21">klar Kitab</span><span class="t21">ı</span>'nda yazanları anımsayınca, "Hayır anne! Hayır! Bu doğru olamaz!" diye bağırdım. Kitapta yazanlara göre lamianın ilk çocukları tanrıça Hera tarafından öldürüldüğünde intikamı korkunç olmuştu. Çocukları öldürmeye başlamıştı. Sonrasındaysa genç erkekleri. Sayılamayacak kadar çok can almıştı.</p>

  <p>"Yüz ifadenden neler yaptığımı biliyor olduğunu anlayabiliyorum. İşlediğim suçları biliyorsun, öyle değil mi? Bunu hafifletmek için ancak kendi çocuklarımı kaybetmenin beni çılgına çevirmiş olduğunu söyleyebilirim. Masum insanları öldürdüm ve bunun için kendimi asla affedemem. Fakat en sonunda Aydınlık'a döndüm ve uzun hayatımı, yaptıklarımı bir nebze de olsa telafi edebilmeye adadım."</p>

  <p>"Ama sen Lamia olamazsın anne! Hayalet'in kitabında ilk lamia cadıları oğlan çocuklarından üçü tarafından öldürüldüğü yazıyordu. Onu paramparça edip bir yaban domuzu sürüsüne yem etmişler. Yani o sen olamazsın. O ölmüş."</p>

  <p>"Kitaplarda okuduğun her şeye inanma oğlum," dedi annem. "Tarihin çoğu, kulaktan dolma bilgilerle ve ancak olayların gerçekleşmesinin üzerinden yıllar geçtikten sonra yazılır, yani gerçekler çarpıtılır ve iyice süslenir. Daha sonra lamia cadıları olan üçüzleri doğurduğum doğru. Tartıştığımız da doğru. Her ne kadar sarf ettikleri sözler yüreğimi paramparça etse de bana hiç el kaldırmadılar. Çok acı çekmeme rağmen ailemizin bir arada kalabilmesinin imkânı yoktu. Onlar çoktan öldü, ancak vahşi çocukları Yunanistan'ı kirletmeye ve dağ geçitlerini dünyadaki en tehlikeli yerlerden biri haline getirmeye devam ediyorlar. İşte asıl gerçek bu."</p>

  <p>Aklıma bir şey geldi. "Ama senin vahşi lamia kız kardeşlerin var anne. Ve Lamia'nın kız kardeşi yoktu. O ilkti. İlk lamia. Senin de söylediğin gibi, diğer hepsinin annesi..."</p>

  <p>"Onlara <span class="t21">k</span><span class="t21">ı</span><span class="t21">z karde</span><span class="t21">ş</span><span class="t21">lerim</span> diyorum Tom ve benim için öyleler; çünkü babanla birlikte eyalete gitmeden yıllar önce Ordeen ve Şeytan'a karşı yürüttüğüm mücadelede yıllarca arkadaşım ve yoldaşım oldular. Onlar aslında benim soyumdan geliyorlar; çocuklarımın çocuklarının çocukları. Fakat duygusal olarak benim kız kardeşlerimden farksızlar. Onları öyle görüyorum."</p>

  <p>Mantıklı düşünemiyordum; ne diyeceğimi bilemiyordum. Aniden gözlerimden yaşlar boşaldı. Utanç içinde gözyaşlarımı silmeye çalıştım. Annem eğilip kolunu omzuma doladı.</p>

  <p>"Bu çok uzun yıllar önce oldu oğlum. Bu kadar uzun süre yaşayan hiçbir varlık aynı kalamaz. Gelişir ve değişirsin. Bambaşka biri olursun. Bu bilinmeye değer bir gerçek, çünkü benim yaşadığım şey tam tamına bu. Onca insanı öldüren Lamia'yla aramda çok az ortak şey var; uzun yıllar boyunca Aydınlık'a hizmet ettim. Ona yedi oğul doğurmak için babanla evlendim. Bundan da fazlası, dünyaya bir hediye verdim. Çünkü Şeytan'ı yok edip yeni bir Aydınlık çağ başlatmak senin elinde. Bunu yaptığında kefaretim tamamlanmış olacak. İşlediğim korkunç suçların zararını tamamen tazmin etmiş olacağım.</p>

  <p>"Bunu kabul etmenin senin için ne kadar zor olduğunu biliyorum, ama cesur olmaya çalış ve Karanlık'a karşı kullanılacak bir silahtan çok daha fazlası olduğunu unutma. Sen benim oğlumsun ve seni seviyorum Tom. Ne olursa olsun buna inan."</p>

  <p>Söyleyecek başka bir şey bulamadım ve hiç konuşmadan eve geri girdik. Annem kapıyı kilitledi ve at arabasına doğru ilerledik. Bir an için duraksayıp arkasına baktı.</p>

  <p>"Buraya bir daha gelmeyeceğim," dedi üzgün bir ses tonuyla. "Babana dair anılar öyle acı verici ki sanki onu ikinci kez kaybetmişim gibi hissediyorum.</p>

  <p>At arabasında gemiye dönerken annemin söylediklerini hazmetmeye çalıştım. Bana, korkunç bir gerçek açıklanmıştı. Hem de duyması dahi katlanılamayacak türden bir gerçek.</p>

  <p>&nbsp;</p>
</body>
</html>
