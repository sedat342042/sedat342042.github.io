<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 14</title>
</head>

<body>
  <h1 class="h11">BÖLÜM 14</h1>

  <p class="p10"><span class="t7">ALAMETLER</span></p>

  <p>&nbsp;</p>

  <p>"Şu kan ayini... tam olarak neler içeriyor?" diye sordu Hayalet sert bir ifadeyle anneme bakarak.</p>

  <p>Annemin çadırında daire oluşturacak şekilde yerde oturuyorduk. Solumda Alice, sağımdaysa Hayalet vardı. Bili Arkwright ve Grimalkin de oradaydı. Kampa döner dönmez Hayalet anneme düşündüklerini söylemişti. Nazik fakat sert bir şekilde bizim, özellikle de heyetin neyle karşılaşacağını bilmek istemişti; hatta annemi çok ihtiyacımız olan önemli bilgileri saklamakla suçlamıştı.</p>

  <p>İşte şu andaki toplantı bu öfkeli sözlerin bir sonucuydu. Annemin suratı asıktı ve hiç gülümsemiyordu. Söylemek istemediği şeyler olduğunu seziyordum - özellikle de bu topluluğa... Sanırım benimle yalnız konuşmayı yeğlerdi.</p>

  <p>"Her şeyi bilmiyorum; hatta her şeyi bilmekten çok uzağım," diye itiraf etti. "Bildiklerim daha önceki heyetlere katılıp sağ kurtulmayı başaranlardan öğrendiklerimden ibaret. Anlattıkları bazı şeyler çelişkiliydi, sanırım bunun nedeni yaşadıkları bu kötü deneyimin zihinlerine olan etkisi. Görünüşe bakılırsa Ordeen'in hizmetkârları kan istiyor. Ve <span class="t21">senin</span> kanını isteyecekler Tom."</p>

  <p><span class="t21">"Benim</span> kanımı mı? Neden benim kanımı isteyecekler?"</p>

  <p>"Çünkü heyetin en genci sen olacaksın oğlum. Her seferinde heyetteki en genç kişinin kanını alırlar. Ve onlara kanını gerçekten vermek istiyoruz. Bu önemli."</p>

  <p>"Oğlunun hayatını feda etmesini mi bekliyorsun?" diye sordu Hayalet öfkelenerek.</p>

  <p>Annem başını iki yana sallayıp gülümsedi. "Her ne kadar geçmişte böyle olmuş olsa da bu kez kanını veren kişiyi öldürmeyecekler. Bu sefer yalnızca bir kap kan alacaklar." Bakışları Hayalet'ten bana döndü. 'Truva'nın Düşüşü'ne dair hikâyeyi biliyor musun?" diye sordu.</p>

  <p>Başımı hayır anlamında salladım. Annem bana Yunanca öğretmişti ama memleketine dair çok az şey anlatmıştı; çiftlikteki hayatım eyalet, eyalet öcüleri, cadıları ve savaşlarına dair hikâyeler dinleyerek geçmişti.</p>

  <p>"Biz Yunanlılar çok eski zamanlarda Truva'ya karşı uzun ve korkunç bir savaşa giriştik," diye devam etti. "Yıllar süren bir kuşatma başlatıp kentin aşılması imkânsız duvarlarının etrafına askerlerimizi yığdık. En sonunda halkımız devasa bir ahşap at inşa ederek Truva Ovası'na bırakıp pes etmiş gibi gemilerine binip gittiler. O dev ahşap at tanrılara sunulan bir adak olacaktı ve Truvalılar atı kentin içine alıp zaferlerini kutlamaya başladılar.</p>

  <p>"Bu bir oyundu. Atın içi oyuktu ve o gece şarap içmekten sarhoş olup yorgun düşen Truvalılar uykuya daldığında atın içinde saklanmakta olan Yunanlılar dışarı çıkıp kentin kapılarını açarak geri dönen ordularının içeri girmesini sağladılar. İşte sonra katliam başladı: Truva yakılıp yıkıldı ve en nihayetinde savaş kazanıldı. Oğlum, işte <span class="t21">sen</span> benim Truva atım olacaksın. Ordeen'in hizmetkârlarını kandırıp Ord'un savunmasını aşacağız."</p>

  <p>"Nasıl?" diye sordum.</p>

  <p>"Geçidin öte yanında, Karanlıktaki uykusundan uyanması için Ordeen'in bir insan adağının kanına ihtiyacı var. Senin kanın onu canlandıracak, ona hayat verecek. Ama senin kanın aynı zamanda benim de kanım: Yani en büyük düşmanının kanı damarlarında dolaşmaya başlayacak. Onu zayıflatacak. O korkunç gücünü azaltacak. Bununla da kalmayacak: Aynı kanı paylaşmanız sizi neredeyse akraba kılacak. Normalde erişemeyeceğin yerlere ulaşacaksın. Ben de öyle. Ordeen'in savunmaları -tuzaklar, kapanla ve Karanlık'a ait diğer mahlûklar- zayıf düşecek. Ordeen'i koruyan nöbetçilerin kana uyum sağlamış duyuları vardır. Seni -ya da beni- bir tehdit olarak algılamayabilirler. İşte başarmak istediğim şey bu."</p>

  <p>"Tom'un kanından sadece bir kap gerektiğini söylüyorsun, öyle mi?" dedi Hayalet. "Daha önceleri kurbanın canı alınmış. Bu kez neden farklı oluyor - Söylesene!"</p>

  <p>"Heyet mensuplarından birinin öne çıkıp dövüşmesi isteniyor," dedi annem. "Kurallar tam olarak belirli değil ancak heyetin savaşçısının kazanması durumunda kanını veren kişinin hayatı bağışlanıyor."</p>

  <p>"Heyetin savaşçısı daha önce hiç kazanmış mı?" diye üsteledi Hayalet.</p>

  <p>"Genellikle gönüllü olabilecek kadar cesur ve güçlü biri olmuyor. Bu kez savaşçımız Grimalkin olacak."</p>

  <p>"Peki ya kaybederse?" diye sordu Arkwright ilk kez söz alarak.</p>

  <p>"Kazanacağım," dedi Grimalkin sakin bir şekilde, "yani bu sorunun yanıtlanmasına gerek yok."</p>

  <p>"Bu yeterli değil!" diye ısrar etti Arkwright. "Kalenin içinde neyle yüz yüze geleceğini bilmiyorsun. Ya bu bir tür ecinni ya da bir ölümlü tarafından yenilmesi imkânsız bir varlıksa?"</p>

  <p>Grimalkin gülümseyip dudaklarını aralayarak keskin dişlerini gösterdi. "Eğer kemiklerini örten bir derisi varsa onu keserim. Eğer soluk alıp veriyorsa durdururum. Yoksa..." diyerek omuz silkti, "hepimiz ölürüz..."</p>

  <p>En sonunda annem göğüs geçirip Arkwright'in sorusunu yanıtladı. "Eğer Grimalkin kaybederse ceza olarak heyetteki herkesin hayatı son bulur ve asıl saldırımız başarısız olur. Kalambaka'dakiler ve rahipler de dâhil olmak üzere heyetteki herkes öldürülür. Yedi yıl sonra Ordeen, geçidini kullanarak istediği her yere gidebilir..."</p>

  <p>Bir süre kimse konuşmadı. Bizi bekleyen tehlike ve yenilmemiz durumunda söz konusu olacak felaketi düşünmek dahi korkunçtu. Bizi bu sersem ruh halinden çıkaran kişi eski asker Bill Arkwright oldu.</p>

  <p>"Grimalkin'in başardığını varsayalım," diye söze başladı. "Oraya yaklaşmayla ilgili olarak daha önce paralı askerler ve liderlerinin konuşlandırılması hakkında düşündüklerimi dile getirmiştim. Perileri uzak tutmak sorun olmamalı. Peki ama asıl saldırıda ne olacak? Geri kalanımız Ord'a nasıl girecek?"</p>

  <p>"Yapacağımız saldırının başarılı olması için kullanabileceğimiz tek bir giriş noktası var," diye açıkladı annem. "Ana girişin elli adım solundaki duvarın ortalarında bir yerde kocaman bir taş heykel var. Bu, alnında geyikleri andıran boynuzları olan bir kurukafa. Hemen altında Ord'un iç avlusuna uzanan bir tünel var. İşte heyet Ord'a bu tünelden girecek. Bu, kaleye girmek için en kolay yol. Önce Pendle cadıları saldıracak. Onların hemen ardından paralı askerlerimiz içeri girip kalenin içindeki savunma hattını aşabilir."</p>

  <p>"Ya çok iyi savunuluyorsa?" diye sordu Arkwright.</p>

  <p>"Bu almamız gereken bir risk. Eğer fazla beklemeden saldırırsak her şey yolunda gidecektir. Hepimizin bildiği gibi Ordeen'in heyeti karşılayan hizmetkârları Ord soğur soğumaz uyanır. Ancak heyet onların dikkatini dağıtacak ve Tom'un kanı içildikten kısa bir süre sonra da Pendle cadıları tarafından öldürülmüş olacaklar. En azından böyle olmasını umuyorum. Geri kalan hizmetkârlarına gelince, onlar tam anlamıyla ayılıncaya kadar saatler geçer. Gücüne kavuşmadan önce Ordeen'e ulaşıp onu öldürmemiz gerek."</p>

  <p>"Dışarıda kalanlar heyetin işini tamamladığını nereden bilecekler?" diye sordu Arkwright.</p>

  <p>"Grimalkin ayna kullanacak," dedi annem.</p>

  <p>Hayalet'in suratının asıldığını gördüm ama hiçbir şey demedi.</p>

  <p>"Ord'a girince Ordeen'i nerede bulacağımızı biliyor muyuz?" diye sordum.</p>

  <p>Daha annem başını iki yana sallamadan bu soruya verebilecek bir yanıtı olmadığını anlamıştım. "Savunması kolay olan ana girişlerden uzakta bir yerde olacağını varsayıyoruz. Muhtemelen üç kuleden birinin en tepesinde uyuyor olur, fakat onların da arkasında kalan kubbeli bir yapı var. İç kaleye ulaşınca Ordeen'i arayabiliriz, tabii Karanlık'a ait varlıklarla mücadelemiz devam edecektir."</p>

  <p>Bu uğursuz sözler üzerine uzunca bir süre kimse konuşmadı. Görünüşe bakılırsa başarma umudumuz çok azdı ve hepimizin, hatta annemin bile aynı düşüncede olduğuna emindim. Sonra heyeti düşünmeye başladım. Annem de heyette olacak mıydı?</p>

  <p>"Heyet... benimle birlikte kimler gidecek anne?"</p>

  <p>"Grimalkin, Seilenos ve eşlikçilerimden onu daha. Tehlike çok büyük ve hepiniz geri dönemeyeceksiniz. Keşke ben de gelip bu tehlikelere seninle birlikte göğüs gerebilseydim, fakat Ordeen ve hizmetkârları beni düşmanları olarak tanıyorlar. Korkarım anında tanınırım ve planımız suya düşer. Ama Grimalkin'e olası tehlikelere dair bildiğim her şeyi anlattım. Örneğin yiyecek ve şarap dolu bir masaya geleceksiniz, bu masadan yiyip içmemelisiniz. Bu önemli."</p>

  <p>"Yiyecekler zehirli mi?" diye sordum.</p>

  <p>"Zehirli değil. Büyülü. Kara büyüyle büyülenmişler. O yüzden dikkatli olun," diye uyardı annem neredeyse fısıldayarak. "Ne yiyeceklere ne de içeceklere dokunun. Ordeen'in yemeklerinden yiyenler bir daha asla geri dönemezler..."</p>

  <p>"Eğer Tom tehlikeye atılıyorsa ben de gitmek istiyorum!" diye bağırdı Alice ilk kez konuşarak.</p>

  <p>Annem başını salladı. "Senin yerin benim yanım olacak Alice."</p>

  <p>"Hayır, bu yeterli değil!" dedi ayağa kalkarak. "Tom'la birlikte olmam gerek."</p>

  <p>"Ondan uzak dur kızım," dedi Hayalet.</p>

  <p>"Uzak durmak mı? Ben olmasam şimdiye ölmüş olurdu ve bunu siz de biliyorsunuz."</p>

  <p>Annem başını iki yana salladı. "Otur!" diye emretti.</p>

  <p>"İstediğimi kabul ettirinceye dek oturmayacağım!" diye çıkıştı Alice neredeyse kükreyerek. "Bana bunu borçlusunuz! Ve daha <span class="t21">sizin</span> bile bilmediğiniz şeyler var!"</p>

  <p>Annem, Alice'le tartışmak üzere ayağa kalktı; yüzünde öfke dolu bir ifade vardı. Tam o esnada çadırın branda bezi savrulmaya başladı. Sakin bir akşamüzeriydi fakat rüzgâr gitgide hızlanıyordu. Çok geçmeden iyice şiddetlenerek neredeyse çadırı destek çubuklarından çıkaracaktı.</p>

  <p>Annem dışarı çıkınca biz de arkasından gidip gökyüzüne baktık. "Başlıyor," diyerek ufku işaret etti. "Bu alametlerin ilki. Ordeen geçitten geçmeye hazırlanıyor."</p>

  <p>Güneyden şiddetli bir rüzgâr esiyordu ve ufukta belli belirsiz bir sarılık vardı. Görünüşe bakılırsa büyük bir fırtına yaklaşıyordu. İşaretlerin ilki buydu. Annem buna emindi. Bunun üzerine hazırlıklara başladık; şafakta yola koyulacaktık.</p>

  <p>&nbsp;</p>

  <p>Güneyden kaçarak gelen hayvan sürüleri yüzünden rahatsız bir gece geçirdik. Hatta bir ara kampımız etrafta koşuşturup ciyaklayan fare sürüleriyle doldu. Kuşlar karanlıkta kuzeye doğru kanat çırparken panik içinde ötüyorlardı.</p>

  <p>Şafak sökmesine bir saat kala uyuyamayınca en azından kaslarımı gevşetirim diye kalkıp dışarı çıktım. Seilenos öylece durmuş gökyüzüne bakıyordu. Beni görünce başını sallayarak yanıma geldi.</p>

  <p>"Eh, genç hayalet, bugün ya bir zafer kazanacağız ya da öleceğiz. Buralar tehlikeli topraklardır. Aynı zamanda da gizemlerle doludur. Bizi büyük tehlikeler bekliyor. Benim yanımdan ayrılmazsan her şey iyi olur. Seilenos ne yapması gerektiğini bilir. Bana ne istersen sorabilirsin. Anlatırım. Lamialar ve elementaller hakkında her şeyi bilirim. Sana öğretirim..."</p>

  <p>Tünelde çatı çökmeden önce duyduğum tuhaf sesleri anımsadım. Doğrusu bu seslerin kaynağını merak ediyordum. "Kampa düzenlenen saldırının ardından Alice ve ben bir mağaraya saklandık ve birkaç periyle çarpışmamız gerekti, ancak başka bir şey daha vardı: etraftan tıkırtıya benzer tuhaf sesler geliyordu. Sonra neredeyse bizi ezip öldürecek bir kaya yuvarlandı."</p>

  <p>"Tıkırtı mı? Ne tür bir tıkırtıydı bu? Hızlı mı yavaş mı?"</p>

  <p>"Yavaş başladı ama sonra epey hızlandı. Bir tür ritmi vardı ve iyice yükselerek öyle tiz bir hal aldı ki düşen kayalar neredeyse bizi öldürecekti."</p>

  <p>"Sağ salim kurtulduğunuz için şanslısınız. Bunlar tehlikeli elementallerdir. Mağaralarda yaşarlar ve onlara tıkırtıcı denir. Bunu insanları kaçırmak için yaparlar. Önce korkutmaya çalışırlar. Sonra da bu dehşet verici tıkırtıları çıkarırlar. O da olmazsa üzerine kaya devirip ezmeye çalışırlar. Tıkırtıcıları duydun mu kaç!"</p>

  <p>Bu muhtemelen iyi bir öğüttü, ancak tehlikeli perilerle mücadele ettiğimiz için olduğumuz yerden ayrılamıyorduk. Seilenos hafifçe omzuma vurduktan sonra kahvaltının hazırlanmakta olduğu ateşlerden birine doğru ilerledi. Bense durup güneşin doğmasını bekledim.</p>

  <p>Doğrusu güneşin doğuşunu gördüm diyemem; çünkü şafak sökerken gökyüzü sarı bir pusla kaplandı. Hayalet Karanlık'la mücadele etmeye hazırlanmamız için oruç tutmamız gerektiğini söyleyince kahvaltı etmedik. Uzun süre aç kalmaya dayanamayan Bill Arkwright bile ince bir dilim ekmekle yetindi, ama Seilenos tıka basa karnını doyurdu, bir yandan da kuzu ve domuz eti dolu tabaklarımıza dokunmadığımızı görünce sırıtıp başını sallıyordu.</p>

  <p>"Yesenize! Güçlü olmanız gerek. Kim bilir bir daha ne zaman yemek yiyebiliriz?"</p>

  <p>"Daha önce de söylediğim gibi eyalette işler farklı yürür ve bunun iyi bir nedeni vardır," diye homurdandı Hayalet. "Çok yakında muhtemelen bunca yıllık meslek hayatımda karşılaştığım Karanlık hizmetkârlarının en tehlikelisiyle savaşacağım. Tam anlamıyla hazır olmak istiyorum, düşünemeyecek kadar tıka basa doymak değil!"</p>

  <p>Seilenos yine gülerek iri et parçalarını ağzına tıkıp kırmızı şarap yuvarlamaya devam etti.</p>

  <p>Güneye doğru yola koyulmak üzereyken Alice yüzünde bir gülümsemeyle yanıma geldi.</p>

  <p>"Annen fikrini değiştirdi Tom," dedi. "Ben de heyetin bir parçasıyım."</p>

  <p>"Bunu yapmak istediğine emin misin Alice? Annemin yanında daha güvende olmaz mısın? Sana bir şey olmasını istemem."</p>

  <p>"Ve ben de sana bir şey olmasını istemem. Bu yüzden yanında olacağım. Benim yanımda daha güvende olursun Tom. Güven bana. Hem doğum gününde birlikte olmak isteriz, öyle değil mi?"</p>

  <p>Gülümseyip başımı evet anlamında salladım. Doğum günümü tamamen unutmuştum. Bugün Ağustos'un on üçüydü. On beş yaşıma girmiştim.</p>

  <p>Ama Alice henüz konuşmasını bitirmemişti. Başka bir şey daha söyleyeceğini hissediyordum. Durmadan yan yan bakıp alt dudağını ısırıyordu.</p>

  <p>"Ord'a Grimalkin'le, yani Karanlık'ın hizmetkarlarından bir katil cadıyla birlikte gidiyorsun. Ve sana verdiği kara dileği beni kurtarmak için kullandın. Bunları yapmakla Şeytan'ı uzak tutmak için kan kabını kullanmak arasında ne fark var?" diye sordu Alice. "Kabı al. Benden sana bir doğum günü hediyesi olsun."</p>

  <p>"Bırak şunu Alice!" diye bağırdım öfkelenerek. "Sen bu tür şeyler söylemeden de durum zaten yeterince zor. İşleri daha da zorlaştırma lütfen."</p>

  <p>Alice sustu.</p>

  <p>Gitgide daha derine batıyormuş gibi hissediyordum. Annem bile beni Karanlık'la uzlaşmaya zorluyordu. Başka çaresi olmadığını ve benim de bu durumun bir parçası olmam gerektiğini biliyordum; yine de Hayalet'in tüm korkularının haklı nedenlere dayandığı ortaya çıkmıştı.</p>

  <p>&nbsp;</p>
</body>
</html>
