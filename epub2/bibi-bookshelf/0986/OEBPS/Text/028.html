<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 18</title>
</head>

<body>
  <h1 class="h11">BÖLÜM 18</h1>

  <p class="p10"><span class="t7">PAZARLIK</span></p>

  <p>&nbsp;</p>

  <p>Yumuşak bir zemine düştüm, çarpmanın şiddetiyle nefesim kesildi ve asamla çantam elimden fırladı. Etraf zifiri karanlıktı; yüzümün önüne tuttuğum elimi dahi göremiyordum. Dizlerimin üzerinde doğruldum. Altım çamurluydu, nem pantolonumdan içeri sızmaya başlamıştı. Hayalet ve Alice'e seslendiysem de yanıt alamadım.</p>

  <p>Fakat yalnız değildim. Karanlığın içinde, hemen yakınımda bir hareketlenme olduğunu hissettim. Bu her neyse ikiden fazla bacağının üzerinde hızlı fakat emin bir şekilde bana doğru gelmekteydi. Botlarımın hemen üzerinden ayak bileğime bir şeyin değmesiyle birlikte irkildim. Bu narin bir dokunuştu, hatta neredeyse okşama gibiydi ve bir an için bunun aslında korkmam gereken bir şey olmadığını düşündüm. Ama sonra o narin dokunuş çelik gibi bir kavramaya dönüştü ve keskin dişlerin bacaklarıma battığını hissettim. Bacağımı ısıran her neyse kemiğe kadar ısırmaya devam etmesini, hatta bacağımı koparmasını bekliyordum ama o beni sürüklemeye başladı. Karşı koymaya cesaret bile edemedim. Çaresiz bir şekilde sağa sola çarpa çarpa sürüklenirken hemen akımdaki zeminin değişerek sert ve soğuk bir hal aldığını hissettim. Yaratığın bacaklarının takırtılar çıkararak bu zemin boyunca ilerlediğini duyabiliyordum. Sonra durdu, bacağımı bıraktı ve uzaklaştı.</p>

  <p>Yakında bir yerde birileri gülüyordu. Sanki beni bir şekilde kışkırtmak için güldüklerini düşündüm. Hareketsiz bir şekilde öylece durdum ve hiçbir şey demedim. Asamla çantamı düşerken kaybetmiştim ve arka cebimdeki gümüş zinciri saymazsak savunmasızdım.</p>

  <p>Aniden altımdaki zemin şiddetli bir şekilde sallanmaya başladı ve zincir şakırtısı duydum. İçgüdüsel bir şekilde doğrulup kendimi desteklemek için ellerimi iki yana uzattım. Bu alaycı kahkahalar aşağıdan bir yerden geliyordu ve giderek azalıyorlardı. Durum ya buydu ya da bir şekilde havada taşınıyordum. Sesler gitgide azaldı ve sonra iyice duyulmaz oldu. Şimdi yüzümde hafif bir esinti hissettim. <span class="t21">Sahiden de</span> yukarı, karanlığın içine doğru hareket ediyordum!</p>

  <p>Kendimi bir kedinin sepetindeki ufacık bir fare gibi hissettiğimden hareketsiz ve sessiz bir şekilde öylece durmaya devam ettim. En ufak hareketim bile bir saldırıyı tetikleyebilirdi. Karanlıkta her şey olabilirdi ve dikkatleri kendi üzerime çekmek istemiyordum. Fakat sonra etrafımda bazı şekiller gördüm: gitgide silikleşiyordu. Karanlıktan korkmuştum ama asıl aydınlık bana ne kadar da umutsuz bir durumda olduğumu gösteriyordu.</p>

  <p>Altımda, pas ve çiziklerden dolayı iyice aşınmış metal bir yüzey vardı. Işık arttıkça hemen üzerimdeki kulenin en tepesinden sarkıtılan derin, yuvarlak metal bir kabın içinde olduğumu gördüm. Dış kenarına üç paslı zincir asılıydı. Devasa boyutunu saymazsak hayaletlerin öcüleri çukura çekmek için kullandıkları yem kaplarına benziyordu. Yoksa bir yaratık yahut daha büyük bir avcı için yem olarak mı kullanılacağım, diye düşündüm dehşete kapılarak.</p>

  <p>Yakında daha başka zincirler de vardı ve bunlar da hareket halindeymiş gibi görünüyordu. Yukarıdan tok bir gürleme duyuldu. Acaba yerden ne kadar yüksekteydim? Sarkıp aşağıya bakmak üzere hareket ederken kap tehlikeli bir şekilde sallanmaya başladı. Aşağısı dipsiz bir uçurumdu. Ve etrafta yine tavandan sarkan çok sayıda kap vardı. Aşağıya inmenin yolu yoktu.</p>

  <p>Kule daraldıkça duvarlar da birbirine yaklaşıyordu. Artık taşların üzerlerindeki dokuyu dahi görebiliyordum. Ve bir şey daha: Duvarlara tutunmuş yaratıklar vardı. Öyle çoklardı ki bir böcek kolonisini ya da kovanın arı dolu merkezini andırıyordu. Bunlar da neydi böyle?</p>

  <p>Yükseldikçe kıvrık duvarlar üzerime üzerime gelmeye başladı; aniden bu gördüklerimin ne olduğunu anladım. Korkudan yüreğim ağzıma gelecek gibi oldu. Muazzam bir lamia cadısı sürüsüne bakıyordum, vaengirlere.</p>

  <p>Yüzlerceydiler. Her birinin dört bacağı vardı, daha ağır olan arka bacaklar keskin pençelerle sonlanıyordu; insan kollarını andıran ön bacaklardaysa narin eller vardı. Sırtlarında katlı duran ve böceklerinkini andıran siyah bir çift kanat daha içeride kalan ve daha soluk olan bir diğer çift kanadı örtüyordu. Fırtınanın ardından kurutmak için kanatlarını çırpıyorlardı. Dışarıdaysa ova çok yakında karanlığa gömülecekti ve kanatları kurur kurumaz Ord'dan çıkarak bulutları aşıp Kalambaka'ya ve Meteora rahiplerine saldıracaklardı.</p>

  <p>Çökük avurtları ve huzursuz tavırlarıyla lamiaların şişkin göz kapaklarının arasından beni izlediklerini görebiliyordum. Yukarıdan gelen gümbürtü iyice artarak yavaş yavaş kulaklarımı acıtan bir tür sürtünme ve çangırtıya dönüştü. Yukarı baktım. Hemen üzerimde yavaşça dönüp zincirleri toplayarak metal kapları yukarı çeken devasa bir makara gördüm.</p>

  <p>Diğer kaplara bakınca bazılarının içinde insana benzer varlıklar olduğunu gördüm: Canlılar mı yoksa ölüler mi kestiremiyordum çünkü çok aşağıdaydılar. Hiçbiri hareket etmiyordu. Aniden anladım...</p>

  <p>Lamialar için yemek olacaktık! Onlara uçuşları boyunca güç verecek olan yiyecekler! Beni bekleyen şeyin dehşetiyle tüm bedenim titremeye başladı. Paramparça edilecektim. Yavaşça derin nefes alarak korkumu yatıştırmaya çalıştım. Düşünmem gereken başka insanlar vardı. Acaba Hayalet, Arkwright ve Alice de benimle aynı durumda, gözü dönmüş lamialara yem olmak üzere yukarı mı çekilmekteydi?</p>

  <p>Ani bir sarsıntıyla birlikte sürtünme ve çangırtılar kesildi. Yeniden aşağı bakınca otuz kabın en yüksektekinde ve kulenin tam ortasında olduğumu gördüm.</p>

  <p>Sonra içinde bulunduğum kabın yeniden yükselmeye başladığını hissettim. Altımdaki diğer kaplara baktım ama onlar hareket etmiyordu; onları geride bırakıyordum. Çok geçmeden diğer kapları çeken mekanizmanın parçalarından biri olan ve paslı zincirlerle sarılı bir şekilde olduğu yerde duran büyük bir silindirin yanından geçtim. Ben farklı bir sisteme asılı olmalıydım. Tam tepemde köpürüp duran kara bir bulut vardı, Ord'un tepesinde gördüğüme benzeyen bulutun tek farkı, binanın içinde olmasıydı. Yaklaştıkça ürkerek geri çekildim. Dehşete kapılmıştım. Bir an sonra bulutun içine girince yüzümün önüne kaldırdığım elimi dahi göremez oldum, içinde bulunduğum kap durdu ve bir süre o zifiri karanlığın içinde asılı kaldım.</p>

  <p>Sonra siyah bulut hareket etmeye başladı, bir yandan da dağılıp inceldiğinden etrafımı görebilmeye başladım. Hâlâ bu paslı metal kabın içindeydim. Altımda kapkaranlık bir boşluk vardı. Siyah mermerden ufacık bir odanın içine çekilmiştim; bir küp kadardı, ne kapısı ne de penceresi vardı ve etrafta yalnızca iki parça eşya duruyordu: solumdaki duvara asılmış büyükçe bir ayna ve bir taht.</p>

  <p>Titremeye başladım, çünkü bu tahtı daha önce bahar aylarında, katil periyle karşılaşmadan hatta Ordeen'i duymadan önce görmüştüm. Bu, baharda Şeytan'la konuştuğum o kara mavnada Şeytan'ın oturduğu tahttı. Üzerinde çetrefilli işlemeler vardı: Sol kolunda pençelerini saldırgan bir şekilde havaya kaldırmış öfkeli bir ejder, sağ kolundaysa uzun bedeni tahtın yan tarafından sarkarak pençeye benzeyen ayaklarına kadar kıvrıla kıvrıla uzanan çatal dilli bir yılan işlemesi vardı.</p>

  <p>Kabın içinden çıkıp mermer bir zemine indikten sonra aşağıdaki uçuruma bakmaya korktuğum için dosdoğru ileri baktım. Bunu yaparken aniden bastıran soğukla baştan ayağa ürperdim; bu, Karanlık'ın tehlikeli bir hizmetkârının yanında olduğuma dair bir uyarıydı. Neler olduğunu biliyordum çünkü aynı şeyi daha önce da yaşamıştım. Hareket edemiyordum. Nefes bile alamıyordum ve almak için bir ihtiyaç da duymuyordum. Zaman durmuştu. Hem benim hem de yakın çevrem için durmuştu. Bunun bir tek anlamı vardı: Şeytan...</p>

  <p>Ve aniden beliriverdi, yine Matthew Gilbert'in kılığına bürünmüş gösterişli tahtta oturuyordu.</p>

  <p>"Sana şimdi bir şey göstereceğim Tom," dedi kin dolu bir bakış atarak. "Geleceği... önümüzdeki birkaç saat içinde neler olacağını. Buna yalnızca sen engel olabilirsin. Aynaya bak!"</p>

  <p>Kalbimin yerinden fırlayacakmış gibi çarpmaya başladığını hissettim. Yeniden nefes alıp vermeye başlamıştım fakat etrafta hâlâ çıt çıkmıyordu. Hareket edebilmeme rağmen zaman akmıyordu. Kendimi kontrol edemeyerek dediğini yapıp aynaya baktım. Etraf karardı ve bir an için düşüyormuş gibi hissettim, ama sonra yukarıdan bir yerden metal kaplara bakmaya başladım, hepsini görebiliyordum, görüşüm hiç olmadığı kadar net ve keskindi.</p>

  <p>Kapların bazıları kan doluydu; diğerlerindeyse insanlar vardı. Et ve kan: hepsi de yiyecekti. Lamialar için yiyecek. Kaplardan birinde Hayalet'i gördüm; asası yoktu ve umutsuz bakışlarla dehşet içinde yukarı bakarken son derece yaşlı ve çaresiz görünüyordu. Bir diğerindeyse Alice vardı, kabın kenarlarını sıkmaktan parmakları beyaza kesmişti. Fakat annem orada değildi ve bu, bir şekilde bana umut verdi.</p>

  <p>Bu düşünce aklımdan geçer geçmez kanat sesleri duydum ve vaengir sürüsü pençelerini öne uzatıp kaplara doğru uçmaya başladı. Durmaksızın çırpılan kanatlarıyla kapkara bir kütle oluşturarak görüşümü kapattılarsa da Alice'in çığlıklarını duyabildim.</p>

  <p>Çaresizdim, onun yardımına gidemiyordum. Hiçbiri için bir şey yapamıyordum; parçalanan etlerin çıkardığı sesle çığlıkları duymamak için kulaklarımı bile kapayamıyordum.</p>

  <p>Sonra görüntü değişti ve kendimi Ord'un dışında buldum; Ordeen'in hizmetkârlarının kapılardan çıkışlarını izliyordum. Binlercesi vardı, pala ve kılıçlarını çekmişler, uzun yüzlerinde acımasız bakışlarla ilerliyorlardı. Hepsi de erkekti; kadınlardan eser yoktu. Zamanın akışı hızlanır gibi oldu ve Kalambaka'ya varıp Ord'dan kaçan askerleri yakaladıklarını gördüm. Bunları ya acımasızca kılıçtan geçirdiler ya da kanlarını içmek üzere yerden aldıktan sonra işlerini bitirince cansız bedenlerini tozun toprağın içine fırlatıp attılar. Hemen arkalarındaysa peri sürüleri ölülerle ölmekte olanları tıka basa doyuncaya dek yemekle meşguldü.</p>

  <p>Duvarların çevrelediği kasabada kaçmak istemeyen yahut kaçamayan kim varsa saldırdılar. Silahsız erkeklerle kadınların da sonu aynı oldu. Çocuklar, hatta bebekler bile annelerinin kucağından zorla alınıyor, kanları emildikten sonra kan lekeleriyle kaplı duvarlara fırlatılıyorlardı. Sonra periler yine cesetlerin üzerine çullanıp onları paramparça ediyordu. Vaengirlerin bir anda gökyüzünden alçalıp Meteora Manastırlarına saldırdıklarını gördüm; manastırların yüksekliği böylesine şiddetli bir hava saldırısına karşı onları korumaya yetmiyordu. Cesetlerin kırılmış oyuncak bebekler gibi aşağıya düştüğünü gördüm; <span class="t21">katholicon</span>un zemini kanla dolup taştı. Artık kubbe ilahilerle dolmayacaktı; papazların duaları Aydınlık'ın gücüne güç katamayacaktı. Bundan böyle Ordeen nereye isterse gitmekte özgürdü. Artık eyalet büyük risk altındaydı.</p>

  <p>"İşte gelecek bu Tom!" diye haykırdı Şeytan. "Sana gösterdiğim tüm bu olaylar yalnızca birkaç dakika içinde ustan, Alice ve Arkwright'in ölmeleriyle birlikte başlayacak. Tabii buna engel olmanı sağlayacak şeyleri yapmazsan. Sana yardım edebilirim. Senden yalnızca tek bir şey yapmanı istiyorum, hepsi bu. Senden bana ruhunu vermeni istiyorum. Bunun karşılığındaysa sana annenin düşmanını yok etme imkânı sunuyorum."</p>

  <p>Görüntü silinip gidince kendimi ayna karşısında aksime bakarken buldum. Şeytan'a döndüm. "Ruhumu mu?" diye sordum şaşkınlık içinde. "Ruhum senin mi olacak?"</p>

  <p>"Evet, bunu kabul edersen benim olacak. Böylelikle her ne için istersem kullanabileceğim."</p>

  <p>Ruhuma sahip olmak? Bu da ne demek oluyordu? Bunun sonuçları neydi? Ölmek ve sonsuza dek bir tür cehennemde yaşamak mı? Yoksa Karanlık'ın içinde mi?</p>

  <p>Tahtın tepesinden bana bakan yüz artık gülümsemiyordu. Bakışları sert ve acımasızdı.</p>

  <p>"Şu andan itibaren üç gün sonra ruhunu almaya geleceğim, tabii eğer hâlâ hayatta olursan. Bu sana annenin istediğini yapıp güvenli bir yere ulaşmana yetecek vakit verir. Seni öldürmeyeceğim. Hayır, bu anlaşmanın koşullarına göre ruhunu almaya geldiğimde son nefesini verecek ve öleceksin, ruhun da benim elime geçecek. Ve ruhuna ben sahip olacağım, benim irademe hizmet edecek. Üzerimdeki bukağılar artık önem taşımayacak. Seni bizzat ben öldürmeyeceğim, o yüzden buradaki egemenliğim yalnızca yüz yılla sınırlı olmayacak. Hayatını vermeyi kabul etmiş olacağın için bu dünyadan kendi isteğinle ayrılacaksın. Böylelikle kendi yöntemlerimi kullanarak bu dünyayı tamamen ele geçirme yolunda özgürce ilerleyebileceğim. Bu uzun sürecek, hem de çok uzun ama ben sabırlıyımdır."</p>

  <p>Başımı iki yana salladım. "Hayır. Bu delilik. Çok fazla şey istiyorsun. Bunu yapmayı kabul edemem."</p>

  <p>"Neden Tom? Bu yapılabilecek en doğru şey. Bu fedakârlığı yap ve ruhunu bana teslim et. Çok şey kazanacaksın: Sana az önce gösterdiğim tüm ölümlere engel olma fırsatı verebilirim. Ve eyaleti de gelecekteki her türlü tehlikeden koruyabileceksin. Bu senin kararın Tom. Neler olacağını gördün. Buna senden başka kimse engel olamaz!"</p>

  <p>Yalnızca bu teklifi kabul ederek Alice, Arkwright ve Hayalet'in ölmelerine engel olabilirdim. Üstelik binlercesi daha ölecekti, zafer Ordeen'in olacaktı ve yedi yıl sonra, annemden intikam alıp memleketinde onun için değerli olan her şeyi ve herkesi yok ettikten sonra sıra eyalete gelecekti. Ne var ki buna engel olmak için ruhumu kaybetmem gerekiyordu. Bu korkunç bir şeydi. İyi de bu fedakârlığı yapmaya değecek miydi? 'Fırsat' derken Şeytan ne kast ediyordu?</p>

  <p>"Ruhumun karşılığında bana ne tür bir '<span class="t21">f</span><span class="t21">ı</span><span class="t21">rsat</span>' verilecek?" diye sordum. "Bana şu anda yardım etmek için ne yapacaksın?"</p>

  <p>"İki şey. İlki Ordeen'in uyanışını geciktirmek. Elimden gelenin en iyisi bir saat. Tabii hizmetkârlarından bazıları ondan çok daha önce uyanır. Diğerleriyse uyanmak üzereler. Bunlardan kaçınmalı ya da elinden geldiğince baş etmeye çalışmalısın. Ama ikinci ve en önemli fırsat sana Ordeen'in yerini söyleyecek oluşum."</p>

  <p>Geçmişte de birden çok kez Karanlık'ın hizmetkârları tarafından bana bu tür fırsatlar verilmişti. Kadim tanrılardan biri olan Golgoth onu bağlayan pentagramdan kurtulmasının karşılığında ruhumla canımı bağışlamayı önermişti. Reddetmiştim. Ben bir hiçtim; benim görevim daima eyalete hizmet etmekti. Pendle'da cadı Wurmalde de benden bir şey istemişti: annemin sandıklarının anahtarını. Bu sandıkların içinde Karanlık için muazzam bir güç bulmayı ümit etmişti. Jack, Ellie ve kızları Mary'nin hayatlarının vereceğim karara bağlı olmasına rağmen yine reddetmiştim.</p>

  <p>Ancak bu teklif farklıydı. Söz konusu olan yalnız benim ya da ailemin hayatı değildi. Evet, ruhum Şeytan'a -yani Karanlık'ın vücut bulmuş haline- ait olacaktı. Fakat eyaleti gelecekte tekrarlayabilecek bu tür bir beladan kurtarmış olacaktım. Ve Şeytan ancak beni kendi tarafına geçirebildiği takdirde dünyaya sonu gelinceye dek hakim olabilirdi. Bu söz konusu bile olamazdı; yalnızca benim ölümsüz olan parçama sahip olacaktı. Ord devasa ve son derece karmaşık bir yapıydı. Annemin düşmanının tam olarak nerede olduğunu bilmenin bize büyük bir avantaj sağlayacağını düşünüyordum.</p>

  <p>Teklifini kabul etmek istiyordum. Başka ne yapabilirdim ki? Üstelik bu bize zaman da kazandıracaktı; buna hepimizin ihtiyacı vardı. Hem bana umut veren bir şey daha vardı. Annemin öldüğüne dair bir kanıt yoktu ve eğer hâlâ hayattaysa her şey mümkün olabilirdi. Belki de beni kabul etmek üzere olduğum bu pazarlıktan kurtarmanın bir yolunu bulurdu.</p>

  <p>"Pekâlâ," dedim Şeytan'ın kontrolüne teslim ettiğim şeyin düşüncesiyle titreyerek. "Teklifin karşılığında ruhumu vereceğim."</p>

  <p>"Şu andan üç gün sonra ruhunu almaya geleceğim. O halde, anlaştık mı?"</p>

  <p>Başımı aşağı yukarı salladım. "Evet. Anlaştık," derken iyice dibe vurduğumu hissediyordum.</p>

  <p>"Öyle olsun. O zaman işte ihtiyacın olan bilgiler. Ordeen bu üç kulede de değil. Bu kuleler onun hizmetkârlarına ait ve girenlere karşı tuzaklarla dolu. Ancak hemen arkalarında, ana yapının üzerinde bir kubbe var. Onu orada bulabilirsin. Çatıya geçerken dikkatli ol, çok sayıda tehlike barındırır. Ve unutma, Ordeen'in uyanmasına sadece bir saat var."</p>

  <p>Şeytan verdiği diğer sözü de tuttuktan sonra gülümseyerek metal kabın içindeki yerimi almamı işaret etti. Kaba girer girmez oda kararmaya, etrafımı çevreleyen bulutsa yoğunlaşıp fokurdamaya başladı. Son gördüğüm şey Şeytan'ın sırıtan yüzü oldu. <span class="t21">Ama ba</span><span class="t21">ş</span><span class="t21">ka ne yapabilirdim ki?</span> diye sordum kendi kendime. <span class="t21">Bu kadar çok insan</span><span class="t21">ı</span><span class="t21">n ölmesine nas</span><span class="t21">ı</span><span class="t21">l izin verebilirdim?</span> Böylelikle en azından bu denli büyük bir katliamı engellemek için bir şansımız olacaktı. Bunun yanında benim ruhumun ne değeri olabilirdi ki?</p>

  <p>Şeytan'la bir anlaşma yapmıştım. Annem bana yardım etmediği takdirde zafer kazanmak için elde ettiğimiz bu fırsatın bedelini üç gün içinde çok ağır bir şekilde ödeyecektim.</p>

  <p>&nbsp;</p>
</body>
</html>
