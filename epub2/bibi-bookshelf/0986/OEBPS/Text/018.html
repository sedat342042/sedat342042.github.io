<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 8</title>
</head>

<body>
  <h1 class="h11">BÖLÜM 8</h1>

  <p class="p10"><span class="t7">GENÇ KADINLAR</span></p>

  <p>&nbsp;</p>

  <p>Günler geçti ve kıyı şeridini gözümüzün önünden ayırmadan güneye doğru ilerlemeye devam ettik. Bir keresinde fırtına çıkınca limana sığındık fakat bunun dışında hava çoğunlukla güneşliydi ve arkadan iyi rüzgâr esiyordu. Sonra memleketimizin tepelerinden uzaklaşıp kanalı geçmeye hazırlanırken uzaktan gök gürültüsüne benzer bir ses duydum.</p>

  <p>"Başka bir fırtına mı?" diye sordum.</p>

  <p>Bill Arkwright başını iki yana sallayıp suratını astı. "Hayır Üstat Ward, bunlar büyük topların sesleri. Yanılmıyorsam 8 kiloluk toplar olsa gerek. Denize yakın bir yerde büyük bir çatışma var. Umalım da lehimize gidiyor olsun."</p>

  <p>İstilacılar adamızın doğu ve güney doğusunda kalan ülkelerin ittifakından oluşuyordu. Cepheye bu kadar yakınken denize açılıyor olmak oldukça tuhaftı.</p>

  <p>Kanalı geçtikten sonra dosdoğru Biscay Körfezi'ndeki fırtınanın içine girdik. Gök daha kısa bir süre önce duyduğumuz top atışlarına benzer sesler çıkararak gürleyip sarsılırken çatallı şimşekler her yeri aydınlatıyor, gemi köpükler içinde kalan denizin üzerinde bir o yana bir bu yana yalpalayıp duruyordu. Boğulacağımızdan korkan tek kişi ben değildim, ancak mürettebat bunu doğal karşıladı ve çok geçmeden daha sakin sulara ulaştık, üstelik hava her geçen gün daha da ısınıyordu.</p>

  <p>En sonunda annemin, Herakles'in Sütunları olarak adlandırdığı bir boğazdan geçtikten sonra devasa bir iç deniz olan Akdeniz'e girdik.</p>

  <p>"Herakles kimdi?" diye sordum. "Yunan mıydı?"</p>

  <p>"Evet, öyleydi oğlum - bir kahraman ve çok güçlü bir erkekti," diye yanıtladı. "Bütün dünyadaki en güçlü erkek. Kuzeydeki şu kocaman kayayı görüyor musun? Onun adı Cebelitarık ve iki sütundan biri. Onu Herakles kaldırıp buraya atmış!"</p>

  <p>Güldüm. Bu mantıkdışı bir şeydi! Bunu yapabilmesi için kim bilir ne kadar büyük olmalıydı?</p>

  <p>"Gülebilirsin oğlum," diye azarladı annem, "fakat Yunanistan toprakları tuhaf hikâyelerle doludur; üstelik bunların inanabileceğinden fazlası da gerçektir."</p>

  <p>"Kayayı fırlatmak hariç herhalde!"</p>

  <p>Annem yanıt vermedi; sadece gizemli bir şekilde gülümseyerek başını çevirdi. Ama daha birkaç adım atmışken beni yanına çağırınca peşi sıra kamarasına gittim. Beni daha önce kamarasına davet etmediğinden ne istediğini merak ediyordum. Bana özel olarak söylemesi gereken bir şey olmalıydı.</p>

  <p>Annem loş kamarasına girdikten sonra yaktığı feneri masanın üzerine koyarak tam karşısına oturmamı işaret etti.</p>

  <p>"Sanırım artık Yunanistan'da karşı karşıya olduğumuz şeylerle ilgili sana daha fazla bilgi vermenin vakti geldi," dedi annem.</p>

  <p>"Teşekkürler," diye yanıtladım. "Bu konuda pek bir şey bilmiyor olmak beni rahatsız ediyordu."</p>

  <p>"Biliyorum oğlum, ancak korkarım benim de bilmediğim çok şey var. Ordeen'in biz oraya ulaşmadan önce geçitten geçmesinden korkuyorum. Daha önce de söylediğim gibi her yedi yılda bir gelir, ama aynı günde değil."</p>

  <p>"O halde ne zaman geleceğini bilmemize olanak yok?"</p>

  <p>"Hayır, ama vakit yaklaştığında çok bariz bazı işaretler olacaktır. Önce kuşlar ve hayvanlar o bölgeyi terk eder. Sonra gökyüzünün rengi sarıya döner ve geçidin açılacağı yerden dışarı doğru uzanan hortumlar oluşur. Bu hep böyle olmuştur. Üç gün ve üç saat sonra ya hepimiz ölmüş oluruz ya da Ordeen yok edilmiş olur."</p>

  <p>"Sahiden başarma şansımız var mı anne?" diye sordum. Bu dehşet verici bir durumdu. Başarılı olup olamamamıza bağlı pek çok şey vardı.</p>

  <p>"Evet oğlum, var. Fakat çok başa baş olacak. Ordeen Kalambaka'nın güneyindeki ovada belirdiğinde amacı o kasabayı kırıp geçirmek, kasaba sakinlerini öldürüp kanlarını almak olacak. Onun hizmetkârlarından kaçmayı başaranlar periler tarafından öldürülüp yenilecek. Kimse kaçamayacak."</p>

  <p>"Peki ya kasaba halkı anne? Aynı şey her yedi yılda bir tekrarlanıyorsa neden orada yaşıyorlar?"</p>

  <p>"Memleketleri orası oğlum ve çok fakirler. Dünyanın pek çok yerinde aktif yanardağlara yakın yerlerde yahut deprem ve sellerden etkilenen bölgelerde yaşayan insanlar var. Başka çareleri yok. En azından Kalambaka'da tehlikenin ne zaman geleceğini bilip zamanında kaçabiliyorlar. Yollar mültecilerle dolu olacaktır. Tabii bazıları kaçmak için çok geç kalır; bazılarıysa çok yaşlı ya da hasta olduklarından gidemezler. Ve bu kez Şeytan yüzünden Ordeen'in gücü bu denli artmışken manastırlar bile güvende olmayacak. Saldırı hem karadan hem de havadan gelir. Uçan lamia cadıları, yani vaengirler için Meteora'nın yükseklerine çıkmak çocuk oyuncağı. Şeytan epeydir çok miktarda yaratığı Ordeen'in saflarına katıyor, en azından kız kardeşlerim onların arasında değil. Şeytan onların da düşmanı."</p>

  <p>"Peki ya geçit açıldığında ne oluyor?" diye sordum meraklanarak. "Bunu daha önce gördün mü?"</p>

  <p>"Bir kez oğlum, uzun yıllar önce, henüz babanla tanışmamışken. Ama bunu asla unutmayacağım. Önce topraktan fırtına bulutlarıyla dolu göğe ateşten bir sütun yükselir. Bu genellikle daha sonra soluklaşınca içindeki Ord belirir. Ardından gök delinmişçesine yağmaya başlayan yağmur kalenin taşlarını soğutur. İşte tam o esnada içeri girmeliyiz. Karanlık'a ait bir geçitten geçen tüm varlıkların yeni geldikleri yere alışmak ve güçlerini toplamak için az da olsa zamana ihtiyaçları vardır," diye açıkladı annem. "Aynı şey geçtiğimiz yaz Şeytan için de geçerliydi, anımsadın mı? Böylelikle Pendle'dan kaçarak çiftlik evindeki özel odamın korumasına sığınacak vaktin olmuştu. İşte şimdi de aynı zaman aralığından faydalanmamız gerek. Ordeen ve takipçileri asıl güçlerine kavuşmadan önce Ord'a girip onları yok etmeliyiz. Tek umudumuz bu."</p>

  <p>&nbsp;</p>

  <p>Yolculuk ilerledikçe mürettebatın alışılmadık yolcularına karşı olan aldırışsız tutumları açık açık gösterilen bir düşmanlığa dönüştü. Kaptan, Pendle cadılarından korkmaya ve onlara karşı güvenlerini yitirmeye başladıklarından bahsetti. Denizcilerden biri gece nöbeti esnasında ortadan kaybolmuştu. Bu olay sırasında şiddetli bir fırtına vardı ve denizci muhtemelen güverteden denize düşmüştü, fakat yine de cadıların kan ihtiyaçlarını yatıştırmak için zavallı adamın canını aldıklarını düşünüyorlardı. Böylelikle yolculuk gitgide daha rahatsız bir hal aldı ve hepimiz biteceği günü dört gözle beklemeye başladık.</p>

  <p>Hayalet sözüne sadık kalarak bana verdiği dersleri kesmişti ve benimle neredeyse hiç konuşmuyordu. Alice'e ise bakmaya dahi tahammüllü yoktu. Bir keresinde güvertede Alice'le konuşurken bize bakıp dudaklarını büzerek cık cık dedikten sonra ambara inmişti.</p>

  <p>İşte bu nedenle Arkwright eğitimime devam etmemi sağlama görevini üstlenerek tıpkı değirmende yaptığı gibi fiziksel becerilerime odaklandı. Ne var ki dalgalarla birlikle yalpalayıp duran güvertede asa kullanarak dövüşmek yepyeni bir deneyimdi.</p>

  <p>Yunanistan'a yaklaştıkça hava sıcaklığı arttı, ambardaki boğucu sıcaktan kaçan Hayalet artık güvertede uyuyordu. Ve en sonunda benimle yeniden konuşmaya başladı. Önce bana doğru sallanan bir baş ve belli belirsiz bir gülümsemeyle başladıysa da çok geçmeden derslere kaldığımız yerden devam etti, yani artık iki hayalet tarafından eğitiliyordum.</p>

  <p>Bulutsuz bir akşamüzeri hafif hafif esen rüzgârla birlikte Otranto Boğazı'ndan geçip Yunanistan topraklarına yaklaşırken, "Defterini çıkar evlat," dedi bana.</p>

  <p>"Eyaletteyken sana ateş elementallerinden bahsetmiş ve günün birinde onlarla ilgili daha detaylı bilgi vereceğimi söylemiştim," diye devam etti. "Bizim yaşadığımız yerde onlara rastlanmaz, muhtemelen hava çok yağışlı olduğundan. Yaz aylarında bile sağanak yağış olmayan tek hafta geçmez! Ama Yunanistan sıcak ve kuraktır ve işte bu koşullar tam ateş elementallerine göredir. Daha önce de söylediğim gibi çok tehlikelidirler ve zaman zaman parlak bir küreye dönüşürler, kimisi yarı saydam, kimisiyse mat olur. Söylediklerimi dikkatlice not et çünkü Yunanistan'da onlarla kesinlikle karşılaşırız: Ordeen ile birlikte geçitten geçeceklerdir."</p>

  <p>Kalem ucumu mürekkebe batırıp olabildiğince hızlı bir şekilde yazmaya başladım. Bu bilgiler çok yakında büyük önem taşıyacaktı.</p>

  <p>"Genel kural mat olanların daha sıcak ve daha tehlikeli oldukları yönündedir," diye anlatmaya devam etti Hayalet. "Kapalı alanlarda çoğu zaman tavana yakın bir şekilde havada asılı dursalar da ama aynı zamanda çok hızlı hareket edebildiklerinden kaçıp kurtulmak imkânsızdır. Temas etmek ciddi yanıklara neden olabilir - ve çoğu zaman da acı dolu bir ölüme. Elementallerin kurbanlarını neredeyse göz açıp kapayıncaya dek küle dönüştürdükleri uç örnekler de vardır.</p>

  <p>"Hepsi bu kadarla kalmaz evlat. <span class="t21">Asteri</span> adı verilen türleri denizyıldızı şeklinde olur ve ateş saçan beş tane kolları vardır. Bu elementaller duvarlara yahut tavanlara tutunup her şeyden habersiz olan kurbanlarının başlarının üzerine düşüverirler. Ve bir kez sana temas ettiler mi kendini ölmüş bil.</p>

  <p>"Yine de her şey kötü haberden ibaret değil. Ateş elementallerine karşı savunma yapmak çok güçtür fakat doğru oranda gümüş içeren metal alaşımlı bir bıçak içeriye doğru patlamalarını sağlar. Özellikle hayalet asaları çok faydalıdır. Bu da işe yaramazsa su, ateş elementallerini ciddi anlamda güçten düşürerek daha kuru bir ortama ulaşıncaya dek bir tür uyku haline geçmelerine neden olur."</p>

  <p>Hayalet duraksayarak söylediği her şeyi defterime not almamı bekledi. Yazmayı bitirdiğimde merakıma yenik düştüm. Acaba ustam neden ilkelerini çiğneyerek Yunanistan yolculuğumuzda bize katılmaya karar vermişti? Bu konu hakkında konuşmak istemeyeceğini bilmeme rağmen yine de sormak zorundaydım:</p>

  <p>"Bay Gregory neden sonunda bizimle gelmeye karar verdiniz? Fikrinizi değiştirmenizi sağlayan şey nedir?"</p>

  <p>Öfke içinde bana baktı. Çok geçmeden yüz ifadesi yumuşayarak daha üzgün ve bıkkın bir hal aldı. "Annen bana bir mektup yazarak duymamayı tercih edeceğim şeylerden bahsetti. İnanmak istemediğim şeyler. Mektup Chipenden'a ulaştıktan sonra uzunca bir süre vicdanımla boğuşmam gerekti ve o yüzden neredeyse çok geç kalıyordum."</p>

  <p>Daha fazla şey bilmek istiyordum, ancak ben daha ağzımı açamadan direklerden birinin tepesindeki gözcü aniden bağırdı. Ayağa kalkıp sancak tarafına baktık. Artık Yunanistan kıyısına iyice yaklaştığımızdan bu bağırış kara göründü anlamına geliyor olmalıydı.</p>

  <p>Fakat yanılmıştım. Mürettebat halatlardan yukarı tırmanıp yelkenleri fora etti. Ufukta görünen büyükçe bir gemi sanki batmakta olan güneşin içinden bize doğru yaklaşmaktaydı. Yelkenleri siyahtı ve arayı hızla kapıyordu. Celeste he ne kadar hızlı olsa da bu gemi çok daha hızlıydı. Mürettebat telaşa kapılıp hummalı bir şekilde çalışmaya başladıysa da gemi bize yaklaşmaya devam etti.</p>

  <p>Kaptan küçük dürbünüyle bir süre gemiyi izledi. "Bu bir korsan gemisi; hava kararmadan önce kaçabilmemize imkân yok," diyerek favorilerini sıvazladı. "Ve savaşmamız gerekirse fazla şansımız olduğunu da sanmıyorum. Bizden çok daha iyi silahlanmış durumdalar."</p>

  <p>Korsan gemisinin her yanı toplarla çevriliydi, oysa bizim her iki tarafta iki tane olmak üzere sadece dört topumuz vardı. Konuşmasını daha yeni bitirmişti ki bir top atışı duyduk. Gülle pruva tarafına yakın bir yere düşünce etrafa sular sıçradı. Korsanlar gemimizi kolayca batırabilecek silahlara sahipti.</p>

  <p>Bill Arkwright başını iki yana sallayıp gülümsedi. "Durum göründüğü kadar kötü değil Kaptan. Tek yapmanız gereken ateşe karşılık vermemek. Top atışına dayalı bir mücadeleyi kazanamayacağımız çok açık ama iş o noktaya varmayacaktır. En son isteyecekleri şey bizi batırmak olur. Ödül olarak bu gemiyi almak isteyeceklerdir. Boğazlarımızı kesip bizi balıklara yem etmeyi düşündüklerine hiç şüphem yok, ancak güverteye çıktıklarında onları kötü bir sürpriz bekliyor olacak."</p>

  <p>Vahşi bir şekilde gülümseyerek bana döndü. "Ambara in Üstat Ward ve aşağıdaki genç kadınlara durumu anlat."</p>

  <p>Hiç vakit kaybetmeden Pendle cadılarına olan biteni anlatmak üzere aşağıya indim. Grimalkin basamakların üzerine oturmuş, fırlatarak kullandığı bıçaklardan birini biliyordu.</p>

  <p>"Zaten hazırlanıyoruz çocuk," dedi bana. "Mab bu tehdidi saatler öncesinden sezdi. Dürüst olmak gerekirse bu savaşı büyük bir iştahla bekliyoruz. Bu sıkış tepiş yerde gereğinden çok kaldık ve kız kardeşlerim kana susadılar."</p>

  <p>Çok geçmeden onların olacak taze kanı düşünerek dudaklarını yalayan aşağıdaki diğer cadıların gözlerindeki vahşi ışıltıyı görebiliyordum. Tırnakları da en az biledikleri bıçakları kadar keskindi, silahlarının hepsi de insan etini yarıp parçalamaya hazırdı.</p>

  <p>Güverteye geri döndüğümde Hayalet, Bill Arkwright'ın yanındaydı, her ikisi de bizi bekleyen savaşa hazırlanıyordu. Arkwright kafa kırmayı daima dört gözle beklerdi. Yaklaşan çarpışmanın beklentisiyle sırıtıyordu. Asamın ucundaki bıçağı çıkararak onlara katıldım. Hayalet başıyla beni selamladı ve Arkwright yüreklendirmek için hafifçe sırtıma vurdu.</p>

  <p>Kaptan ve mürettebatın çoğu ellerinde sopalarla direklerin arasına dizilmişlerdi, ne var ki dövüşmeye pek de istekli görünmüyorlardı. Doğrusu Pendle cadılarının yardımı çok iyi gelecekti. Korku ve heyecandan dilim damağım kurumuştu, yine de elimden gelenin en iyisini yapmaya kararlıydım; ancak tam o esnada omzumun sıkıca kavrandığını hissettim. Gelen annemdi.</p>

  <p>"Hayır oğlum," diyerek beni diğerlerinin yanından uzaklaştırdı. "Sen bu savaşa bulaşma. Yaralanma riskini göze alamayız. Yunanistan'da yapman gereken daha önemli işler olacak."</p>

  <p>Tartışmaya çalıştıysam da annemin ikna olacağı yoktu. Diğerleri risk almakta özgürken aynı şeyin benim için geçerli olmaması sinir bozucu bir durumdu. Nazenin muamelesi görmekten nefret etmeme rağmen anneme itaat etmek zorundaydım. Böylece yaklaşan savaşa katılamayacağım için öfkeli bir halde annemin yanında durdum.</p>

  <p>Saldırı için fazla beklememiz gerekmedi. Korsan gemisi epey yaklaşmıştı ve mürettebatı borda kancaları fırlatıp iki gemiyi birbirine yanaştırdı, gemilerinin iskele tarafı bizim sancak tarafımıza sertçe çarptı. Korsanlardan bazıları kendini beğenmiş tavırlarla güvertelerinde ileri geri yürüyorlardı. Ellerindeki bıçakları, kamaları ve uçları çivili sopalarını sallarken son derece acımasız ve sert görünüyorlardı. Diğerleri de halatların üzerinden akbabalar gibi bakarken bizi yalnızca ölü birer et parçası olarak görüyorlardı.</p>

  <p>Ne var ki ilk korsanlar gemimize atlamadan önce cadılar Grimalkin'in önderliğinde ambardan güverteye çıktılar. Kafalarındaki kukuleta ve ellerindeki silahlarıyla ciddi birer rakip görüntüsü sergiliyorlardı. Az sonra çekecekleri kan ziyafetini düşünen içlerinden bazılarının ağzından akan salyalar deri kukuletalarından yere damlıyordu. Diğerleriyse av köpekleri gibi uluyor, bedenleri heyecan içinde titriyordu. Ölümcül ve korkutucu görünüyorlardı, yine de aralarında en korkutucu olan her iki elindeki kılıçlarla onları savunma hattı oluşturmak üzere parmaklık küpeştesinin önüne çeken Grimalkin'di. Alice de aralarındaydı, en az diğerleri kadar cesur ve kararlı görünüyordu.</p>

  <p>Elindeki kamayı savurarak <span class="t21">Celeste</span>'nin güvertesine ilk atlayan, korsanların kaptanı oldu. İlk ölen de oydu. Grimalkin'in omzundaki kından çıkarıp fırlattığı bıçak dosdoğru adamın boğazına saplanıverdi. Kamasını elinden düşürüp cansız bir şekilde pat diye güverteye düşmeden evvel şaşıracak vakti dahi olmamıştı.</p>

  <p>Korsanların geri kalanı da alelacele güverteye atlayınca savaş başladı. Hayalet ve Arkwright'ın bu mücadeleye pek fazla müdahil olmaları gerekmiyordu; silahları hazır vaziyette en arkada bekliyorlardı. Yardımlarına ihtiyaç duyulmayacağına emin olan kaptan ve mürettebata da hiç ihtiyaç yoktu.</p>

  <p>Çatışmanın çok az bir bölümü bizim güvertede cereyan etti. Cadılarla sıkı bir şekilde çarpışan ilk korsanların ardından hâlâ ayakta olanlar hızla kendi gemilerine geri çekildiler. Neyle karşı karşıya olduklarını görerek kendi kaptanlarının ölümüne şahit olan korsanlar gemiden uzaklaşıp bizi top atışlarıyla param parça etmeyi yeğlerlerdi, ancak gemileri birbirine yaklaştıran kancalar bu kez onların aleyhineydi. Daha kancaları söküp iki gemiyi ayırmaya fırsat bulamamışlardı ki cadılar saldırıya geçti. Gözlerini kan bürümüş şekilde çığlıklar atıp uluyarak korsan gemisine çıkmalarıyla birlikte katliam başladı. Ve Alice de onlarla birlikte gitti.</p>

  <p>Halatlara tırmanan, güvertenin dört bir yanına dağılan ve ambara kaçışan korsanların peşine düştüler. Durup dövüşmeyi tercih edenlerin kanı saniyeler içinde güverteyi kırmızıya boyuyordu. Gözlerimi kısarak Alice'in tüm bu karmaşanın arasında nasıl bir rol üstlendiğini görmeye çalıştım; karşı karşıya olduğu tehlike yüreğimi ağzıma getiriyordu. Güneş çoktan batmıştı ve etraf hızla karardığından çok geçmeden onu göremez oldum.</p>

  <p>Böylelikle yaşananların en korkuncunu görmemiş olduk fakat ölen korsanların çığlıklarıyla umursanmayan merhamet haykırışlarını duyabiliyorduk.</p>

  <p>Annemle birlikte ilerleyip diğerlerine katıldık.</p>

  <p>"Öylece durup bunların olmasına izin vermeye dayanamıyorum," diye şikâyet etti Hayalet, sertçe bana bakarak. Bu sözlerin müttefik olarak cadıları seçen anneme yöneltildiğini düşünüyordum, ama öyle bile olsa annem yanıt vermedi.</p>

  <p>"Pis bir iş olduğu doğru," dediğini duydum Arkwright'ın, "ancak bu korsanların elinde kim bilir kaç zavallı denizci can vermiştir? Kaç gemi onlar yüzünden batmıştır?"</p>

  <p>Bu kesinlikle doğruydu ve Hayalet daha fazla yorum yapmadı. En sonunda çığlıklar azaldı ve sonra tamamen dindi. Ve karanlığın örtüsü içinde gizlenen cadıların ayinlerde kullanmak üzere ihtiyaç duydukları kan ve kemikleri topladıklarını biliyordum. Alice'i, buna karışmayacağını bilecek kadar iyi tanıyordum.</p>

  <p>Gün doğup da üstleri başları kan içinde kalmış olan cadılar Celeste'ye binip bir kez daha ambarlarına çekilinceye dek demir almadık. Mab ve Alice arasındaki farka dikkat ettim. Mab keyif içindeydi, olan bitenin onu mest ettiği çok açıktı; Alice ise kollarını kavuşturmuştu ve son derece üzgün görünüyordu.</p>

  <p>&nbsp;</p>
</body>
</html>
