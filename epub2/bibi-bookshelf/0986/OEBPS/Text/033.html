<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 23</title>
</head>

<body>
  <h1 class="h11">BÖLÜM 23</h1>

  <p class="p10"><span class="t7">KORKUNÇ MAJESTELER</span><span class="t7">İ</span></p>

  <p>&nbsp;</p>

  <p>Hayalet kamp ateşinin diğer tarafında uyuyordu, Alice ise hemen sağımda yatıyordu ve gözlerini sımsıkı yummuştu. Gece yarısına olsa olsa on dakika vardı.</p>

  <p>Olabildiğince az ses çıkarmaya çalışarak dikkatlice ayağa kalktıktan sonra ateşten uzaklaşıp karanlığa daldım. Zincirimi yanıma almamıştım. Az sonra karşılaşacağım gücün karşısında bir işe yaramazdı. Birkaç dakika içinde Şeytan ruhumu almak üzere gelecekti. Korkuyordum ancak buna rağmen Şeytan'la tek başıma yüzleşmemin daha iyi olacağını biliyordum. Alice ya da Hayalet yakında olsalar bana yardım etmeye kalkışıp sonucunda acı çekebilir, hatta hayatlarını kaybedebilirlerdi. Bunun olmasına izin veremezdim.</p>

  <p>Beş dakika kadar yürüdükten sonra bodur birkaç ağaçla çalılıkların yanındaki yokuştan inip bir açıklığa ulaştım. Ufak nehrin yakınındaki bir kayaya oturdum. Nehir yatağının yakınında zemin çamurluydu, su içmeye buraya inen hayvan sürüleri toprağın altını üstüne getirmişti. Gökte ay yoktu ve bulutlu hava nedeniyle yıldızlar da görünmediğinden etraf zifiri karanlıktı. Ilık bir hava olmasına rağmen korkudan titremeye başladım. Benim için her şey bitecekti. Bu dünyadaki yaşantım sona ermek üzereydi. Ama Aydınlık'a gitmiyordum. Kaderimde Şeytan'a ait olmak vardı. Kim bilir benim için ne gibi işkenceler hazırlamıştı?</p>

  <p>Fazla beklemem gerekmedi. Nehrin karşı tarafından bir ses geldiğini duydum. Bir gümbürtü. Sonra sanki suya kocaman bir şey girmiş gibi bir şapırtı duyuldu. Önce bunun bir at olduğunu sandım. Büyük, ağır bir hayvan olduğuna şüphe yoktu. Ne var ki suyu aşarken çıkardığı ritmik sese bakılırsa bir değil iki bacağı olmalıydı. Bu Şeytan'dı. Bana geliyordu. Ruhumu almaya geliyordu.</p>

  <p>Yaklaştıkça sudan buhar yükseldiğini, köpürüp tıslamaya benzer sesler çıkardığını duydum. Ardından o yumuşak, çamurlu zeminin ortasında, karanlığın içinde kırmızı kırmızı parlayan toynak izlerini gördüm. Nehri geçmişti. Şeytan'ın sıcak ayakları ıslak toprağa değdikçe tıslamaya benzer bir ses duyuluyordu. Sonra şeklen belirmeye başladı. Bu, katledilen Matthew Gilbert'in bedeni değildi; bu Şeytan'ın asıl, korkunç görünüşüydü: bazı insanların korkudan oldukları yerde ölmelerine neden olan bir görüntü. Ve kötücül bir ışıkla parladığından dehşet içinde açılan gözlerim üzerindeki en ufak detayı dahi görüyordu.</p>

  <p>Hayalet bana Şeytan'ın kendisini büyütüp küçültebileceğim söylemişti. Şimdi büyük olmayı seçmişti. Boyu benim neredeyse üç katım kadardı, göğsü fıçı kadar genişti ve bana tepeden bakıyordu. Belli belirsiz insan biçimine girmiş bir devdi; tabii bu benzerlik onun daha korkutucu görünmesine neden oluyordu.</p>

  <p>Ayakları tıpkı bir keçininki gibi çatal tırnaklıydı ve uzun kuyruğu çamurun içinde sürünüyordu. Çıplaktı, ancak teni görünmüyordu; bedeni uzun, siyah kıllarla kaplıydı. Yüzü de kıllıydı ama silüetini görmek kolaydı: Dişleri belirgindi ve keçilerinkini andıran boynuzları vardı; ince, uzun gözbebekleriyle etrafa kötücül bakışlar atıyordu. Yanıma, iyice yanıma geldi, uzansa kolumu tutabilirdi ve yaydığı koku herhangi bir ahırdan yayılabilecek kokulardan daha beterdi. O korkunç ve etkili bakışlar karşısında yüzüne bakmadan edemedim. Donakalmıştım. Çaresizdim.</p>

  <p>Dizlerim boşalacak gibi oldu ve tüm bedenim titremeye başladı. Yoksa ölüyor muydum? Son nefesimi mi alıyordum?</p>

  <p>Tam o esnada arkamdan bir ses geldiğini duydum. Ayak sesleri! Bir ışık belirdi ve bu ışığın Şeytan'ın gözbebeklerinden yansıdığını gördüm. Gözlerinin öfke içinde açıldığını gördüm. Hemen arkamda, elinde fener tutan biri duruyordu. Bu Alice'ti ve diğer elinde de bir şey vardı. Ufak bir şey. Tıpkı bir silah gibi öne uzattığı bir şey. Bu her neyse sol elime tutuşturdu.</p>

  <p>"Onu rahat bırak!" diye bağırdı. "O benim. Tom bana ait! Çek git buradan! Burada kalamazsın!"</p>

  <p>Bu sözler üzerine Şeytan öfke dolu korkunç bir çığlık attı. Bir an için eğilip ikimizi birden ezecek sandım. Dalga dalga yayılan öfkesi hissedilir bir şiddetle üzerime geldi. Ayaklarım yerden kesildi ve kendimi sırtüstü çamurun içinde buldum, hemen arkamda kalan yokuştaki ağaçların da çatırdayıp paramparça olduğunu duydum.</p>

  <p>Sonra ani bir sessizlik oldu. Tek duyabildiğim kendi soluk alıp verişim, kalbimin çarpışı ve nehrin gürültüsüydü.</p>

  <p>Ardından fenerin ışığında sol elimde tuttuğum şeyin ne olduğunu gördüm.</p>

  <p>Kan kabı.</p>

  <p>Alice'in hemen ardından güç bela da olsa ayağa kalktığımda Alice çamura düşmüş olan feneri yerden alıyordu.</p>

  <p>"Burada tek başına ne yapıyordun Tom?" diye sordu. "Şeytan'la buluşmaya mı geldin?"</p>

  <p>Yanıt vermeyince yaklaşıp gözlerimin içine bakmak üzere feneri havaya kaldırdı. Kalbim hâlâ deli gibi çarpıyordu, aklım karmakarışıktı. Kurtulduğum için hâlâ titriyordum ve Şeytan'ın her an yeniden ortaya çıkabileceğini düşünüyordum. Alice onu bu şekilde nasıl kovalamıştı? Bu nasıl mümkün olabilirdi?</p>

  <p>"Seni rahatsız eden bir şeyler var, öyle değil mi Tom? Günlerdir tuhaf davranıyorsun. Çok sessizsin... ve bakışlarında bir şey var. Daha önce görmediğim bir ifade. Anneni kaybettiğini biliyorum fakat başka bir şey daha mı var? Bana anlatmadığın bir şey?"</p>

  <p>Bir an için hiçbir şey demedim; sırrımı saklamayı düşündüm ama korkularımı biriyle paylaşma dürtüm ağır basınca kendimi tutamadım.</p>

  <p>"Ord'dayken Şeytan yanıma geldi," diye açıkladım. "Bana geleceği gösterdi. Hepimizin öleceğini gösterdi; sen, Hayalet ve Kalambaka ile Meteora'daki herkesin. Yoldaki tüm mültecilerin. Bana bir şans verebileceğini söyledi. Ordeen'in bir saat daha geç uyanmasını sağladı. Bana onu nerede bulabileceğimi de söyledi. Bunlar olmasa anneme yardım edemezdim. Kaybetmiş olurduk."</p>

  <p>Alice bir süre sessiz kaldıysa da bakışlarındaki dehşeti görebiliyordum. "Karşılığında ne istedi Tom?" diye sordu. "Senden ne istedi?"</p>

  <p>"Düşündüğün şeyi değil Alice. Onun safına geçip onunla birlikte mücadele etmemi istemedi. Bunu reddederdim..."</p>

  <p>"O halde ne Tom? Hadi ama. Beni merakta bırakma..."</p>

  <p>"Ona ruhumu verdim Alice. Kendimi kurban ettim. Savaşı Ordeen kazansaydı geçidi kullanıp istediği her yere gidebilecekti. Ve o zaman eyalete giderdi. Bu yüzden üzerime düşeni yaptım..."</p>

  <p>"Ah Tom! Tom! Ne büyük bir aptallık etmişsin! Bunun ne anlama geldiğini bilmiyor musun?"</p>

  <p>"Bir şekilde acı çekeceğimi biliyorum Alice. Fakat başka ne yapabilirdim ki? Sanırım annemin bir yolunu bulup beni kurtaracağını umuyordum. Ama artık o öldü ve ben de başıma gelecekleri kabullenmek zorundayım."</p>

  <p>"Bu hayal edebileceğinden daha kötü Tom. Hem de çok. Sana bunları söylemek istemezdim ancak gerçeği bilmen en iyisi. Öldükten ve Şeytan ruhunu ele geçirdikten sonra tamamen onun kontrolü altında olacaksın. Sana hiç hissetmediğin kadar şiddetli acılar çektirebilecek. Morgan'ın babanın ruhuna yaptığı işkencelerle ilgili bana anlattıklarını hatırlamıyor musun?"</p>

  <p>Başımı salladım. Morgan güçlü bir nekromansi büyücüsüydü ve babamın ruhunu bir süre arafta tutmuştu. Onun cehennemde yandığını sanmasına neden olmuştu. Hatta babama alevlerin acısını gerçek anlamda hissettirmişti.</p>

  <p>"İşte Şeytan da aynısını sana yapabilir. Ona karşı savaşmanı sana ödetebilir. Bu kadarla da kalmaz. Hayatını isteyerek onun ellerine teslim etmiş olacaksın. Canını o almayacak. Bu da bukağıların artık etkisiz olması ve Şeytan'ın yeni bir fırsat elde etmesi demek. Onu yok etmen yahut geçitten geri göndermen gibi bir tehditle karşı karşıya kalmayacak. Sen yolundan çekilince etkisi artacak olan Karanlık'la birlikte o da güçlenecek ta ki en sonunda tüm dünyaya hâkim oluncaya dek. Ve sen öyle büyük acılar çekiyor, ruhunun katlanamayacağı öyle büyük işkencelere maruz kalıyor olacaksın ki tüm bunlardan kurtulabilmek için onun safına geçmeyi kabul edeceksin. Ordeen'i yenmiş olabiliriz fakat bunun için korkunç bir bedel ödedik. Şeytan kazanmış olabilir Tom. Seni yenmiş olabilir. Yine de hesaba katmadığı bir şey var..."</p>

  <p>Alice hâlâ sol elimde tutmakta olduğum kan kabını işaret etti. "Artık buna gerçekten ihtiyacın var. Onu daima yanında taşımalısın. Şeytan'ı uzaklaştıran şey işte bu oldu..."</p>

  <p>"İyi de sahiden işe yarar mı? Kanımın seninkiyle karışması gerektiğini sanıyordum?" diye sordum.</p>

  <p>"Kanını sana sormadan aldım Tom. Üzgünüm fakat bunun yapılması gerekliydi. Kayalar üzerine yuvarlandığında uzun bir süre baygın kaldın, ben de o esnada kanını aldım. Sadece üç damla; hepsi bu. Senin kanınla benim kanım artık bu kabın içinde. Bunu yanında taşıdığın sürece sana yaklaşamaz!</p>

  <p>"Yani artık bir şansın var! Tek bir şans! İlkelerini unut. Artık hiçbirinin önemi kalmadı, öyle değil mi? Grimalkin'in verdiği kara dileği kullandın ve şimdi de ruhunu sattın. Artık yapılacak tek şey bu Tom. Kan kabını yanında taşı. Eğer onu kullanırsan Ordeen'i yenmiş oluruz ve Şeytan'da hiçbir şey elde edememiş olur!"</p>

  <p>Başımı aşağı yukarı salladım. Haklıydı. Artık yapılacak başka bir şey kalmamıştı. Son bir şans, Şeytan'ı benden uzak tutmanın tek yolu. Ne var ki Hayalet'in en büyük korkuları gerçek oluyordu. Yavaş yavaş kendimden ödün veriyor ve Karanlık'a doğru çekiliyordum.</p>

  <p>"Peki ya ben ölünce Alice? İster beş yıl ister elli yıl sonra olsun, ben öldüğümde Şeytan ruhumu almayı bekliyor olacaktır. Önünde sonunda istediğini alacak."</p>

  <p>"Eğer onu sen yok edersen ruhunu alamaz!"</p>

  <p>"İyi de nasıl Alice? Bunu nasıl yapabilirim?"</p>

  <p>"Bir yolu olmalı. Annen sana bunu yapabilmen için hayat verdi. Sana hiç bundan bahsetmedi mi?"</p>

  <p>Başımı iki yana salladım. Annemin bu konuya dair bir fikri olup olmadığını düşündüm. Varsa bile bundan hiç bahsetmemişti. Artık ölmüştü ve her şey için çok geçti.</p>

  <p>"Bunu nasıl yapabileceğimizi bulacağız Tom. Onu ya öldüreceğiz ya bağlayacağız, ikisinden biri ve sonrasında güvende olacaksın!"</p>

  <p>Kan kabını sımsıkı kavradım. Şeytan'ı uzak tutan tek şey buydu.</p>

  <p>&nbsp;</p>

  <p>Ertesi gün şafak sökerken batıya, Celeste'nin bizi bekliyor olacağını umduğumuz Igoumenitsa Limanı'na doğru yola koyulduk. Cadılar sahile doğru yola çıkmışlardı bile ve geriye yalnızca Hayalet, Alice ve ben kalmıştık.</p>

  <p>Yola daha yeni çıkmıştık ki beni az da olsa neşelendiren bir şey oldu. Havlama sesleri duyduk: Pençe'yle yavruları bize doğru koşuyordu. Ve ilk önce bana geldiler; benim ellerimi yaladılar.</p>

  <p>"Bu köpeğin günün birinde senin olacağını biliyordum," dedi Alice gülümseyerek. "Ama üç tane köpeğin olacağı hiç aklıma gelmemişti!"</p>

  <p>Hayalet'se durumdan pek hoşnut değildi. "Bizimle gelebilirler evlat ve onları eyalete götürebiliriz ama sonrası konusunda pek emin değilim. Bunlar av köpeği ve Bill onları iyi değerlendirdi. Yine de Chipenden'da onlara yer yok. Bu köpeklerle öcü kesinkes geçinemeyecektir. Bahçede bir gece bile geçiremezler. En iyisi onlara iyi bir yuva bulmak."</p>

  <p>Buna itiraz edemezdim. Yine de şimdilik yanımda olmaları iyiydi ve sahile doğru çıktığım bu yolculuğu benim için az da olsa kolaylaştırıyorlardı.</p>

  <p>Celeste'yi demirlemiş bir vaziyette bizi beklerken bulunca rahatladık. Kaptan bizi gördüğüne sevindi ve annemin yokluğunda gemiyi tutan benmişim gibi davranmaya başladı. Bunların annemin talimatları olduğunu açıkladı.</p>

  <p>Uzun bir süre önce Yunanistan'a gelmek üzere yola çıkan grup mensuplarından hayatta kalan daha başkaları da olabilir diye birkaç gün bekledik. Sonradan birkaç kişi geldi ve bu sürenin sonunda Grimalkin ve Mouldheel kardeşler de olmak üzere güvertede toplam on beş cadı oldu. Ama Bill Arkwright gelmedi. Artık bizim kaçabilmemiz için hayatını feda ettiği çok açıktı.</p>

  <p>&nbsp;</p>

  <p>Eve dönmek üzere yelken açınca geceleri daha önce olduğu gibi bir hamakta değil de büyük ve rahat bir yatakta geçirmeye başladım. Annemin kamarasına benim geçmem Hayalet'in fikriydi.</p>

  <p>"Neden olmasın evlat?" dedi. "Annen böyle olsun isterdi."</p>

  <p>İşte böylelikle dönüş yolculuğum nispeten daha rahat geçti ve geceleri gemiyle birlikte sallanıp kapımda nöbet tutan köpeklerin soluk alıp verişleriyle ahşap gıcırtılarını dinlerken düşünecek epey vaktim oldu. Olan biten her şeyi tekrar tekrar zihnimden geçirdim ve her seferinde aynı amansız düşünceye saplanıp kaldım: Annem Karanlık'ta tutsaktı, ruhu oraya geçitten geçen Ord'la birlikte gitmişti. Acaba Bill Arkwright'in kaderi de böyle mi olmuştu?</p>

  <p>Rüyamda annemi görmeyi umut edip durdum; her gece amacım buydu. Bir anda rüya görmek uyanmaktan daha önemli bir hal almıştı. Bu iki hafta boyunca gerçekleşmediyse de en sonunda rüyamda belirdi. Üstelik bu rüyayı son derece bilinçli bir şekilde gördüm, rüya gördüğümün bilincindeydim.</p>

  <p>Çiftliğin mutfağındaydık ve annem sallanan sandalyesine oturmuş, ocağın diğer tarafından bana bakıyordu. Bense bir taburenin üzerinde mutlu mesut oturuyordum. Karşımdaki annemin eski haliydi, Yunanistan'dan dönüp de Jack'in dönüşüm geçiren bir yaratık olduğunu düşünerek dehşete kapılmasına neden olduğu zamankinden çok farklıydı; Ord'da konuştuğum ve hızlı bir şekilde o korkutucu ama güzel meleğe dönüşen haliyle de alakası yoktu.</p>

  <p>Benimle konuşmaya başladı, sesi içtenlik, sevgi ve anlayış doluydu.</p>

  <p>"Karanlık yüzünden kendinden ödün vermen gerekeceğini biliyordum oğlum. Şeytan'la pazarlık edeceğini biliyordum; çünkü en başından beri bunu yapabilecek güç, içindeydi. Ve bunu yalnızca sevdiklerine yardım etmek için değil tüm eyaletin, hatta bütün dünyanın iyiliği için yaptın. Kendini suçlama. Bu yalnızca sen olmanın getirdiği bir yük.</p>

  <p>"Hepsinden öte şunu asla unutma," diye devam etti. "Şeytan sana zarar vermiş olabilir fakat sen de ona zarar verdin ve Karanlık'a büyük bir darbe indirdin. İnan oğlum. Kendine daima inan. İyileşeceğine ve bunun sahiden olacağına <span class="t21">inan.</span> Ve kendine fazla yüklenme. Bazı şeylerin olması gerekir ve sonrasında doğrulup gerçek anlamda olman gereken kişi olman için önce düşmen gerekiyordu."</p>

  <p>Yanına gidip ona sarılmak istediysem de ayağa kalkar kalkmaz rüya bulanıklaştı ve gözlerimi açtım. Kendimi kamarada buldum.</p>

  <p>Acaba bu bir rüya mıydı yoksa rüyadan fazlası mıydı? Üç gün sonra Cebelitarık Boğazı'ndan geçerken annemle ikinci kez karşılaştım. Rüzgâr neredeyse tamamen durmuştu ve çok yavaş ilerliyorduk. O gece başımı yastığa koyar koymaz uykuya daldım.</p>

  <p>Anlatacağım şey tam uyanmak üzereyken oldu. Tam önümde, yatağa yakın bir yerden gelen bir ses duydum. Tuhaf bir ses. Havada çınlayan bir şey. Bir tür çatlama, yırtılma sesine benzer bir ses. Ve bir an için korktum. Dehşete kapıldım.</p>

  <p>Bu, Karanlık'a ait bir şey yaklaşırken hissettiğim soğukluk hissinden farklıydı. Bu çok daha güçlü ve şaşırtıcı bir şeydi. Sanki hemen yanı başımda, aslında orada olmaması gereken bir şey vardı. Sanki bir şey bildiğimiz haliyle dünyaya dair tüm kuralları altüst etmişti. Fakat nasıl ki bazı güzel rüyalar aniden kâbusa dönüşüverir, bunun için tam tersi oldu. Hissettiğim dehşet duygusu bir anda silinerek yerini bir sıcaklık hissine bıraktı.</p>

  <p>Bu sıcaklığı tenimde hissetmedim. Yani söz konusu olan şey bana dokunan sıcak bir el değildi. Bu içimden geçip giden bir histi. Kemiklerime, etime ve sinir uçlarıma kadar uzanan bir his. Bu sıcaklık ve sevgiydi. Katıksız sevgi. Bunu ancak böyle tarif edebilirim. Kelime sarf edilmedi. Mesaj falan yoktu. Ancak en ufak bir şüphem dahi kalmamıştı.</p>

  <p>Bu annemdi. Güvendeydi ve bana veda etmeye gelmişti. Buna emin oldum ve böylelikle hissettiğim acı azaldı.</p>

  <p><a id="a0"></a>&nbsp;</p>
</body>
</html>
