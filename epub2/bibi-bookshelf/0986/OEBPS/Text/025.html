<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 15</title>
</head>

<body>
  <h1 class="h11">BÖLÜM 15</h1>

  <p class="p10"><span class="t7">ORD'A YAKLA</span><span class="t7">Ş</span><span class="t7">IYORUZ</span></p>

  <p>&nbsp;</p>

  <p>Ord'dan kaçan insan kalabalığına karşı mücadele ederek güneye ilerledik. Mülteciler her yerdeydi. Kucaklarında eşya yahut çocuk taşıyan bazıları yürüyordu; diğerleriyse ellerine geçen ne varsa içine atarak doldurdukları ufak at arabalarını itekliyordu. Çoğu dönüp uyarılarda bulunuyor, bize onlarla birlikte kaçmamız gerektiğini söylüyordu; çaresizdiler ve hem kendileri hem de aileleri için korkuyorlardı.</p>

  <p>Bütün sabah o çorak araziyi kasıp kavuran sarımtırak güneşin altında yürüdük. Ufuk çizgisindeki kara hortumlar kuzeye ilerlerken önlerine çıkan her şeyi yerle bir ediyordu, neyse ki bizim yakınımızdan geçmemişlerdi. Ve artık rüzgâr dinmiş, hava her geçen dakika daha da ısınıp boğucu bir hal almaya başlamıştı. Elimde asamın yanı sıra annemin at arabasından aldığım çantam vardı. Annemin refakatçisi onun hemen arkasındaydı ve onların da arkasından gelen Pendle cadılarının en önünde Grimalkin vardı. Bill Arkwright ve Hayalet, Alice ile benim sağımızdan yürüyorlardı ve üç köpek de onları takip ediyordu. Epey arkamızda, en az yüz metre gerimizdeyse atlı paralı askerler vardı.</p>

  <p>Alice de ben de yorgunduk ve bizi bekleyen şeyleri düşündükçe korkuya kapıldığımızdan neredeyse ağzımızı bıçak açmıyordu. Bir ara Bill Arkwright yanıma geldi.</p>

  <p>"Üstat Ward, eyalete göre burası nasıl bir yer? Fikrini değiştirdin mi? Burada yaşamak ister misin?" diye sordu.</p>

  <p>"Keşke evde olsaydım," dedim. "Yemyeşil tepelerle ormanları özlüyorum, yağmuru bile!"</p>

  <p>"Evet, ne demek istediğini anlıyorum. Burası kurak bir ülke, ancak annenin söylediklerine bakılırsa çok yakında yağmur yağacak."</p>

  <p>Ord'un belirmesinden sonra başlayacak sağanak yağışları kast ediyordu. "Sana sormak istediğim bir şey var Üstat Ward. Eğer bana bir şey olursa köpeklere sen bakar mısın? Bay Gregory'nin onları Chipenden'da istemeyeceğine eminim; ne de olsa öcülerle köpekler iyi anlaşamaz! Ama sen onlara iyi bir yuva bulursun."</p>

  <p>"Elbette bakarım."</p>

  <p>"O halde umalım da bu gerekmesin; umalım da hepimiz çok yakında sağ salim eyalete dönebilelim. Korkarım bizi şimdiye dek karşılaştığımız her şeyden daha büyük tehlikeler bekliyor. Bu yüzden eğer bir daha görüşemezsek diye dostluğumuz için el sıkışalım..."</p>

  <p>Arkwright'in uzattığı elini sıktım. Alice'e doğru gülümseyip başını sallayarak yanımdan ayrıldı. Üzgün hissediyordum: Sanki sonsuza dek elveda demiş gibiydik.</p>

  <p>Fakat yüzleşmem gereken bir başka veda daha vardı, Hayalet'in vedası. Çok geçmeden o da yanıma geldi. Yaklaşırken Alice'in yavaşlayarak arkamızdaki Grimalkin'in yanına gittiğini fark ettim.</p>

  <p>"Gergin misin evlat?" diye sordu ustam.</p>

  <p>"Hem gerginim hem de korkuyorum," dedim. "Sürekli olarak yavaş ve derin soluklar alıp veriyorum ama pek faydası olmuyor."</p>

  <p>"Olacak evlat, olacak. Bunu yapmaya devam et ve sana öğrettiklerimi hatırla. Kaleye girdikten sonra yanımdan ayrılma. Orada kim bilir bizi ne tür tehlikeler bekliyordur."</p>

  <p>Omzuma hafifçe vurduktan sonra uzaklaştı. Bunu Alice'in yanında yürümekten hoşlanmadığı için mi yaptığını düşündüm. Çok geçmeden kısa bir mola verdik ve Seilenos'un tıkırtıcılar hakkında anlattıklarını defterime yazdım. Bu, sakinleşmeme yardımcı oldu. Bizi ne tür tehlikeler beklerse beklesin eğitimime devam etmeliydim.</p>

  <p>Yeniden yola koyulduğumuzda bir ziyaretçim daha oldu. Hem Alice hem de benim gelmese de olurdu diyeceğimiz bir ziyaretçi. Mab ve kanca burunlu kız kardeşleri yanımıza yanaştılar.</p>

  <p>"Neler yapıyorsun Tom?" diye sordu Mab yan yan bakarak. "Yanında yürüyen ölü bir kız değil. Şu Alice Deane şimdiye ölmüş olmalıydı. Bunu gördüm. O lamia cadısını Alice'in kanını emip derisini paramparça ederken gördüm. Onu yalnızca Karanlık'a ait bir şey kurtarabilirdi. Göremediğim tek şey bu olabilir. Ne işler karıştırıyorsun Tom? Karanlık'ı kullanarak bir şeyler yapmış olmalısın. Durumun tek açıklaması bu! Bay Gregory bu konuda ne düşünüyor, ha?"</p>

  <p>Alice koşup onu öyle bir itti ki Mab neredeyse dengesini kaybedip yere yuvarlanacaktı. "Sen saçma sapan konuşmazken de işler yeterince kötü zaten. Git buradan! Tom'u rahat bırak!"</p>

  <p>Mab, Alice'e dönüp yüzünü çizmek istiyormuşçasına ellerini öne doğru uzattıysa da ben hemen aralarına girdim. Mab omuz silkip uzaklaştı.</p>

  <p>"İşimize bakalım," dedi dudaklarını büzüp gülümseyerek. "Bırakalım da yapılan ve söylenenleri düşünebilesin. Artık Karanlık'a daha yakınsın Tom. Hem de hiç olmadığın kadar..."</p>

  <p>Bunun üzerine Mab ve kız kardeşleri uzaklaşınca düşüncelere daldım. Alice'le birlikte yürümeye devam ettiysem de kimse tek kelime etmedi. Söyleyecek ne vardı ki? Her ikimiz de Karanlık'la uzlaştığımın farkındaydık. Tek tesellim Mab'in söylediklerini Hayalet'in duymamış olmasıydı.</p>

  <p>&nbsp;</p>

  <p>O gün sabahın geç saatlerinde hava değişmeye başladı. Yeniden çıkan rüzgâr kulaklarımızda çınlayan bir fırtınaya dönüştü. Sıcakta ilerlemeye devam ettiysek de artık iyice rahatsızdık.</p>

  <p>Çok geçmeden Alice ileriyi işaret etti. "Şuna bak Tom. Daha önce hiç böyle bir şey gördün mü?"</p>

  <p>Önce hiçbir şey göremedim; ardından ufukta tehditkâr bir silüet belirdi.</p>

  <p>"Bu da ne böyle? Bir kayalık mı? Yoksa dağların güneş almayan sırtları mı?" diye sordum.</p>

  <p>Alice başını iki yana salladı. "Bu bir bulut Tom. Ve çok tuhaf, karanlık bir bulut. Normal değil kesinlikle! Görüntüsü hiç hoşuma gitmedi."</p>

  <p>Normal şartlarda böylesine korkutucu bir bulut, yaklaşan şiddetli bir fırtınayla sağanak yağışın habercisi olurdu. Ne var ki yaklaştıkça kocaman siyah bir tabak yahut kalkan gibi kenar kısmının kıvrık olduğunu gördüm. Rüzgârın yeniden kesilmesiyle birlikte sıcaklık düşmeye başladı; az öncesine kadar sıcaktan kavrulurken bir anda soğuk ve korkudan titremeye başladık. Kendimizi aniden loş bir dünyada bulduk, yüzlerimiz gölgelenmişti.</p>

  <p>Etrafa baktım: Alice, Arkwright ve Pendle cadıları dâhil olmak üzere diğerleri başımızın üzerindeki karanlığın ağırlığı altında eziliyormuşçasına öne eğilmiş ağır ağır ilerliyordu. Yalnızca Hayalet'in başı yukarıdaydı.</p>

  <p>Artık en ufak bir esinti dahi olmamasına rağmen bu meşum ve tuhaf bulutun gökyüzünde çalkalanıp durduğunu, sanki içinde elindeki kocaman sopayı sallayıp duran bir dev varmışçasına köpürerek girdap gibi döndüğünü görebiliyordum. Çok geçmeden yüksek ve tiz bir çığlık duydum; aniden ufukta turuncu bir ışık çakması oldu.</p>

  <p>"İşte annemin bahsettiği şey bu Alice!" diye bağırarak ileriyi işaret ettim. "Bu ateş sütunu. Ord onun içinde bir yerlerde olmalı!"</p>

  <p>Ateş sütunundan en az üç kilometre uzaktaydık, fakat etrafımızda sıcaklığın düşmüş olmasına rağmen yaydığı ısıyı alnımda hissedebiliyordum. Kızıl renkte muazzam bir girdaba, yeryüzünü gökyüzüyle birleştirirken zonklayıp duran bir tür damara doğru ilerliyorduk. Bu son derece çarpıcı ve rahatsız edici bir görüntüydü ve neredeyse düzenli bir şekilde esneyip şişiyordu; bir anda patlayıp hepimizi yutuvermesinden korkuyordum. Tabanından yukarı doğru çakan şimşekler gökyüzündeki siyah buluta doğru beyaz ve mavi renkli çarpık dallar gibi uzanıyordu.</p>

  <p>Yeri değişmese de sütun saat yönünün tersine doğru büyük bir hızla dönüyordu. Fır dönen toz yığınları tabanında mantara benzeyen bir tür bulut oluşturuyor, tepesindeyse dönüp duran bulutun kendisiyle birleşiyordu. Tiz inilti yüksek ve bet bir feryada dönüşürken başlangıçta ne olduğunu kestirmenin çok güç olduğu keskin bir koku aldım; önce burun deliklerimi yakan bu kokunun tadını genzimde alabiliyordum.</p>

  <p>"Et yanıyormuş gibi kokuyor!" diye bağırdı Alice havayı koklayarak. "Ve bu sesler de cehennemde yanan ruhların sesine benziyor. Yanıyorlar! Hepsi yanıyor!"</p>

  <p>Eğer öyleyse bu, hislerimin bana söylediğinin tam tersiydi: Bu, yakmaktan çok yaratmaktı; ateşlerin arasından doğan ten. Eğer annemin söyledikleri doğruysa Ordeen ve hizmetkârları dünyamıza bu alevlerin arasından geçerek ayak basıyorlardı. Bu alevli bir geçitti. Yüzüme vuran sıcaklık bir şekilde azaldı; renkler tayf boyunca ilerleyip kan kırmızıdan yavaşça bronza dönüşürken sütunun öfkesi dindi.</p>

  <p>"Bu devasa bir bina!" diye bağırdı Alice korku içinde ileriyi işaret ederek. "Bak! Şurada! Alevlerin arasında görebilirsin! İşte bu Ord..."</p>

  <p>Alice haklıydı. Girdabın yavaşlayıp ufaldığını görebiliyordum, fakat bu çökmeden ziyade oluşma sürecine benziyordu; artık neredeyse şeffaflaşan alevlerin arasında Ord'un, yani Ordeen'in o uğursuz yapısının neye benzediğini görebiliyorduk.</p>

  <p>Aynı boyutta ve sarmal yapıda üç kulesi vardı, öyle uzunlardı ki neredeyse bulutun içine kadar yükseliyorlardı. Arkalarında annemin bahsettiği kubbe vardı. Ve hem kuleler hem de kubbe devasa bir katedrali andıran ve Priestown'daki en büyük kiliseden bile daha büyük ve görkemli bir yapıdan yükseliyordu. Ve bir katedrali inşa etmek onlarca yıl sürerken karşımızdaki yapı neredeyse birkaç dakika içinde oluşuvermişti.</p>

  <p>Ateş sütunu artık tamamen yok olmuştu. İlerlemeye devam ederek önümüzde kocaman, dehşet verici bir yaratık gibi yükselmekte olan Ord'a yaklaştık. Dışarıda karanlık artarken Ord'un içinden tuhaf bir ışık sızmaya başlamıştı. Artık içeride yanan ve biz baktıkça yoğunlaşan bronz renkli bir ışıkla aydınlatılıyor gibi görünüyordu, ilk kez o an yapının tüm detaylarını görebildim. Sarmal şeklindeki kulelerin her birinin üzerinde, tepeleri tıpkı kiliselerinkine benzer şekilde kavisli olan uzun, dar pencereler vardı.</p>

  <p>Pencereler açıktı ve içeride yanan ateşler çok daha parlak görünüyordu.</p>

  <p>"Bu pencerelerin ardında hareket eden korkunç şeyler var," diye fısıldadı Alice, yüzünde şaşkınlık ve dehşet dolu bir ifade vardı. "Cehennemden çıkma şeyler."</p>

  <p>"Bu sadece hayal gücünün bir oyunu Alice," dedim. "Doğru dürüst bir şey göremeyeceğimiz kadar uzakta."</p>

  <p>Bu itirazlarıma rağmen pencerelerden bazılarında bir <span class="t21">hareket</span> olduğunu görebiliyordum; belirsiz silüetler ışığa karşı tıpkı gulyabaniler gibi titreşip duruyordu. Bunların ne olabileceğini düşünmek istemiyordum. Sonra gözlerim ana girişe kaydı. Yapıya girilebilecek kapıların arasındaki en büyüğü. Yüksek ve kemerliydi ve ışıl ışıl parlamasına rağmen içerisi öyle karanlıktı ki neler barındırıyor olabileceğini düşününce dehşete kapıldım. Ord, Karanlık'taki bir geçit aracılığıyla gelmişti ve içinde her şey olabilirdi.</p>

  <p>Artık iyice yaklaşmıştık. Önümüzde yükselen devasa kale, gökyüzünün karanlığını bile gölgeliyordu.</p>

  <p>Arkamızdan haykırılan bir emir duyup dönünce askerlerin durup uçları Ord'a dönük iki yarım ay şeklinde yeni bir dizilişe geçtiklerini gördük. Işıl ışıl parlayan zırhları ve silahlarıyla yenilmez görünüyorlardı. Görevlerinden ilkini başarıyla tamamlamışlardı. Periler bizden uzak durmuştu: Ara ara küçük gruplar perileri kovalamak yahut avlamak üzere ana kafileden ayrılmıştı. Şimdi bu paralı askerleri çok daha tehlikeli bir görev bekliyordu: Kalenin içine girip orada karanlık varlıklarla savaşacaklardı.</p>

  <p>Yürümeye devam ettik. Paralı askerlerin saldırı anı gelinceye dek harekete geçmemeleri kararlaştırılmıştı. Kalenin dış duvarına bakarken annemin bahsettiği ikinci girişi gördüm: Hemen üzerinde geyiklerinkini andıran boynuzlarıyla taştan bir kurukafa vardı. Heyet içeriye işte buradan girecekti. Başarısız olursak Ordeen'in hizmetkârları ana girişten çıkarak etrafı talan edecekti.</p>

  <p>Bir anda yüzümde bir ıslaklık hissettim; damlalar çok geçmeden durgun gökyüzünden boşalan şiddetli ve ılık bir yağmura dönüştü. Yağan yağmur sert ve kuru toprağı döverken Ord'un üzerinden buhar çıkmaya başlayınca aklımdan görünmez bir demircinin çalışmasını bitirdikten sonra istediği şekilde kullanabilmek için soğutmaya çalıştığına dair tuhaf bir düşünce geçti.</p>

  <p>Birkaç dakika içinde yoğun, beyaz bir sis üzerimize doğru geldi ve görüş mesafesi birkaç metreye düştü. Her şey ürkütücü bir sessizliğe büründü. Çok geçmeden sislerin arasından Seilenos ve on üç kişilik heyetin geri kalanını oluşturacak olan annemin refakatçileriyle birlikte Grimalkin belirdi.</p>

  <p>Annem dönüp beni rahatlatmak için hafifçe omzuma vurdu. "Vakit geldi. Cesur olmalısın oğlum. Kolay olmayacak. Ama bunu atlatabilecek güce sahipsin."</p>

  <p>"Periler bizim yaklaştığımızı görüp Ordeen'i uyarmamışlar mıdır? Yanımızda bir paralı asker ordusu olduğunu haber vermezler mi?"</p>

  <p>Annem başını iki yana salladı. "Hayır, Ordeen'le doğrudan temas kuramazlar. Gelmesini bekleyip saldığı dehşetten faydalanıp ölüler ve ölmekte olanları kullanarak ziyafet çekerler."</p>

  <p>"İyi de şimdiye dek bizi görmemişler midir? Ord'un içinde uyanmış olanlar, yapmayı düşündüğümüz şeyi tahmin etmemişler midir?"</p>

  <p>"Bizimki normalden büyük olsa da silahlı güçler Ord'a giden heyetlere daima eşlik etmiştir, yani bu yeni bir şey değil. İçeriden bakanlar için bu askerler yalnızca yenilmeyi bekleyen taze et ve kandan ibaret. Planladığımız saldırıyı beklemiyorlardır."</p>

  <p>Annem bir anda bana sımsıkı sarıldı. Geri çekildiğinde gözlerinde yaşlar vardı. Konuşmaya çalıştı, ağzı açıldıysa da tek kelime dahi edemedi.</p>

  <p>Hemen arkasındaki gölgelerin içinden biri belirdi. Ustam. Elini omzuma koyup beni kenara çekti.</p>

  <p>"Eh evlat, işte vakit geldi. Annenin yöntemlerini ve birlikte çalıştığı varlıkları sevmiyorum fakat Aydınlık'a ait olduğunu ve her ne yapıyorsa hepimizin iyiliği için yaptığını biliyorum. Orada her neyle karşılaşırsan karşılaş öğrettiklerimi hatırla, kendine dürüst ol ve gelmiş geçmiş en iyi çırağım olduğunu unutma."</p>

  <p>Bu güzel sözler için ona teşekkür ettim ve o da elimi sıktı.</p>

  <p>"Bir şey daha var," dedi gitmek üzere arkamı dönerken. "Annenin o küçük cadıyı neden seninle birlikte yolladığını bilmiyorum." Başıyla Alice'i işaret etti. "Kızın seni koruyacağını düşünüyor olmalı. Ben de öyle umuyorum. Ama bir an için bile anne babasının kim olduğunu unutma. O bir cadıyla Şeytan'ın kızı. Bizden biri değil ve ne kadar çabalarsa çabalasın olamaz. Bunu unutmasan iyi edersin evlat."</p>

  <p>Sözleri kalbimi yaraladı, ama söyleyecek sözüm olmadığından başımı salladıktan sonra çantamla asamı alıp Grimalkin'in Alice ve diğerleriyle birlikte beni beklediği yere gittim. Grimalkin önden gidip sisin içine girerek Ord'a doğru ilerlemeye başladı.</p>

  <p>&nbsp;</p>
</body>
</html>
