<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 13</title>
</head>

<body>
  <h1 class="h11">BÖLÜM 13</h1>

  <p class="p10"><span class="t7">BEN</span><span class="t7">İ</span><span class="t7">M KANIM</span></p>

  <p>&nbsp;</p>

  <p>Bedenim baştan ayağa sarsıldıysa da hiç acı hissetmedim. Gözlerimi açıp parlak güneş ışığına baktım. Sabahın geç saatleriydi. Doğrulup etrafa baktım. Asam yanımdaydı.</p>

  <p>Aniden olan biteni anımsadım. Alice! Mağara!</p>

  <p>Ayağa fırladım. Her iki tarafı da dik ve sivri kayalıklarla çevrili bir dağ patikasındaydım. Bir gece önce izlediğim patika olup olmadığını kestirmem imkânsızdı, ancak burada ne lamia mağarasına açılan bir yarık ne de beslenen lamialara dair bir iz vardı.</p>

  <p>"Tom!"</p>

  <p>Arkama dönünce Alice'i patika boyunca bana doğru yürürken gördüm, gözlerinden yaşlar boşalıyordu. Öldüğünü sanmıştım, bu yüzden hiç düşünmeden koşup ona sarıldım. Bütün şüphelerim siliniverdi. Hayalet'in düşündüklerinin ne önemi vardı? O an, birlikte yaşadığımız onca şeyin ardından bunun hiç önemi yoktu. Alice de bana sarıldı ve uzun bir süre öylece kaldık, fakat sonra o bir kol boyu kadar gerileyip beni omuzlarımdan tuttu.</p>

  <p>"Ah Tom, dün gece olanlar sahiden yaşandı mı? Etraf karanlıktı ve lamianın dişleri beni paramparça ediyordu. Kan kaybından güçsüz düşmüştüm ve her şey bitti sandım. Ölüyordum. Sonra bir anda güneşi gördüm. Ve üzerimde tek bir iz dahi yok. Bu sadece bir kâbus muydu?</p>

  <p>"Hayır, bunlar sahiden oldu," dedim. "Ama Grimalkin bana iki farklı hediye vermişti: bir bıçak ve bir de kara dilek. Lamia seni yuvasına sürükleyince ben de bu kara dileği kullanıp seni kurtardım. Sonra baban çıkageldi."</p>

  <p>Ona Şeytan'ın söylediklerini anımsayabildiğim kadarıyla anlattım; benim kurban edileceğimi söylediğinden bahsettim. Fakat yine de Alice'e annemin asıl lamia olduğunu söylemedim. Bunu yüksek sesle dile getiremiyordum. Çok fazla acı veriyordu.</p>

  <p>"O sadece bizimle oyun oynuyor," dedi Alice acı içinde. "Her zamanki gibi her şeyi lehine kullanmaya çalışıyor. Senin kurban edilecek olmana gelince... bunu bir an dahi aklından geçirme. Annen seni korumak için her şeyi tehlikeye attı. Hatta daha dün gece, tehlikeden kaçabilesin diye de aynı şeyi yaptı. Yalan söylüyor Tom. Her zamanki gibi yalan söylüyor..."</p>

  <p>"Olabilir. Ama geçtiğimiz sonbaharda senin baban olduğunu söylediğinde yalan söylememişti, öyle değil mi? Ve dün akşam söyledikleri gerçek olabilir. Annem her ne kadar beni sevse de söz konusu olan şey zafer kazanmaksa beni kurban ederek bu acıya katlanabilir. Belki de beni vakit geldiğinde kurban edebilsin diye korumuştur."</p>

  <p>"Annen böyle bir şey yapmaz Tom."</p>

  <p>"Karanlık'ı yenebilmenin tek yolu bu olsa bile mi? Beni bir amaç uğruna doğurduğunu unutma. Bir keresinde Hayalet'e benim 'eyalete hediyesi' olduğumu söylemişti. Bir amaç uğruna doğmuşum."</p>

  <p>"Öyle bile olsa önce sana sorardı. Tıpkı ona sandıktaki parayı vermen ve onunla birlikte Yunanistan'a gelmen gerektiğinde sorduğu gibi."</p>

  <p>Bir an için duraksayıp annemin ailesine olan sevgisini düşündüm. "Sanırım haklısın Alice. Eğer böyle bir şey olacaksa önce bana soracaktır."</p>

  <p>"Peki senin yanıtın ne olur Tom?"</p>

  <p>Bir şey demedim. Düşüncesi dahi hoş değildi.</p>

  <p>"Hem zaten bu da bir işe yaramaz ki," dedim acı içinde. "Şeytan kendi gücü kullanıp Ordeen'i desteklerken annemi zayıflatacak. Ona şimdiden zarar vermiş durumda. Artık geleceği görememesinin nedeni o. Bu yüzden Mab'e ihtiyacı var. Ordeen yenilse bile bu kez Şeytan'ın hesaba katılması gerekecek. Yani durum son derece umutsuz."</p>

  <p>Tek kelime daha etmeden doğuya doğru yola koyulup dağların arasından kıvrıla kıvrıla ilerleyen patika boyunca yürümeye başladık. Yeniden konuşabilmemiz için epey bir süre geçmesi gerekti.</p>

  <p>&nbsp;</p>

  <p>En sonunda bir çam ormanından geçip alçaldıktan sonra Meteora'ya uzanan çorak ovayı aştık. Manastırların yüksek kayalıkların tepesine inşa edildiğini biliyordum, yani çok güneye gittiysek bile onları uzaktan da olsa görürdük.</p>

  <p>Yolculuğumuzun ikinci gününde ufukta duman bulutuna benzer bir şey gördük. Bu annemin grubu olabilirdi; belki de onlara saldıran perilerdi. Biz de yakalanma riskine girmek istemeyerek aradaki mesafeyi koruduk.</p>

  <p>En sonunda kuzeydoğu yönünde Meteora kayalıklarını gördük. Yaklaştıkça daha da heybetli görünüyorlardı. Yemyeşil ağaç ve fundalıkların arasından yükselerek bizi çevreleyen kayalar doğanın şekillendirdiği devasa sütunları andırıyordu. Ve zirvelerinde o meşhur manastırlar vardı. Hava koşullarıyla zamanın tahrip edici etkilerine dayanabilecek kadar güçlü olmaları bir yana, böylesine tehlikeli yüksekliklerde bu tür binaların inşa edilebilmesi dahi imkânsız görünüyordu.</p>

  <p>Kayalıkların altında etrafı duvarlarla çevrili ve güneyinde zeytin ağacı koruları bulunan Kalambaka kasabası vardı. Elimi güneşe karşı gözlerime siper ederek ufka baktım. Annem çok geç kalmış olabileceğimizden korkuyordu fakat henüz Ordeen'in Kalesi'ne dair hiç iz yoktu.</p>

  <p>Kasabanın çevresinden dolaşıp etrafı gözleyen bakışlardan saklanmak için kayalıkların altındaki ağaçlık alana kamp kurduk. Bizi yalnızca korunaklı manastırlarından aşağıya bakan rahipler görebilirdi.</p>

  <p>Kasabayı evlerin arasına çekilen iplere asılmış, rüzgâr estikçe sallanıp duran fenerler aydınlatıyordu, ilk gece saatlerce bu fenerlere baktık: Gökteki yıldızlar yavaşça doğudan batıya ilerlerken dans edip duruyorlardı. Oldukça iyi yedik. Alice'in yakaladığı tavşanlar en az eyalettekiler kadar lezzetli çıktı.</p>

  <p>İkinci gece yemek yerken Alice tehlike sezinleyip alelacele ayağa kalkarak parmağını dudaklarına götürdü. Ne var ki uyarı yapmakta gecikmişti.</p>

  <p>Devasa bir silüet ağaçların arasından çıkıp yemek yediğimiz açıklığa geldi. Bir homurtu ve arkasından metalik bir ses duydum, tam o esnada hilal şeklindeki ayın bulutun içinden çıkmasıyla birlikte kendimizi ışıl ışıl parlayan gümüşi bir silüete şaşkın vaziyette bakarken bulduk.</p>

  <p>Bu, zincirli zırha bürünerek eyerine iki kocaman kılıç takmış bir atlı savaşçıydı. Hem de ne at ama! Eyalette at arabalarına koşulan yahut mavna çeken ağır ve hantal hayvanlara benzemiyordu; kemerli burnu ve upuzun boyuyla harika bir safkandı. Üzerindekiyse baştan ayağa tam bir savaşçıydı; kartallarınkine benzeyen bir burnu ve çıkık elmacık kemikleri vardı, saçları uzundu ve bıyığı ağzını örtüyordu.</p>

  <p>Atlı kılıcını çekti ve bir an için saldıracak sandım, ancak sadece o açıklığı terk etmemiz gerektiğini işaret ediyordu. Tartışmadık, arkamızı döndüğümüz gibi ağaçların arasına girdik.</p>

  <p>Şafak söktüğünde bu savaşçının aslında arkasındakiler için yolu açan bir gözcü olduğunu anladık. Çok sayıda -en az bin kadar- savaşçı ova boyunca ilerliyordu. Zırhları gün ışığında perdahlanmış gümüş gibi ışıyordu ve arkalarında yükselen toz bulutu fırtına bulutlarını andırıyordu. Yenilmez görünüyorlardı.</p>

  <p>Kasabanın hemen kuzeyinde, ağaçların başladığı yerde kamp kurdular. <span class="t21">Bunlar da kim?</span> diye düşündüm.</p>

  <p>"Sence bunların Ordeen ile bir ilgisi var mı Alice? Acaba onun destekçileri mi?"</p>

  <p>"Emin değilim Tom, ama annen bunlara benzeyen düşman savaşçılardan bahsetmemişti, öyle değil mi? Tek söylediği şey bizi perilerden korusunlar diye kiralık asker tutacağıydı. Bunlar o kiralık askerler olabilir. O zaman aynı taraftanız demektir. Yine de bu kadar kalabalık olacaklarını sanmıyordum."</p>

  <p>"Onlar olsa çok iyi olur elbette, ama yine de yaklaşmayı göze alamayız."</p>

  <p>Böylece aramızdaki mesafeyi koruyup bir yandan da kim olduklarını düşünerek ilerlemeye devam ettik. Düşman mı yoksa dost muydular? Beklerken Alice bana dönüp elbisesinin cebinden ufak bir toprak kap çıkarıp havaya kaldırdı. Bu eyalette bana bir zamanlar gösterdiği kan kabıydı.</p>

  <p>"Son günlerde Şeytan'ı çok sık düşünür oldum," dedi. "Bunu kullanarak bizden -ya da en azından senden- uzak durmasını sağlayabiliriz."</p>

  <p>Cadıların Şeytan'ı uzak tutmak için kullandıkları iki yöntem vardı. İlki ona bir çocuk doğurmaktı. Grimalkin bunu yaptığından Şeytan'ın artık ondan uzak durması gerekiyordu. Diğer yöntemse bir kan kabı kullanmaktı. Alice elindeki kabın aslında Şeytan'ın kızı olan ölü su cadısı Morwena'nın kanından birkaç damla içerdiğini iddia ediyordu. Bunu kanımla karıştırıp yanımda taşıdığımda Şeytan bir daha benimle iletişim kuramazdı.</p>

  <p>Başımı sertçe iki yana salladım. Karanlık'ı zaten kara dilek için bir kez kullanmıştım ve bu yeterince kötüydü. Yavaş yavaş oluyordu: Hayalet'in korktuğu şeyler gerçekleşiyordu. Karanlık'a çekiliyordum. Tam o esnada aklıma bir şey geldi. Ustamın aylar önce, ona Alice'in Şeytan'ın kızı olabileceğini açıkladığımda söylediklerini anımsadım. Morwena'nın kanını alabilmesinin mümkün olmadığını söylemişti: Alice muhtemelen kendi kanını kullanmıştı. Şeytan'ın çocuklarından herhangi birinin kanı işe yarardı.</p>

  <p>"Kaptaki senin kanın öyle değil mi Alice?"</p>

  <p>Bir an için itiraz edecek gibi olduysa da sonra yüzünde isyankâr bir ifade belirdi.</p>

  <p>"Evet Tom, bu <span class="t21">benim</span> kanım. Artık gerçeği öğrendiğine göre kendini daha iyi hissediyor musun? Beni yalancı durumuna düşürdüğün için mutlu musun? Bu ister Morwena'nın ister benim kanım olsun hiç fark etmez. Kendi kanından birkaç damla karıştırdığın ve bu kabı yanında taşıdığın sürece o gece dağda yaşadığın gibi bir şey yaşamazsın, tamam mı?"</p>

  <p>Bakışlarımı kaçırdım.</p>

  <p>"Başka bir şey daha var," diye devam etti. "Bunu yaparsan sonsuza dek birlikte olmamız gerekir. Kan kabı seni korur ve senin yanında olursam beni de korur. Ama senden uzaklaşırsam Şeytan bunu benim yaptığımı bileceği için vakit kaybetmeden intikamını almak üzere yanıma gelir. Bu beni rahatsız etmez Tom, yani senin yanında olmak. Hatta hoşuma bile gider. Ve her fırsattan faydalanmak zorundayız. Bize bir şans verecek her fırsattan."</p>

  <p>"Niyetin iyi Alice, o yüzden seninle tartışmayacağım. Fakat değişen hiçbir şey yok. Hâlâ aynı şekilde düşünüyorum: Bir kez daha Karanlık'ı kullanarak riske giremem. Hem bu şekilde bir arada kalmanın iyi bir şey olacağını mı düşünüyorsun? Sürekli olarak bir şekilde ayrılmak zorunda kalırız diye endişelenip dururum. Seni gözümün önünden ayırmak istemem! Bu şekilde nasıl yaşayabiliriz?"</p>

  <p>Eyaletten döner dönmez ayrılmamız gerekeceğini eklemek istemedim - tabii bu savaştan sağ salim çıkmayı başarabilirsek. Hayalet'in çırağı olmaya devam ettiğim sürece ustam Alice'in bizimle birlikte yeniden Chipenden'da yaşamasına asla izin vermezdi.</p>

  <p>Alice üzgün bir şekilde başını salladıktan sonra kabı cebine geri koydu.</p>

  <p>&nbsp;</p>

  <p>Şafak söktükten bir saat kadar sonra Alice aniden doğrulup uzaktaki bir şeyi işaret etti. "Şuraya bak," dedi bana dönerek. "Bu sanırım annenin at arabası!"</p>

  <p>Gözlerimi kısıp savaşçıların kampının uç noktasına baktım. En sonunda siyah bir at arabasına benzeyen bir şey gördüm.</p>

  <p>"Emin misin Alice?" diye sordum.</p>

  <p>"Buradan görmek zor, ama sanırım öyle," diye yanıtladı.</p>

  <p>Annemi böylesine kalabalık bir ordunun elinden nasıl kurtarabilirim diye düşünüp dururken korkularım bir anda yok oluverdi. Alice haklıydı demek. Bakmaya devam ettim ve bir süre sonra küçük bir grup yürüyerek kamptan ayrılıp kayalıklara doğru ilerlemeye başladı. En önde yürüyen biri vardı. Bir kadın - güneşe karşı yüzü peçeli ve kukuletalı.</p>

  <p>"Bu annen Tom! Buna eminim!" diye bağırdı Alice.</p>

  <p>Kukuletalı kadının tam arkasında elinde asa olan bir adam yürüyordu. Yürüyüşünden bunun Hayalet olduğunu anladım. Onları izleyen daha başkaları da vardı. Seilenos ile bizi Igoumenitsa'da karşılayan gruptaki iki eşlikçiyi çıkarabildim. Eğer bu sahiden annemse hiç de tutsak gibi görünmüyordu.</p>

  <p>Ağaçların arasından geçip açıklığa çıktık. Peçeli kadın bizi görüp el salladıktan sonra ilerlememiz için işaret etti. Yaklaşınca peçesini açıp sırtını güneşe döndü. Alice haklıydı. Bu annemdi.</p>

  <p>Gülümsedi, fakat içe dönük ve resmi bir hali vardı. Bakışlarındaysa bir vahşilik vardı ve parlak gün ışığında yüzü eskisinden de daha genç görünüyordu. Güldüğünde dudaklarının etrafında beliren incecik kırışıklar tamamen yok olmuştu.</p>

  <p>"Aferin Alice," dedi. "Kaçmakla iyi ettiniz. Bir süre zorlandıysak da savaşçılar yardımımıza gelene kadar perileri geri püskürtmeyi başardık. Bunlar paralı asker, bana geri verdiğin paranın büyük bir kısmı onlara gitti. Bizimle buluşmak üzere batıya gidiyorlardı ve tam zamanında karşılaştık. Daha önce de söylediğim gibi Tom, periler sayıca çok fazla ve eğer onları bizden uzak tutup yolculuğumuzu tamamlamak istiyorsan bu askerlere ihtiyacımız olacak."</p>

  <p>"Herkes iyi mi?" diye sordum. "Bill Arkwright nerede?"</p>

  <p>"Evet evlat," diye yanıtladı Hayalet. "Birkaç kesik ve ufak tefek yaralar dışında herkes iyi. Bill bu paralı askerlerin lideriyle taktik görüşüyor. Ord'a yaklaşırken en iyi şekilde nasıl konuşlanacağımızı..."</p>

  <p>"Şimdi bizimle gelin," diye emretti annem. "Kaybedecek vakit yok. Manastırlardan birine gideceğiz. Öğrenmemiz gereken şeyler var."</p>

  <p>"Şuna mı anne?" diye sordum en yakında, sağımızdaki kayalığın üzerindekini işaret ederek.</p>

  <p>"Hayır," dedi başını iki yana sallayıp peçesini yeniden takarak. "Onun adı Ayiou Stefanou. Her ne kadar muazzam ve kasabaya yakın olsa da manastırların arasında en yüksek yahut en önemli olanı o değildir. Hayır, bizi uzun bir yolculuk bekliyor."</p>

  <p>Saatlerce yürüdük, Meteora'nın etkileyici yuvarlak kayalıklarıyla zirveleri etrafımızdaydı. En sonunda yüksek, geniş bir kayalığın üzerine inşa edilmiş heybetli bir manastıra vardık.</p>

  <p>"Şu tam önümüzdeki Megalou Manastırı," dedi annem. "İçlerinde en muhteşemi. Yaklaşık iki yüz metre yüksekte, bu da neredeyse Priestown Katedrali'nin çan kulesinin iki katı demek."</p>

  <p>"Bu kadar yüksekteki bir kayalıkta nasıl inşaat yapılır?" diye sordum şaşkınlık içinde yukarı bakarak.</p>

  <p>"Çok fazla rivayet var oğlum," dedi annem, "ama bu manastır yüz yıllar önce Athanasios adındaki bir adam tarafından kurulmuş. Papazlar çok uzun yıllardır bu civardaki mağaralarda yaşıyorlarmış. Rivayetlerden birine göre Athanasios zirveye bir kartalın sırtında çıkmış..." Eliyle ılık rüzgârların estiği yükseklerde süzülen iki kartalı işaret etti.</p>

  <p>"Bu biraz da Herakles'in şu koca kayayı fırlatmasına dair anlatılan hikâyeye benziyor!" dedim gülümseyerek.</p>

  <p>"Kesinlikle öyle Tom. Kaya tırmanma konusunda yetenekli yerel halkın onlara yardım etmiş olmaları çok daha olası."</p>

  <p>"Peki biz oraya nasıl çıkacağız?"</p>

  <p>"Basamaklar var Tom. Bir sürü basamak. Zorlu bir tırmanış olacak ama bir de kayaları oyarak bu basamakları yapmanın ne kadar zor olduğunu düşün! Sadece Bay Gregory, sen ve ben çıkacağız. Alice burada beklemeli. Papazlar beni iyi tanıyor -onlarla daha önce çok kez konuştum- fakat genellikle kadınların yukarı çıkmasından hoşlanmıyorlar."</p>

  <p>Eşlikçi hayal kırıklığına uğrayan Alice'le birlikte aşağıda kalırken ben, annem ve Hayalet'in ardından taş basamakları tırmanmaya başladım. Korkuluk yoktu ve hemen yanımızda yüksek bir uçurum vardı. En sonunda kayaların içine gömülmüş demir bir kapıya ulaştık. Bir papaz kapıyı açıp bizi içeride devam eden dik basamakların bulunduğu yere aldı. Zirveye varınca önümüzde büyük bir kubbe gördük.</p>

  <p>"Bu <span class="t21">katholicon,"</span> dedi annem gülümseyerek.</p>

  <p>Kilise ya da ana şapel anlamına gelen bu kelimeyi biliyordum. "Oraya mı gidiyoruz?"</p>

  <p>"Hayır, Başrahip'i odasında ziyaret edeceğiz."</p>

  <p>Ufak bir binaya doğru ilerledikten sonra girdiğimiz sade ve gösterişsiz odada jilete vurulmuş saçları Bill Arkwright'inkinden bile daha kısa, cılız suratlı bir rahibi taş zemine çömelmiş bulduk. Gözleri kapalıydı ve sanki hiç nefes almıyor gibi görünüyordu. Çıplak taş duvarlara ve bir köşeye atılmış yatak olarak kullanılan saman yığınına baktım. Manastırı yöneten önemli bir rahip için düşündüğümden çok daha farklı bir odaydı.</p>

  <p>Kapı arkamızdan kapandı, ancak Başrahip ne odaya girdiğimizi fark ettiğine dair bir davranışta bulundu ne de hareket etti. Annem işaret parmağını dudaklarına götürerek sessiz olmamız gerektiğini belirtti. Tam o esnada rahibin dudaklarının hareket ettiğini görünce dua ediyor olduğunu anladım.</p>

  <p>En nihayetinde gözlerini açıp her birimize tek tek baktığında gözlerinin bahar aylarında eyalet ormanlarını kaplayan yaban sümbüllerinin renginde olduğunu gördüm. Eliyle yere oturmamızı işaret edince karşısına çömeldik.</p>

  <p>"Bu benim arkadaşım Bay Gregory, Karanlık'ın düşmanlarından biri," dedi annem başıyla Hayalet'i işaret ederek.</p>

  <p>Rahip belli belirsiz gülümsedi. Sonra bakışları bana döndü. "Bu oğlun mu?" diye sordu. Yunanca konuşuyordu, anladığım bir lehçe kullanıyordu.</p>

  <p>"Evet Rahip," diye yanıtladı annem aynı dilde, "bu benim en genç ve yedinci oğlum Thomas."</p>

  <p>"Ord'a girmek için bir planınız var mı?" diye sordu rahip yeniden anneme dönerek.</p>

  <p>"Eğer nüfuzunuzu kullanıp yerlerini vermelerini sağlarsanız grubum Kalambaka heyetinin yerini alabilir."</p>

  <p>Rahibin suratı asıldı. "Ne amaçla?" diye sordu. "Böyle bir risk alarak ne elde etmeyi umuyorsunuz?"</p>

  <p>"Ord göründüğünde Ordeen'in hizmetkârlarından bazıları uyanmış olur; sadece heyeti karşılayacak olanlar. Dikkatlerini dağıtacağız ve ardından daha büyük bir saldırı gerçekleşecek. Tam olarak uyanmadan Ordeen'e ulaşıp onu yok etmeyi umuyoruz..."</p>

  <p>"Adaksal kan ayinine katılacak mısınız? Bu kadar ileri gidecek misiniz?"</p>

  <p>"Kale savunmalarını aşmanın birden fazla yöntemi vardır. Eskilerin kullandığı yöntemi kullanacağım: <span class="t21">tahta bir at,"</span> diye ekledi annem gizemli bir şekilde.</p>

  <p>Ne demek istediğine dair en ufak bir fikrim yoktu ama rahip bunları duyunca gözleri parladı, hemen ardından bakışlarını yine bana çevirdi.</p>

  <p>"Oğlan ne yapması gerektiğini biliyor mu?" diye sordu.</p>

  <p>Annem başını iki yana salladı. "Zamanı geldiğinde söyleyeceğim. Ama o sadık ve itaatkâr bir çocuktur ve gerekeni yapacaktır."</p>

  <p>Bu sözler üzerine Şeytan'ın söylediklerini anımsayınca moralim bozuldu. Yoksa Şeytan doğruyu mu söylemişti? Başrahip 'adaksal kan ayini' terimini kullanmıştı. Zafer kazanmak için kurban mı edilecektim?</p>

  <p>Hayalet ilk kez konuştu. "Görünüşe bakılırsa bize anlatılmamış olan çok şey var; en kötülerini çok yakında öğreneceğimize şüphem yok," dedi anneme sert bir bakış atarak. "Peki ama <span class="t21">siz</span> bize ne söyleyebilirsiniz Rahip? Ord'un geçitten tam olarak ne zaman geçeceğine dair herhangi bir işarete rastladınız mı?"</p>

  <p>Başrahip başını hayır anlamında salladı. "Hayır, ama yakındır; haftalar değil de günler sonra olacağına inanıyorum."</p>

  <p>"Hazırlanmak için çok az vaktimiz var," dedi annem ayaklanarak. "İzin istemeliyiz. O yüzden şimdi bir kez daha soracağım Rahip: Yerlerine geçebilelim diye heyetten görevi bize devretmelerini isteyecek misiniz?"</p>

  <p>Başrahip başını aşağı yukarı salladı. "İstediğinizi yapacağım; çoğu için ölüm emrinden farksız olan bu görevi başkalarına devretmek onları da rahatlatacaktır. Ne var ki gitmeden önce dualarımızı duymanızı istiyorum," dedi. "Özellikle de oğlan. Gücümüzün tam olarak farkında olmadığını hissediyorum."</p>

  <p>Böylelikle Başrahip'i takip ederek çıplak odasından çıkıp <span class="t21">katholicon</span>un muazzam kubbesine doğru ilerlemeye başladık. Doğrusu yorumu sinirimi bozmuştu. Ne düşündüğümü nasıl bilebilirdi? Dua ederek bir şey elde edilebileceğine asla inanmamıştım, fakat babam akşam yemeklerinden önce dua ettiğinde hep 'âmin' demiştim. İnancı olan ve dua eden insanlara saygı duyuyordum, tıpkı babamın öğrettiği gibi. Aydınlık'a ulaşmanın pek çok yolu vardı.</p>

  <p>Şatafatlı mermerleri ve harika mozaikleriyle kilise göz alıcıydı. Yüz kadar rahip duaya başlamış gibi kollarını kavuşturarak mihraba dönmüşlerdi, oysa henüz dua etmeye başlamamışlardı. Aniden şarkı söylemeye başladılar. Duaları bir ilahiydi. Hem de ne ilahi!</p>

  <p>Priestown Katedral korosundaki çocukları şarkı söylerken dinlemiştim ancak bununla kıyaslandığında basit bir han şarkısından farksızdı. Rahiplerin sesleri mükemmel bir uyum içinde kubbe boyunca yükselerek birer melek gibi etrafta dört dönmeye başladı. Hep bir ağızdan aynı ilahiyi söyleyen bu seslerin gücünü hissetmek mümkündü. Tek bir amaca hizmet eden güçlü bir ses.</p>

  <p>Bu dualar <span class="t21">gerçekten</span> Ordeen'i uzak tutabilir miydi? Öyle görünüyordu. Ne var ki Karanlık iyice güçlenmişti ve bu kez kana susamış olan bu tanrıça ovaya mahkûm edilemezdi. Onu yok etmediğimiz takdirde eyalete saldıracaktı. Başarma şansımız çok düşüktü.</p>

  <p>Başrahip'ten izin isteyip <span class="t21">katholicon</span>dan çıktık, rahiplerin sesleri gitgide azaldı. İşte tam o esnada Hayalet'in yüz ifadesini gördüm. Yüzü, çiftlik evinde bana sinirlenip Chipenden'a doğru yola çıktığında nasıl öfke içinde büzüşmüşse şimdi de öyleydi. Düşüncelerini söylemeye hazırlandığını ve bunun en çok annemi etkileyeceğini hissediyordum.</p>

  <p>&nbsp;</p>
</body>
</html>
