<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 24</title>
</head>

<body>
  <h1 class="h11">BÖLÜM 24</h1>

  <p class="p10"><span class="t7">BU DO</span><span class="t7">Ğ</span><span class="t7">RU OLAMAZ</span></p>

  <p>&nbsp;</p>

  <p>Biscay Körfezi'nde bir kez daha gemiyi neredeyse alabora edebilecek bir fırtınaya yakalandıysak da kırılan bir direk ve paramparça olan yelkenlere rağmen yola devam edip memleketimizin tepelerine doğru ilerlerken hava gitgide soğumaya başladı.</p>

  <p>Sunderland Burnu'na vardık ve Jack'in çiftliğine doğru yola koyulduk: Annemin ölüm haberini aileye vermek benim görevimdi.</p>

  <p>Grimalkin, Mab ve hayatta kalmayı başaran diğer cadılar vakit kaybetmeden Pendle'a gittiler. Köpekler hemen arkamızda olduğu halde çiftliğe doğru yürümeye devam ettik.</p>

  <p>Her birimiz sessiz ve düşüncelere dalmış bir şekilde yürüyorduk. Çiftliğe yaklaşırken Jack ve Ellie'yi kızdırmamak için Alice'in uzakta beklemesi gerektiğini anımsadım. Gelgelelim kan kabının korumasını sürdürebilmek için yanımda olması gerekiyordu. Eğer ayrılırsak Şeytan yaptıkları için cezalandırmak üzere ona saldırabilirdi.</p>

  <p>"Alice de bizimle birlikte çiftliğe gelse iyi olur," dedim hızlıca düşünerek. "Jack bu haberi duyunca fenalık geçirebilir, böyle bir durumda Alice'in vereceği şifalı bitkiler onun uyumasına yardımcı olacaktır."</p>

  <p>Hayalet şüphe içinde bana bakarken muhtemelen Jack'in Alice'ten yardım kabul etmeyeceğini düşünüyordu, ama ben sırtımı dönüp Alice'le birlikte onu zavallı Bill Arkwright'in köpekleriyle bırakarak çiftliğe doğru yürümeye devam ettim.</p>

  <p>Çok geçmeden çiftlik köpekleri havlamaya başladı ve Jack güney otlağından bize doğru geldi. Beş metre kadar önümüzde durdu. Annemin memleketini bırakıp eyalete geri dönmesini beklemeyeceğinden onun yanımızda olmaması Jack'i endişelendirmemişti, fakat yine de yüz ifademden en kötüsünü aklına getirmiş olmalıydı.</p>

  <p>"Sorun ne? Ne oldu?" diye sordu. "Kazandınız mı?"</p>

  <p>"Evet Jack, kazandık," dedim. "Kazandık ama korkunç bir bedel ödeyerek. Annem öldü Jack. Bunu söylemenin daha kolay bir yolu yok. O öldü."</p>

  <p>Jack'in gözleri acıyla değil de şaşkınlıkla irileşti. "Bu doğru değil Tom! Bu doğru olamaz!"</p>

  <p>"Bunu kabul etmenin zor olduğunu biliyorum Jack. Annem düşmanını yok ederken can verdi. Kendini feda ederek yalnızca memleketini değil dünyayı daha iyi bir yer haline getirdi."</p>

  <p>"Hayır! Hayır!" diye bağırdı Jack yüzünü buruşturarak. Kollarımı ona dolayıp teselli etmeye çalıştıysam da beni ittirip hiç durmadan, "Hayır! Hayır!" demeye devam etti.</p>

  <p>James bu haberi daha sakin bir şekilde karşıladı. "Bunun olacağını hissetmiştim," dedi usulca. "Bunu bekliyordum."</p>

  <p>Bana sarıldığında titrediğini hissedebiliyordum ancak yine de cesur davranmaya çalışıyordu.</p>

  <p>Sonrasında Jack yattı ve sessizce bir köşede ağlayan Ellie hariç, geri kalanlarımız hiç konuşmadan mutfak masasının etrafına toplandık. Dürüst olmak gerekirse çiftlikten bir an önce gitmek için sabırsızlanıyordum. Orada olmak bana gerçekten çok kötü hissettiriyordu ve annemi kaybetmenin verdiği acıyı yeniden yaşamama neden olmuştu.</p>

  <p>Ellie bize tavuk çorbası hazırladı ve bizi bekleyen yolculuk için güç toplamak adına çorbaya ekmek doğrayıp içmek için kendimi zorladım. Sadece birkaç saat kaldık ama giderayak Jack'e veda etmek üzere yukarı çıktım. Yavaşça yatak odasının kapısını çaldım. Yanıt gelmedi ve iki kez daha denedikten sonra kapıyı yavaşça açtım. Jack yatağın içinde oturuyordu, başını arkalığa yaslamıştı ve yüzünde acı dolu bir ifade vardı.</p>

  <p>"Vedalaşmaya geldim Jack," dedim. "Bir ay kadar sonra yeniden geleceğim. James çiftlik işlerine yardım edebileceği için her şey yoluna girecektir."</p>

  <p>"Yoluna girecek mi?" diye sordu acı içinde. "Bundan böyle işler bir daha nasıl yoluna girebilir?"</p>

  <p>"Üzgünüm Jack. Ben de çok üzülüyorum. Aramızdaki tek fark geçen haftalar bu duruma alışmamı sağladı. Hâlâ acı çekiyorum ama acım biraz olsun azaldı. Senin için de aynısı olacak. Biraz zaman tanı."</p>

  <p>"Zaman mı? Buna alışmamı sağlayacak kadar uzun bir zaman dilimi yok..."</p>

  <p>Başımı öne eğdim. Kendisini daha iyi hissetmesini sağlamak için daha başka ne söyleyebileceğimi bilemiyordum.</p>

  <p>"Hoşça kal Jack," dedim. "Yakında yine geleceğim, söz veriyorum."</p>

  <p>Jack başını sallamakla yetindi, fakat konuşması henüz bitmemişti. Tam çıkmak üzereydim ki bir kez daha hıçkıra hıçkıra ağladıktan sonra acı ve öfke dolu bir sesle konuşmaya başladı.</p>

  <p>"Sen hayalet çırağı olarak çalışmaya başladıktan sonra işler bir daha asla eskisi gibi olmadı," dedi. "Ve şu Alice denen kızı çiftliğe ilk getirdiğin günden sonra her şey daha da kötüye gitmeye başladı. Onu bugün yeniden burada görmek beni hasta ediyor. Eskiden mutluyduk. Gerçekten mutluyduk. Sen bize üzüntüden başka bir şey getirmedin!"</p>

  <p>Dışarı çıkıp kapıyı arkamdan kapattım. Jack her nedense olanlar için beni suçluyordu. Bu ilk değildi fakat kendimi savunmak için söyleyebilecek hiçbir şeyim yoktu. Beni dinlemeyeceğini bildiğim halde kendimi açıklamaya çalışarak vakit kaybetmenin ne anlamı vardı? Elbette ki en başından beri her şey annemin planladığı gibi gitmişti ama Jack bunu asla anlayamazdı. Önünde sonunda mantıklı düşünebilmesini umuyordum. Bu kolay olmayacaktı ve çok uzun bir süre alacaktı.</p>

  <p>Ellie yol için yanımıza ekmek ve peynir koyduktan sonra izin isteyip ayrıldık. Bana sarılmadı. Soğuk ve ilgisiz görünmesine rağmen Alice'e kederli bir şekilde gülümseyebildi.</p>

  <p>Hayalet köpeklerle birlikte Cellat Tepesi'nde bizi bekliyordu. Biz yokken benim için yeni bir asa yapmıştı.</p>

  <p>"Al bakalım evlat, şimdilik bununla idare etmen gerekecek," diyerek asayı bana uzattı. "Eskisi gibi gümüş alaşımlı bir bıçağı olan asa hazırlamak için Chipenden'a dönmemiz gerek, ama en azından bu üvez ağacından ve ucunu iyice sivrilttim."</p>

  <p>Asanın dengesi oldukça iyiydi ve Hayalet'e teşekkür ettim. Sonra yeniden kuzeye doğru yola koyulduk. Bir saat kadar sonra Hayalet'in yanından ayrılıp Alice'le konuşabilmek için yavaşladım.</p>

  <p>"Jack her şey için beni suçluyor," dedim. "Ama bir şeyi inkâr edemem. Hayalet'in çırağı olduğum gün ailemiz için sonun başlangıcı oldu."</p>

  <p>Alice elimi sıktı. "Annenin bir planı vardı ve bu planı uyguladı Tom. Onunla gurur duymalısın. Jack de zaman içinde anlayacaktır. Hem sen hâlâ Hayalet'in yanındasın, hâlâ onun çırağısın. Çok geçmeden Chipenden'a dönüp yeniden onun evinde yaşamaya başlayacağız ve ben onun kitaplarının kopyalarını çıkaracağım. Bu kötü bir hayat değil Tom ve hâlâ birlikteyiz. Öyle değil mi?"</p>

  <p>"Doğru Alice," dedim üzgün bir şekilde. "Hâlâ birlikteyiz."</p>

  <p>Alice elimi bir kez daha sıktı ve kendimizi biraz olsun daha iyi hissederek Chipenden'a doğru yürümeye devam ettik.</p>

  <p>Tüm bunları yine aklımda kaldığı gibi yazıyorum, çok az yerde defterime başvurdum. Chipenden'a ve eski rutine geri döndük. Ben mesleğimi öğrenmeye devam ederken Alice, Hayalet'in kütüphanesindeki kitapları çoğaltmaya devam ediyor. Savaş kötü gidiyor, düşman askerleri kuzeye, eyalete doğru ilerlerken yollarına çıkan her şeyi yakıp yıkıyorlar. Bu durum Hayalet'i endişelendiriyor. Kitaplarının güvenliği için endişeleniyor.</p>

  <p>Arkwright'in köpekleri Pençe, Kemik ve Kan'a Long Ridge'de yaşayan eski bir çoban geçici olarak bakıyor. Onlara kalıcı bir ev ayarlamamız gerekiyor. Sık sık ziyaretlerine gidiyorum ve beni görünce çok mutlu oluyorlar.</p>

  <p>Kan kabını, yani Şeytan'a karşı tek savunmamı cebimde taşıyorum. Bu, o kaba en az benim kadar ihtiyacı olan ve hiç yanımdan ayrılmayan Alice'le aramızda bir sır. Hayalet bunu bilse kabı yere atıp parçalardı ve bu hepimizin sonu olurdu. Yine de günün birinde bir hesaplaşma olacağını biliyorum. Öldüğüm gün Şeytan beni bekliyor olacak. Ruhumu almayı bekliyor olacak. Meteora'daki zafer için ödediğim bedel bu. Tek ümidim onu daha önce yok edebilmek. Bunu nasıl yapacağımı bilmiyorum, ancak annem bana güvendiği için bunun bir şekilde mümkün olduğuna inanmaya çalışıyorum. Ne yapıp edip bir yolunu bulmalıyım.</p>

  <p>&nbsp;</p>

  <p class="p16"><span class="t21">Thomas J. Ward</span></p>

  <p>&nbsp;</p>
</body>
</html>
