<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 10</title>
</head>

<body>
  <h1 class="h11">BÖLÜM 10</h1>

  <p class="p10"><span class="t7">ON ÜÇ K</span><span class="t7">İ</span><span class="t7">Ş</span><span class="t7">İ</span><span class="t7">L</span><span class="t7">İ</span><span class="t7">K HEYET</span></p>

  <p>&nbsp;</p>

  <p>Şafak sökerken hamağımdan indiğimde rıhtımda bekleyen beş at arabası daha vardı. Alice aşağıda, Deanelerden bir grup Pendle cadısının hemen yanındaydı. Aklı karışık ve mutsuz görünüyordu, ancak sürme iskeleden indiğimde yüzü aydınlandı ve hızla yanıma geldi.</p>

  <p>"Neler oluyor Tom?" diye sordu. "Dün annenle birlikte nereye gittin? Kötü haber mi? Hiç mutlu görünmüyorsun..."</p>

  <p>"O halde mutsuz görünen iki kişiyiz demek," diye yanıtladım.</p>

  <p>Hiç konuşmadan tekneden uzaklaşıp etraftakilerin bizi duyamayacağı bir yere kadar ilerledik. Alice sabırsızlanarak durduysa da annemin asıl kimliğini ona bir türlü söyleyemedim. Bunu benim biliyor olmam yeterince kötüydü. Annemin bir zamanlar yaptıkları bana hem acı veriyor hem de beni utandırıyordu.</p>

  <p>"Annem beni eskiden babamla birlikte yaşadıkları eve götürdü," dedim Alice'e. "Hepsi bu."</p>

  <p>"İyi de sana ne anlattı Tom? Moralinin bu kadar bozulmasına neden olacak bir şeyler söylemiş olmalı!"</p>

  <p>"Bu çok üzücü bir deneyimdi; hepsi bu. Oraya geri dönünce sanki babamı yeniden kaybetmiş gibi hissetti. Yine de benim orayı görmemi istiyordu."</p>

  <p>Verdiğim yanıt Alice'i tam anlamıyla tatmin etmemişti ve birlikte Celeste'ye doğru ilerlerken Mab Mouldheel'in bize baktığını gördüm. İkimizin de mutsuz olduğumuzu görüyor ve sırıtıyordu.</p>

  <p>&nbsp;</p>

  <p>Erzakların yüklenmesi bir saat kadar sürdü ve işi tamamladığımızda güneş gökyüzünde epey yükselmişti. Cadılar en sonunda gemiden indiler; içlerinden birkaçı bir at arabasında kendilerine yer bulmayı başardıysa da çoğunluğu yürümeye başladı. Doğuya doğru yola koyulduk; refakatçileri tarafından eşlik edilen annemin at arabası başı çekiyordu. Hemen ardından erzak arabaları ve sonra da Grimalkin liderliğindeki cadılar geliyordu, Alice de hemen onun yanındaydı.</p>

  <p>Ben, Bill Arkwright ile Hayalet'in peşi sıra yürüyordum. Çantamı annemin at arabasına bırakmıştım, John Gregory ise sıcağa rağmen çantasını taşıyordu. Bir kez daha annemin ona ne yazarak geç de olsa bize katılıp tekneye son anda atlamasını sağladığını düşündüm. Fikrini değiştiren şey tam olarak neydi? Annemin asıl kimliğine dair gerçekleri biliyor muydu? Hayır, annemle ilgili gerçeği bilse bir daha benimle işi olmazdı. Tıpkı Alice gibi sonsuza dek kovulurdum.</p>

  <p>Gün boyu güneşin acımasız sıcağı altında ilerleyerek Kalamos Nehri'nin vadisi boyunca Yiannena kasabasına doğru yol aldık. Moralim gerçekten çok bozuktu. Annemin asıl kimliğini düşünmeden edemiyordum. Kimse konuşmak istemiyordu. Gökteki yakıcı güneş at arabalarını takip edebilmemiz için gerekli olan tüm gücümüzü alıyordu.</p>

  <p>Beyaza boyalı taş evlerle zeytin ağaçlarıyla dolu bahçelerin bulunduğu köylerden geçerken meraklı birkaç bakışa maruz kaldık. Bizi gözetleyerek ilerleyişimize dair tüm bilgileri perilere ileten casuslar olup olmadığını merak ediyordum. Biz buraya Ordeen ile savaşmaya gelmiştik, yani onların düşmanıydık - er ya da geç mutlaka saldıracaklardı. Ve hem bizim grup hem de periler Ord'a doğru gittiğinden yollarımız bir noktada mutlaka kesişecekti.</p>

  <p>Eyalette yaz ayları boyunca duyduğum böceklerin o uyuşuk vızıltısına alışkındım, gelgelelim bu ses burada her yerdeydi. Kukuletama girip beni sokan envai çeşit uçan haşere vardı.</p>

  <p>"Buraya yağmur yağmaz mı?" diye sordum masmavi gökyüzüne ve ortalığı kasıp kavuran güneşe bakarak.</p>

  <p>"Kışın epey yağıyor olmalı," diye yanıtladı Arkwright, "üstelik hava da çok soğuk oluyordur. Annenin söylediklerine bakılırsa baharda bambaşka bir yer olurmuş, yerlere kır çiçeklerinden halı serilmiş gibi."</p>

  <p>"Burayı o zaman görmek isterim," dedim. "Kim bilir? Belki işleri yoluna koyduktan sonra günün birinde yeniden gelebiliriz. Annemin doğduğu yeri daha çok gezebilmeyi isterim. Şu pır pır ses de neyin nesi?" Geri planda sürekli olarak duyulan bu ses sinirimi bozmaya başlamıştı.</p>

  <p>"Ağustosböceği; bir tür çekirge," diye açıkladı Arkwright. "İnsanın sinirini bozuyorlar, öyle değil mi? Ancak asıl dikkat etmemiz gerekenler, yaban domuzu gibi daha büyük yaratıklar Üstat Ward. Yemesi lezzetli, fakat sivri dişlerine maruz kalırsan acı verici hayvanlar! Sonra kurtlar ve hatta ayılar var."</p>

  <p>"Evet, bu topraklar eyaletten çok farklı," dedi Hayalet. "Yunanistan çok daha yabani ve tehlikeli bir yerdir. Üstelik daha Karanlık'ın gücünden bahsetmedik bile. Perilerin yanı sıra dağlarda lamia cadıları vardır -hem de çok sayıda- Ordeen'i ve onunla birlikte geçitten geçecek olan ateş elementallerini de unutmamalı."</p>

  <p>Bu sözler üzerine hepimiz susup kendi düşüncelerimize daldık. Bizi eyalete dönmeden önce baş etmemiz gereken büyük tehlikeler bekliyordu. Yurdumun yeşil kıyılarını bir daha görüp göremeyeceğimi düşündüm.</p>

  <p><span class="t21">Kasap</span> anlamına gelen Kreatopolia köyünden geçip gün batımından önce birkaç saatliğine mola verdik. Köyde sahiden önlerinde koyun karkaslarının asılı olduğu çok sayıda kasap dükkânı vardı ve fırsattan istifade taze et aldık. Annemin arkadaşları, en büyüğü annem için olmak üzere üç çadır kurdu; bütün gece boyunca dışarıda bir nöbetçi vardı. Cadıların bazıları diğer çadırları kullandılar, ancak çoğumuz yıldızların altında uyumayı tercih ettik. Çok yorulmuştum ve gözlerimi kapar kapamaz uykuya daldım.</p>

  <p>Hedefimize bir an önce varmamız gerekse de annem yola devam etmeden evvel burada bir gün dinlenmemiz gerektiğine karar vermişti. Perilerden korkuyordu. Ertesi sabah gözcüler önden giderek yakınlarda tehlike olup olmadığına bakacaktı.</p>

  <p>&nbsp;</p>

  <p>Sabah daha güneş doğmadan kalktık. Oldukça sade bir kahvaltı ettik: sadece <span class="t21">feta</span> adı verilen bir tür keçi peyniri ve tereyağsız birkaç dilim ekmek.</p>

  <p>Domuz pastırması ve yumurta için neler vermezdim!" diye yakındım Arkwright'a.</p>

  <p>"Ben de öyle Üstat Ward," diye yanıtladı, "ama sanırım gözcülük yapmayacak gençlerden bazıları bu sabah yaban domuzu avına çıktı. Yani belki daha sonra daha iyi şeyler yeriz. O da olmazsa dün aldığımız kuzu etleri var."</p>

  <p>Kahvaltının ardından Hayalet, Arkwright ve ben yürüyerek kamptan biraz uzaklaşınca yakıcı sabah güneşine karşı sığınabileceğimiz bir zeytin ağacı kümesi bulduk. Ne var ki Hayalet telaşlı görünüyor ve olduğu yerde duramıyordu. Çok geçmeden ayağa kalktı.</p>

  <p>"Bize her şey anlatılmıyor!" diye söylendi. "Annenle konuşacağım evlat!"</p>

  <p>Bir saat kadar geri dönmedi. Döndüğündeyse yüzünden düşen bin parçaydı.</p>

  <p>"Eee?" diye sordu Bill Arkwright. "Sorularına yanıt alabildin mi?"</p>

  <p>Hayalet asasını yere bıraktıktan sonra aramıza, zeytin ağacının gölgesine oturdu. Uzun bir süre konuşmadı.</p>

  <p>"Görünüşe bakılırsa Ordeen geçitten geçtiğinde bu yöreden bir heyet Ord Kalesi'ne girecekmiş," dedi Hayalet. "Bu hiç değişmeyen bir adetmiş. Temsilciler onu sakinleştirip sebep olacağı felaketin etkilerini en aza indirmeye çalışacakmış. Ama gerçek şu ki yaptıkları hiçbir şey işe yaramaz."</p>

  <p>"O halde neden vakit kaybediyorlar?" diye sordum. "Hiçbir işe yaramayan bir şeyi yapmanın anlamı ne?"</p>

  <p>"Çünkü onlar insan evlat. İnsanlar umut eder. Durum ne kadar çaresiz olursa olsun kendilerini her şeyin düzeleceğine, yaptıkları ziyaretin bu kez işe yarayacağına inandırırlar.</p>

  <p>"Geçidin diğer ucundaki Ordeen'in, derin uykusundan uyanması için insan kanına ihtiyacı var. Delegelerin çok azı geri döner ve dönenler bir tür hezeyan içinde sayıklayıp durur. Yaşadıkları deneyimin korkunçluğu onları delirtir. Kalambaka, her zamanki gibi on üç kişilik bir heyet göndermeyi planlıyor, fakat annenin daha başka fikirleri var. Onların yerine <span class="t21">bizden</span> on üç kişi gidecek."</p>

  <p>Arkwright tiz bir ıslık çaldı. "Kimlerin gideceğini söyledi mi?"</p>

  <p>Hayalet bana doğru sert bir bakış attı. "Şimdilik sadece bir tek kişinin adını söyledi evlat. Sen. Heyette sen de yer alacaksın."</p>

  <p>Bu düşünce beni korkutsa da belli etmemeye çalıştım. Hayalet, Arkwright ya da annemin de benimle birlikte geleceğini umuyordum. O zaman en azından yalnız olmazdım.</p>

  <p>"Bunun bir tür hile olduğuna hiç şüphe yok. İçeri girip düşmanı faka bastırmak için, öyle değil mi?" diye sordu Arkwright.</p>

  <p>"Evet, fikir bu. Henüz bu fikir üzerinde tam anlamıyla düşünmemiş ancak bunun dikkat dağıtmaya yaramasını umuyor. Asıl saldırı, heyet her zaman olduğu gibi işine baktığı sırada gerçekleşecek. Çok sayıda paralı asker tutacak. Kuzeyden gelen vahşi savaşçılar."</p>

  <p>Arkwright çok geçmeden köpeklerle gidince Hayaletle yalnız kaldım. Rahatsız görünüyordu ve hiç durmadan bir şeyler mırıldanıp başını iki yana sallıyordu.</p>

  <p>"Sorun ne?" diye sordum.</p>

  <p>"Sorun mu? Çok fazla sorun var. Bu şimdiye dek farkında olarak atıldığım en tehlikeli durum evlat. Perilerin olası saldırılarını atlatırsak Pindhos Dağları'nı aşmamız gerekecek ki orası da muhtemelen vahşi lamialarla dolu olacaktır. Ve tüm bunlar Ordeen'le karşılaşmadan öncesi..."</p>

  <p>Lamialardan bahsedince aklıma Meg, yani ustamın hayatının aşkı ve onun kız kardeşi olan vahşi Marcia geldi. Her ikisi de geçtiğimiz yıl Yunanistan'a geri dönmüştü. Belki de yolumuzun üstünde kaldıkları yerden geçecektik? Hâlâ Meg'i özleyip özlemediğini düşündüm.</p>

  <p>"Buraya kadar gelmişken gidip Meg'i görecek misiniz?" diye sordum.</p>

  <p>Hayalet başını öne eğdi ve bir an için yanıt vermeyecek ya da kesin ifadelerle bunun beni ilgilendirmediğini söyleyecek sandım. Ancak başını kaldırdığında gözlerindeki kederi gördüm; daha konuşmaya başlamadan bunu aklından geçirdiğini anlamıştım.</p>

  <p>"Bunu düşündüm evlat ama yapmamaya karar verdim. Bana nereye gittiğini söylemişti. Şimdi iyice güneydeki uzak bir çiftlik evinde yaşıyor olmalı. İnsanlardan uzaklaştığı için muhtemelen vahşi haline geri dönmüştür. Onu bulsam da çok zor tanırım. Bir yıl sonraysa kız kardeşi Marcia'dan farkı kalmaz. Onu artık kaybettim. Benim için öldü. Tanıyıp sevdiğim kadın artık yok, bu yüzden ona dair son anılarımı olduğu gibi muhafaza etmek istiyorum..."</p>

  <p>Üzgün bir şekilde başını salladı ve kendisini iyi hissetmesini sağlayacak hiçbir şey söyleyemedim. Ama ayağa kalktığında gülümsediğini görünce şaşırdım.</p>

  <p>"Biliyor musun evlat, yaşlı kemiklerim hiç bu kadar iyi olmamıştı! Sıcak ve kuru hava iyi gelmiş olmalı. Eyalete döner dönmez ağrılarım yine başlar. Yine de eve döndüğüme çok memnun olacağım!"</p>

  <p>&nbsp;</p>

  <p>O gün akşamüzeri Seilenos ve üç adamı başarılı bir yaban domuzu avından döndüler. Diğer savaşçılar kamp çevresinde gözcülük ya da nöbetçilik yapmıştı.</p>

  <p>O gece yıldızların altında yaban domuzu ve kuzu eti yedik. "Şimdilik her şey yolunda," dedi annem. "Burada yeterince av hayvanı var ve raporlara göre etrafta herhangi bir düşman hareketi görülmemiş. Yarın Meteora'ya doğru yola çıkacağız."</p>

  <p>Seilenos zorla yiyormuş gibi görünen Hayalet'e baktı. "Hadi yiyin Bay Gregory!" dedi gülümseyerek. "Çok yakında Karanlık'la mücadele edeceğiz. Güçlü olmanız gerek!"</p>

  <p>Hayalet kararsız bir ifadeyle ona baktı. Seilenos'tan hoşlanmadığını anlayabiliyordum. "Eyalette hayaletler Karanlık'la mücadele edeceklerinde çok fazla yemek yemezler," diye yanıtladı soğuk bir tavırla. "İşler iyice kritik olduğundaysa zihnimizle ruhlarımızın düşmanla karşılaşmaya hazırlanması için oruç tutup yemeklerden uzak dururuz."</p>

  <p>Yunanlı başını iki yana salladı. "İşte bunu anlayamam!" diye bağırarak şaşkınlık içinde ellerini iki yana açtı. "Böylesine aptalca davranarak zayıf düşüyorsunuz. Yiyecek ve şarap güç verir. Öyle değil mi? Semenderle yüzleşmek için güçlü olman gerekecek!"</p>

  <p>"Semender de nedir?" diye sordum.</p>

  <p>"En üst seviye ve en güçlü ateş elementali semenderdir. Asteri'den bile daha güçlüdür. Azgın alevlerin arasında olmaktan keyif alan kocaman bir kertenkele. Üstelik ateş de tükürür. Burun deliklerinden de yakıcı buhar çıkarır. Böylesine zorlu bir rakiple mücadele etmek için midenin dolu olması gerek. Sen de ye genç hayalet! Sen de çok yakında bütün gücüne ihtiyaç duyacaksın. Karılarınız sizi evde iyi beslemiyor mu?" diye sordu Seilenos sırayla önce Arkwright'a sonra da Hayalet'e bakarak.</p>

  <p>"Benim karım yok," diye kükredi Arkwright.</p>

  <p>"Biz eyalet hayaletleri evlenmeyiz," diye açıkladı John Gregory. "Eş ve çocuklar bizi mesleğimizden, yani Karanlık'la mücadele etmekten alıkoyar."</p>

  <p>"Güzel bir eş dikkat dağıtabilir, doğru," diye onayladı Seilenos. "Neyse ki benim karım çirkin ve bıçak gibi keskin bir dili var!" diye devam ederek bana göz kırptı. "Beş tane de küçük çocuğum var. O yüzden sizinle geliyorum ya. Karımdan kaçıp sevgili annen sayesinde para kazanmak için!"</p>

  <p>Çok acıkmıştım ve doyasıya yedim. Yine de Seilenos'a kıyasla yemeğe dokunmadım bile sayılabilirdi. Neredeyse çatlayıncaya dek yerken doymak bilmez iştahından keyif alan adamları tarafından alkışlanıyordu. Yatmak üzere yerleştiğimde hâlâ yiyordu ve epey şarap içmişti.</p>

  <p>Hayalet'in daha önce söylediklerini düşündüm. Annem akşam yemeği esnasında planlarından bahsetmemişti, hâlâ düşünüyor olmalıydı. Neden beni de heyetin bir parçası olarak seçmişti? Bu düşünce korkutucuydu fakat anneme güvenmem gerekiyordu.</p>

  <p>&nbsp;</p>

  <p>Şafak söktükten kısa bir süre sonra doğuya doğru yola koyulduk.</p>

  <p>Üç gün boyunca ilerledik, yolculuğun her aşaması bir öncekinden daha yorucuydu. Hava sıcak ve tozluydu, güneş acımasızca parlıyordu. Üçüncü günün sonunda Yiannena kasabasını geçtik.</p>

  <p>En sonunda ufukta bir dağ sırası belirdi, Meteora'ya varmamız için aşmamız gereken dağlar. İki gece sonra dağların eteklerinde kamp kurduğumuzda yüce Pindhos Dağları'na epey yaklaşmıştık. Ertesi gün öğleden epey önce tırmanmaya başlayacaktık. Dağların ardında, Ordeen'in alevler içindeki geçitten geçerek belireceği Kalambaka Ovası bizi bekliyordu. Her adım bizi bu nihai tehlikeye biraz daha yaklaştırıyordu.</p>

  <p>&nbsp;</p>
</body>
</html>
