<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Noktürnler</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Çellistler</h1>

    <p><em>Baba</em> filminin tema müziğini öğle yemeğinden beri üçüncü çalışımızdı; bu yüzden de meydanda oturan turistlerin kaç tanesinin son çalışımızdan bu yana orada olduklarını tespit etmek için etrafta göz gezdiriyordum. İnsanların sevdikleri bir parçayı defalarca dinlemeye itirazları olmaz, ama yine de bunu çok sık tekrarlamamak gerekir çünkü bu kez de düzgün bir repertuarınız olmadığından şüphelenebilirler. Bu mevsimde ise parçaların tekrar edilmesi genellikle kabul görür. İlk güz rüzgârları ve fahiş kahve fiyatları yüzünden sağlam bir müşteri kaybı yaşanır. Her neyse, meydandaki yüzleri bu nedenle inceliyordum ki Tibor’a rastladım.</p>

    <p>Kolunu sallıyordu. Bize el salladığını sandım ama sonra garsonun dikkatini çekmeye çalıştığını anladım. Yaşlanmış, biraz kilo almıştı, ama görür görmez tanıdım. Ellerimi saksafonumdan çekmediğim için, yanımda akordeon çalan Fabian’a başımla işaret ettim. İşte tam o anda etrafımdaki grup elemanlarına baktığımda, Fabian’la benden başka, Tibor’la tanıştığımız yazdan kalan kimse olmadığını fark ettim.</p>

    <p>Tamam, yedi yıl önce olup bitmiş bir şeydi, ama şoku hâlâ sürüyordu. Her gün aynı elemanlarla çalınca, aileniz gibi olurlar, hatta hepsini kardeşleriniz gibi görürsünüz. Arada sırada birileri aranızdan ayrıldığında sizinle teması kaybetmeyeceğini umar, Venedik ya da Londra gibi yerlerden kart atacağını ya da yeni grubunun bir polaroid resmini yollayacağını düşünürsünüz; sanki geride bıraktığı köyündeki evine yazar gibi. Böyle anlarda ise her şeyin ne kadar çabuk değiştiği birdenbire kafanıza dank eder. Bugün bağrınıza bastığınız dostlar yarın Avrupa’ya dağılır, hiç gitmeyeceğiniz meydanlarda, kafelerde <em>Baba</em>’nın tema müziğini ya da “Autumn Leaves”i çalan yitik yabancılar oluverirler.</p>

    <p>Parçamızı bitirdiğimizde, Fabian “özel bölümünün” tam ortasında dürtülmekten rahatsız olduğunu belirtmek için bana pis pis baktı; tam olarak solo değildi, ama keman ve klarnetin sustuğu, benim arka planda alçak tonda çaldığım, onunsa akordeonuyla eşlik ettiği ender anlardan biriydi. Şemsiyenin altında kahvesini karıştıran Tibor’u işaret edip durumu açıklamaya çalıştığımda, Fabian başta onu hatırlayamadı. Sonunda, “A, evet hatırladım. Çellocu çocuk. Acaba hâlâ o Amerikalı kadınla beraber mi?” diye sordu.</p>

    <p>“Tabii ki hayır. Hatırlamıyor musun, o mesele daha o zaman bitmişti,” dedim.</p>

    <p>Fabian omzunu silkti, dikkatini nota sayfalarına yöneltti ve bir sonraki parçamıza başladık.</p>

    <p>Fabian’ın fazla ilgi göstermemiş olması biraz canımı sıktı, ama sanırım o, bu genç çelliste ilgi duyanlar arasında değildi. Fabian barlarda ve kafelerde çalan alaylı müzisyenlerdendi. Kemancımız Giancarlo ya da basçımız Ernesto gibi eğitim almamıştı. Onlar Tibor gibi bir müzisyeni büyüleyici bulurlardı. Hatta Tibor’un kalburüstü bir eğitim alması ve hâlâ bir geleceğinin olması nedeniyle, beğenilerine biraz kıskançlık karıştığını bile söyleyebilirdim. Ama haklarını teslim etmeliyim; onlar bu dünyanın Tiborlarını kanatları altına almak isteyen kişilerdir, onunla bir süre ilgilenir ve ileride doğabilecek hayal kırıklıklarına hazırlarlar.</p>

    <p>Yedi yıl önceki o yaz, bu şehir için bile hiç olmadığı kadar sıcaktı, hatta zaman zaman Adriyatik kıyısında olduğumuz hissine kapılıyorduk. Dört aydan fazla bir süre dışarıda çaldık (meydana ve masalara dönük kafe tentesinin altında). Etrafımıza yerleştirilmiş üç dört elektrikli pervaneye rağmen sürekli terliyorduk. Çoğu Almanya ve Avusturya’dan gelen oldukça yoğun turist kalabalığı ya da sıcağı plajlarda atlatan yerliler için elverişli bir hava denebilirdi. O yaz aynı zamanda Rusları fark ettiğimiz ilk yazdı. Rus turistler artık o kadar da ilgimizi çekmiyorlar çünkü diğerlerinden farkları kalmadı; fakat o günlerde durup bakma ihtiyacı duymamıza yol açacak kadar ender görülürlerdi. Tuhaf kılık kıyafetleriyle okula yeni başlamış çocuklar gibi dolanıp dururlardı. Tibor’u ilk gördüğümüzde, dinlenme molasında bize ayrılan büyük masanın etrafında kendimizi toparlamaya çalışıyorduk. Yakınımızda oturuyordu ve çellosunun kutusunu durmaksızın hafifçe itekleyerek gölgede tutmaya çalışıyordu.</p>

    <p>Giancarlo, “Şuna bakın, çulsuz bir Rus müzik öğrencisi. Yaptığına bakın şunun! Parasını ana meydandaki kafelerde harcıyor,” dedi.</p>

    <p>Ernesto ise, “Enayiliğinden şüpheniz olmasın, ama romantik bir enayi. Bu meydanda oturabildiği sürece açlığından mutluluk bile duyabilir,” dedi.</p>

    <p>İnceydi, açık sarı saçlı ve modası geçmiş gözlükler takan bir gençti; onu bir pandaya dönüştüren büyük kalın çerçeveleri vardı. Her gün gelirdi. Nasıl olduğunu hatırlamıyorum, ama bir süre sonra molalarda birlikte oturup konuşmaya başlamıştık. Eğer akşam programımız sırasında gelmişse, bitirince onu da çağırır, şarap ve çörek ikram ederdik.</p>

    <p>Çok geçmeden Tibor’un Rus değil Macar olduğunu, göründüğünden daha büyük olması gerektiğini, çünkü Londra’daki Kraliyet Müzik Akademisi’nde eğitim aldıktan sonra iki yıl Viyana’da Oleg Petroviç’in kadrosunda çaldığını öğrendik. Yaşlı maestro ile zorlu bir başlangıçtan sonra efsanevi müzisyenlerin zaman zaman hızlı atan nabzını tutma konusunda deneyim kazandığı Viyana’dan kendine güveni sağlam bir biçimde ayrılmıştı; o dönemde Avrupa’nın pek çok ülkesinde çalmak üzere bir seri küçük ama prestijli antlaşma yapmıştı. Fakat bu konserlerin talep yetersizliğinden dolayı bir bir iptal edilmeye başlaması, onu nefret ettiği müziği çalmak zorunda bırakmıştı. Adamların cimriliği yüzünden, yatak ve yiyecek için de yüklü ödemeler yapması gerekiyordu.</p>

    <p>Sonuçta şehrimizin başarılı Sanat ve Kültür Festivali (o yaz onu buralara getiren buydu) ona ihtiyacı olan desteği sağlamıştı. Bir de Kraliyet Akademisi’nden eski bir arkadaşı kanalın kıyısındaki dairesinde kalmasını teklif edince, hiç düşünmeden kabul etmişti. Şehrimizde bulunmaktan keyif aldığını, ama sürekli nakit sıkıntısı çektiğini söylemişti. Ara sıra resitalleri olsa da, bir sonraki adımını çok iyi düşünmeliydi.</p>

    <p>Tibor’un endişelerini dinledikten bir süre sonra, Giancarlo ve Ernesto onun için bir şeyler yapmamız gerektiğine karar verdiler. Bunun üzerine Tibor, Giancarlo’nun otel dünyasında sıkı bağlantıları olan Amsterdamlı uzak akrabası Bay Kaufmann’la tanıştırıldı.</p>

    <p>O akşamı çok iyi hatırlıyorum. Henüz yazın başlarındaydık. Bay Kaufmann, Giancarlo, Ernesto ve bütün takım kafenin arka odasında oturuyor, Tibor’un çellosunu dinliyorduk. Delikanlı, Bay Kaufmann’ın kendisini dinlemeye geldiğinin farkındaydı; bu yüzden o gece çalmaya ne denli hevesli olduğunu hatırlayınca ilginç geliyor. Açıkçası Tibor bizlere şükran duyuyordu ve Bay Kaufmann’ın Amsterdam’a dönünce onun için elinden geleni yapacağını duyduğuna da memnun olmuştu. İnsanlar Tibor’un o yaz kötü yönde değiştiğini, büyüklük taslamaya başladığını, bunların hep o Amerikalı kadın yüzünden olduğunu söylüyorlar ya, eh, bunda doğruluk payı olabilir.</p>

    <p class="paragraf">Tibor, kadını günün ilk kahvesini yudumlarken fark etmişti. O dakikada meydana hoş bir serinlik hâkimdi (kafe sabah saatlerinde güneş almaz) ve parke taşları belediye işçileri tarafından sulandığından hâlâ ıslaktı. Kahvaltısını etmediği için yan masadaki kadının ısmarladığı meyve suyu karışımlarına, –açıkçası daha saat on bile olmadığından, sırf açgözlülükten ısmarladığı– midye buğulamaya imrenerek bakıyordu. Kadın da kendisine arada sırada bakıyor gibi gelmişti, ama üzerinde durmadı.</p>

    <p>O zamanlar bize, “Çok hoş, hatta güzel görünüyordu,” diye anlatmıştı. “Ama gördüğünüz gibi, benden on ya da on beş yaş büyük. Dolayısıyla başka bir şeye yormadım.”</p>

    <p>Kadını unutmuş ve komşusu öğle yemeğine gelmeden evvel bir iki saat prova yapmak üzere eve dönmek için hazırlığa başlamıştı ki birden onu önünde dikilmiş buldu.</p>

    <p>Kadının ışıltısı etrafa yayılıyordu ve davranışı birbirlerini çoktan beri tanıdıkları izlenimini veriyordu. Aslında Tibor utangaçlığından ona selam bile vermemişti. O ise testi geçememiş bir öğrenciyi affediyormuşçasına bir elini omzuna koyarak, “Geçen gün San Lorenzo’daki resitalinizdeydim,” dedi.</p>

    <p>Tibor, cevabının çok aptalca olduğunu fark etmesine rağmen, “Teşekkür ederim,” demekle yetindi. Kadın ona pırıl pırıl gözlerle bakmaya devam edince de, “Evet, doğru, geçenlerde San Lorenzo Kilisesi’nde bir resital verdim,” diyebildi.</p>

    <p>Kadın güldü ve hemen karşısındaki iskemleye oturdu. “Bu cevabını, bir dizi konser anlaşması yapmışsın havasında söyledin,” derken, sesinde alaycı bir tavır seziliyordu.</p>

    <p>“Öyle bir izlenim edindiyseniz, kendimi yanlış ifade etmişim demektir. İzlediğiniz resital son iki aydaki tek performansımdı.”</p>

    <p>“Ama daha yeni başlıyorsun. Bazı taahhütler alabiliyorsan, o bile yeterlidir. Ayrıca o gün oldukça iyi bir kalabalığa çaldın.”</p>

    <p>“Kalabalık mı? Sadece yirmi dört kişi vardı.”</p>

    <p>“Öğleden sonraydı. Bir öğleden sonra resitali için iyi bir sayı.”</p>

    <p>“Şikâyet etmemeliyim, ama gene de kalabalık değildi. Yapacak daha iyi bir şey bulamayan turistler topluluğundan ibaretti.”</p>

    <p>“O kadar ayrımcı olmamalısın. Her şeyden önce, ben oradaydım. Yani o turistlerden biriydim.” Tibor kızarmaya başlayınca (çünkü kadını gücendirmek istememişti), koluna dokunarak gülümseyip, “Daha yolun başındasın. Dinleyici sayısını kafana takma. Sen bunun için çalmıyorsun ki,” dedi.</p>

    <p>“Dinleyici kitlesi için çalmazsam, ne için çalacağım peki?”</p>

    <p>“Benim söylediğim o değil. Demek istediğim, kariyerinin bu aşamasında yirmi kişi ya da iki yüz kişi fark etmez. Neden mi? Çünkü sende her müzisyende olmayan bir şeyler var.”</p>

    <p>“Bir şeyler mi var?”</p>

    <p>“Evet, aynen öyle. <em>Potansiyelin</em> var.”</p>

    <p>Tibor içinden yükselen kaba kahkahayı güç bela bastırmıştı. Ona sitem etmektense kendini kınıyordu çünkü en azından kadının kendisine “üstün” ya da “yetenekli” demesini beklemişti ve onu ne kadar yanlış yorumladığını anlayınca sarsılmıştı. Kadın devam ediyordu:</p>

    <p>“Bu etapta beklentin, doğru kişinin gelip seni dinlemesi için çalmak olmalı. Ve o kişi de pekâlâ salı günü çaldığın yirmi kişilik topluluğun arasında, yani o mekânda olabilirdi.”</p>

    <p>“Organizatörleri saymazsak, toplam yirmi dört kişi...”</p>

    <p>“Yirmi dört veya her neyse. Demek istediğim, rakamlar önemli değil şu anda. Önemli olan o tek kişi.”</p>

    <p>“Plak şirketinden gelen adamı mı kastediyorsunuz?”</p>

    <p>“Plak mı? Hayır, hayır, onun da zamanı gelir. Ben seni parlatacak olan kişiden bahsediyorum. Seni duyacak, iyi eğitim almış, alelade biri olmadığını anlayacak birinden. Şu anda kozanın içinde olduğunu görüp biraz yardımla seni kelebeğe dönüştürecek olandan.”</p>

    <p>“Anlıyorum. Acaba sizin bu kişi olma ihtimaliniz var mı?”</p>

    <p>“Yok canım. Gururlu bir delikanlı olduğunu görebiliyorum; ama bana öyle geliyor ki bu işi bilenler sana yol göstermek için kapında kuyruk olmuş değil. En azından benim kalibremdekiler.”</p>

    <p>Tibor birden muazzam bir gaf yaptığının farkına vararak kadının mimiklerini dikkatlice inceledi. Kadın güneş gözlüklerini çıkarmıştı ve delikanlı onun soylu ve oldukça yumuşak ama hayal kırıklığı ve öfke de okunan yüzünü görebiliyordu artık. Onu daha iyi tanıyabilmek amacıyla bakmaya devam etti ama sonunda, “Özür dilerim, siz herhalde tanınmış bir müzisyensiniz,” demeye mecbur kaldı.</p>

    <p>Kadın gülümseyerek, “Ben Eloise McCormack,” diye kendini tanıtıp elini uzattı. Maalesef bu isim Tibor’a bir şey ifade etmiyordu. Tereddütte kaldığını fark etti. İlk anda şaşırmış gibi yapıp, “Sahi mi? Çok enteresan,” derken, birden kendine geldi ve bu tür bir aldatmacanın dürüstlük olmadığını hatta birazdan kendisini zor durumda bırakacağını düşündü. Sonuçta sırtını dikleştirip, “Bayan McCormack sizinle tanışmak büyük bir şeref. İnanmanızın çok güç olduğunu biliyorum, ama açıklayacağım durumu gençliğime ve Demirperde gerisindeki Doğu Bloku ülkelerinden birinde büyümüş olmama bağlayarak sizden özür diliyor, bugün dahi ünlü film yıldızlarını ya da politikacıları hiç tanımadığımı bilmenizi istiyorum. Sonuçta sizin de tam olarak kim olduğunuzu bilmiyorum...” dedi.</p>

    <p>Kadın, “Bu açıklaman övgüye değer derecede dürüstçe oldu,” demesine rağmen açıkça kırılmıştı ve coşkusu sönmüştü. Belirsizlikle geçen birkaç dakikadan sonra Tibor, “Siz tanınmış bir müzisyensiniz, değil mi?” diye sordu.</p>

    <p>Kadın başını eğerek onaylarken, gözlerini kaçırarak meydanın ilerisine doğru baktı.</p>

    <p>Tibor, “Bir kez daha özür diliyorum,” dedi. “Elbette sizin gibi bir müzisyenin benim resitalime gelmesi büyük bir şeref. Enstrümanınızın ne olduğunu sorabilir miyim?”</p>

    <p>Kadın çabucak, “Tıpkı senin gibi çello,” diye cevapladı. “Bu nedenle seni dinlemeye gelmiştim. Seninki gibi mütevazı, küçük bir resital olsa bile, kendimi durduramıyorum. Geçip gidemiyorum. Adeta bir görev hissiyle hareket ediyorum.”</p>

    <p>“Görev mi?”</p>

    <p>“Başka nasıl adlandırabileceğimi bilemiyorum. Bütün çellistlerin iyi çalmasını arzuluyorum. Güzel çalmalarını istiyorum. Sık sık yanlış çaldıklarını görüyorum.”</p>

    <p>“Affedersiniz, sadece biz çellistlerin mi yanlış çaldıklarını düşünüyorsunuz, yoksa bu bütün müzisyenler için geçerli mi?”</p>

    <p>“Bu durum diğer enstrümanlar için de geçerli olabilir, ama ben çellistim, dolayısıyla diğer çellistleri dinlerim ve bir şeylerin yanlış gittiğini fark ettiğimde... Mesela geçen gün şehir müzesinin lobisinde birkaç genç müzisyene rastladım. İnsanlar hızla yanlarından geçip gidiyorlardı, ben ise durup dinlemek zorundaydım. Yanlarına gidip konuşmamak için kendimi zor tuttum, tahmin edeceğin gibi.”</p>

    <p>“Yanlış mı çalıyorlardı?”</p>

    <p>“Tam olarak yanlış denemez. Ama... işte, olmuyordu. Senin de gördüğün gibi, çok şey bekliyorum. Kendime koyduğum çıtaya herkesin erişmesini beklemek hata, biliyorum. Henüz öğrenciydiler herhalde.”</p>

    <p>Konuşmaya başladıklarından beri ilk kez arkasına yaslandı ve ortadaki çeşmede bağırıp çağırarak birbirlerini ıslatan çocukları seyretti. Sonunda Tibor, “Bu dürtüyü belki salı günü de hissettiniz. Yani dinledikten sonra yanıma gelip fikir verme dürtüsünü,” dedi.</p>

    <p>Kadın gülümsedi, ama sonradan yüzüne ciddi bir ifade yerleşti. “Evet, gerçekten hissettim; çünkü seni dinlediğim zaman adeta bir zamanlarki Eloise’i duydum. Beni affet, şimdi söyleyeceğim şey biraz incitici olabilir, ama gerçek şu ki henüz doğru yolda değilsin ve ben senin doğru yolu bulman için yardım etmeyi çok isterim. Ne kadar çabuk başlarsak o kadar iyi olur.”</p>

    <p>Tibor buna karşılık olarak, “Oleg Petroviç’in özel öğrencisi olduğumu belirtmeliyim,” diyerek, kadının tepkisini bekledi. Şaşırtıcı bir biçimde, kadın gülümsemesini zorla bastırıp, “Ha, evet, Petroviç,” dedi. “Bir zamanlar saygın bir müzisyendi. Öğrencilerinin gözünde hâlâ saygıdeğer bir kişilik olduğunu biliyorum da, birçoğumuza göre fikirleri, yaklaşımı...” Başını sallayarak ellerini iki yana açtı. Tibor öfkeden konuşamayacak halde ona bakakalırken, kadın elini bir kez daha onun koluna koyarak, “Fazla ileri gittim. Buna hakkım yoktu. Seni rahat bırakıyorum,” dedi.</p>

    <p>Eloise ayağa kalktığında Tibor’un öfkesi yatışmıştı çünkü karakteri gereği insanlara uzun süre kızgın kalamazdı. Bunun yanı sıra kadının eski öğretmeni için söyledikleri derinlerde gizli bam teline dokunmuştu; bunlar kendi kendine itiraf edemediği düşüncelerdi. Kafasını kaldırıp ona baktığında yüzünün karmakarışık olduğunun farkındaydı.</p>

    <p>“Belki bildiğin bazı şeyleri düşündürttüğüm için şu anda bana çok kızgınsın, ama sana yardımcı olmak istiyorum. Eğer bunu tekrar konuşmaya karar verirsen, beni karşıda, Excelsior Oteli’nde bulabilirsin,” dedi.</p>

    <p>Kadının Tibor’a parmağıyla işaret edip, gülümseyerek kapısına doğru yol aldığı otel şehrimizin en görkemli otelidir. Yeri kafenin tam karşısında, meydanın öbür ucundadır. Kadın meydanın ortasındaki çeşmenin yanında durup birkaç güvercini rahatsız ederek el sallayana kadar, Tibor onu seyretmişti.</p>

    <p class="paragraf">Tibor sonraki günlerde defalarca bu karşılaşmayı düşünürken buldu kendini. Öğretmeninin Petroviç olduğunu gururla söylediğinde kadının dudağının kenarına yerleşen alaycı tebessümü hatırladıkça öfkesi tazeleniyordu. Düşündükçe, aslında eski hocası adına sinirlenmediğini fark etti. Esas mesele, Petroviç’in adının daima belli bir etki yaratacağı, ilgi ve saygı uyandırmak için onun ismini rahatça kullanabileceği fikrine kendini alıştırmış olmasıydı; başka bir deyişle, bu ismi dünyanın neresine giderse gitsin rahatça kullanabileceği bir giriş bileti olarak görmesiydi. Bu ismin kesinlikle böyle bir ağırlığı bulunmaması ihtimaliyle yüzleşmek onu sarsmıştı.</p>

    <p>Meydanda oturduğu saatlerde, Eloise McCormack’in ayrılırken yaptığı daveti de hatırladığından, gözü ister istemez meydanın öbür ucundaki, önünde limuzinlerin ve taksilerin fink attığı Excelsior Oteli’nin girişine kayıyordu.</p>

    <p>Sonunda, tanıştıklarının üçüncü günü meydanı geçip büyük, mermer döşeli lobiye girdi ve resepsiyona Eloise McCormack’in odasını aramalarını söyledi. Adını soran resepsiyonist telefonda birkaç cümle ettikten sonra ahizeyi uzattı.</p>

    <p>Kadın, “Özür dilerim, geçen gün adını sormayı unutmuşum, kim olduğunu çıkarabilmem biraz vakit aldı. Gayet tabii seni hatırlıyorum. Hatta sık sık seni düşündüm. Konuşmak istediğim o kadar çok şey var ki. Ama bunu doğru dürüst yapmalıyız. Çellon yanında mı? Tabii ki hayır. Bir saat sonra, tam bir saat sonra çellonla birlikte gelir misin? Seni burada bekliyor olacağım,” diye heyecanla konuştu.</p>

    <p>Bir saat sonra Excelsior’a döndüğünde, resepsiyonist bu kez Tibor’u derhal asansöre buyur etti ve Bayan McCormack’in kendisini beklediğini söyledi.</p>

    <p>Henüz öğlenden sonra olsa da, kadının odasına girme fikri Tibor’da bir insanın mahremine girdiği hissini yaratmıştı; neyse ki koskocaman bir süitle karşılaşınca rahatladı. Yatak odası sıkı sıkı kapalıydı. Yüksek Fransız stili pencerelerin tahta panjurları açıktı ve dantel perdeler hafif bir esintiyle uçuşuyordu. Balkona çıkınca, meydanı tepeden izleyebileceği bir noktada olduğunu anladı. Oda ise kaba taş duvarları ve koyu tahta zemini yüzünden, etrafa konan çiçeklerin, minderlerin ve antika eşyaların yumuşatıcı etkisine rağmen adeta bir manastır havasındaydı. Kadın, bu ortamla çelişir şekilde, koşudan gelmiş gibi bir tişört, bol bir pantolon ve yürüyüş ayakkabıları giymişti. Tibor’la selamlaşma faslını uzatmayıp (kahve ya da çay ikram etmedi), “Bana çal. Resitaldeki parçalardan birini benim için çal,” demekle yetindi.</p>

    <p>Odanın ortasına dikkatlice yerleştirilmiş arkası yüksek bir iskemleye buyur ettiği delikanlı, çellosunu kabından çıkardı. Kadın ise şaşırtıcı bir biçimde, büyük pencerelerden birinin oyuğuna yerleştirdiği koltuğa Tibor’un kendisini profilden görebileceği şekilde oturarak, çaldığı süre zarfında önündeki boşluğa baktı. Dik duruşu dinlediği sürece hiç değişmedi ve birinci parça bittiğinde tek kelime etmedi. Sonuçta Tibor bir parçadan öbürüne geçerek çalmaya devam etti. Yarım saat, derken bir saat geçti. Akustiği kötü olan bu gölgeli odada öğleden sonra güneşi dantel perdelerden içeri sızıyordu ve hem meydandan gelen gürültüler hem de Bayan McCormack’in varlığı Tibor’u daha derinlikli notalara sürükleyerek yeni fikirler doğuruyordu. Bir saatin sonuna doğru kadının beklentilerini aştığına dair inancı pekişmişti. Son parçasını bitirdiğinde ise birkaç dakikalık sessizlikten sonra oturduğu yerden ona doğru dönerek, “Evet, ne aşamada olduğunu biliyorum artık. Kolay olmayacak, ama yapabilirsin. Gerçekten becerebilirsin. Britten’la başlayalım. Tekrar çal, sadece ilk bölümü; sonra konuşalım. Her seferinde adım adım ilerlemek kaydıyla, birlikte bu işi kotarabiliriz,” dedi.</p>

    <p>Tibor bunları duyduğunda ani bir dürtüyle enstrümanını toparlayıp gitmek istedi. Ama sonra başka bir içgüdü (belki yalnızca merak ya da daha derin bir şey) gururuna üstün geldi ve kadının istediği parçayı tekrar çalmaya onu mecbur etti. Birkaç ölçüyü çaldıktan sonra kadın onu durdurup konuşmaya başladığında kaçma dürtüsü nüksetti. Salt nezaketinden dolayı bu beklenmedik çalışmayı beş dakika daha sürdürebileceğini sanıyordu. Derken oturduğu süre uzadıkça uzadı. Tibor çaldı, Bayan McCormack tekrar tekrar konuştu. Kelimeleri başta Tibor’a fazla gösterişli ve soyut geliyordu, ama onları müziğine uyguladığında yarattıkları etkiye şaşmamak elinde değildi. Farkına bile varmadan bir saat daha uçup gitmişti.</p>

    <p>Delikanlı bize sonradan, “Birdenbire bir şey görmeye başladım,” diye açıklamıştı. “Önceleri hiç girmediğim bir bahçeydi. Oradaydı, uzanabileceğim mesafede. Yolda bir şeyler vardı, ama daha önce hiç görmediğim o bahçeye ilk kez giriyordum.”</p>

    <p>Sonunda otelden ayrıldığında güneş batmıştı, meydanı geçerek kafenin masalarına ulaştı ve duyduğu mutluluğu dizginlemeye çalışarak, üzerine krema sıkılmış bademli kek ısmarlayıp afiyetle yedi.</p>

    <p class="paragraf">Sonraki birkaç gün boyunca öğleden sonraları Bayan McCormack’in oteline gitti. Oradan her ayrılışında, ilk ziyaretinde hissettiği ilhamla değilse bile, en azından enerji ve ümitle dolu oluyordu. Kadın giderek daha cesur eleştiriler yapmaya başlamıştı ve eğer dışarıdan biri şahit olabilseydi, herhalde haddini aştığını söylerdi, ama Tibor onun müdahalelerine artık bu gözle bakamıyordu. Tek endişesi, Bayan McCormack’in şehri terk edeceği günün gelmesiydi; bu düşünce aklından çıkmıyor, uykularını kaçırıyor ve yorucu bir seansın sonunda meydanı geçerken daima moralini bozuyordu. Ama kadına bunu sormayı denediğinde, daima muğlak ve şüphe uyandıran cevaplar alıyordu. “Soğuk dayanamayacağım raddeye geldiğinde gideceğim,” ya da, “Burada canım sıkılmadığı sürece kalacağım,” gibi.</p>

    <p>Biz ise Tibor’a sürekli, “Nasıl çello çalıyor?” diye soruyorduk.</p>

    <p>Bu soruyu ilk sorduğumuzda doğru dürüst bir cevap vermemişti; sadece, “Bana çelloyu eline aldığı ilk andan beri virtüöz olduğunu söyledi,” dedikten sonra konuyu değiştirmeye çalışmıştı. Bizim bu işin peşini bırakmayacağımızı fark ettiğindeyse, iç geçirerek anlatmaya koyuldu.</p>

    <p>Aslında, Tibor daha ilk buluşmalarında onun nasıl çaldığını merak etmişti ama sormaya cesaret edememişti. Küçük bir şüphe içini kemirmişti; çünkü etrafına bakındığında ortada çello falan görememişti. Sonuçta tatile gelirken çellosunu getirmemiş olması gayet doğaldı. Bunun yanı sıra –belki kiralamış olduğu– bir enstrümanın yatak odasının kapısının arkasında olması da mümkündü.</p>

    <p>Sonraki günlerde süite her gidişinde şüpheleri büyümüştü. Fakat bunları aklından çıkarmak için canla başla uğraşıyordu; çünkü zaman geçtikçe buluşmalarına ilişkin tereddütleri bütünüyle silinip gitmişti. Eloise’in kendisini dinleyecek olması fikri Tibor’un hayallerinde yeni katmanlar açılmasını sağlıyordu ve öğleden sonra buluşmalarından artakalan zamanda parçaları onun uyarılarını, dinlerkenki jestlerini dikkate alarak zihninde yeniden yorumlamaya koyuluyordu. Buna rağmen şüphelerini bütünüyle silemiyordu. Bir gün süite girdiğinde yatak odasının kapısını aralık buldu. Taş duvarları ve ortaçağdan kalma büyük karyolayı gördü, ama çellodan iz yoktu. Bir virtüöz, tatilde olsa bile bu kadar uzun zaman enstrümanına dokunmadan yaşayabilir miydi? Ama bu soruyu da bir şekilde zihninden atmıştı.</p>

    <p class="paragraf">Yaz devam ederken, artık akşama doğru kafeye birlikte gelmeye, görüşmelerini otelin dışına taşırmaya başladılar. Tibor’a kahve, kek, bazen de sandviç ısmarlıyordu. Sohbetlerinin tek konusu müzik değildi artık, dönüp dolaşıp gene o konuya gelse de, bazen ona Viyana’da birlikte olduğu Alman kız hakkında sorular sorardı.</p>

    <p>Tibor, “Ama onun hiçbir zaman benim sevgilim olmadığını anlamalısın,” derdi.</p>

    <p>“Yani aranızda cinsellik yoktu demek istiyorsun. Bu senin ona âşık olmadığını göstermez ki.”</p>

    <p>“Hayır, Bayan Eloise, bu yanlış bir yorum. Ondan hoşlanıyordum ama buna aşk denemezdi.”</p>

    <p>“Dün Rahmaninov çalarken adeta bir duygunun peşine takılmıştın. İşte o aşktı, hem de romantik bir aşk.”</p>

    <p>“Bu çok saçma, çünkü o benim iyi bir dostumdu, ama aramızda aşk yoktu.”</p>

    <p>“Dün o pasajı adeta bir aşkın <em>hatırası</em> gibi çaldın. Çok gençsin, buna rağmen terk edilmeyi de bırakılmayı da bildiğini düşünüyorum. Bana göre, bu nedenle üçüncü bölümü o hislerle çalıyorsun. Çellistlerin çoğu bu bölümü neşeyle çalar. Senin içinse o bölüm bir daha bulamayacağın neşeli anların bir anısı gibi.”</p>

    <p>Bunun gibi bazı sohbetleri oluyordu. Tibor da ona sorular sormak istiyordu, ama birlikte çalıştıkları süre boyunca Petroviç’e sormaya cesaret edemediği kişisel soruları ona da soramıyordu. Ağzından kaçırdığı ufak tefek sözlerle yetiniyor (artık Portland Oregon’da oturduğu, oraya üç yıl önce Boston’dan taşındığı, “yaptığı hüzünlü çağrışımlar nedeniyle” Paris’i sevmediği), daha da açılması için çanak tutmaktan kaçınıyordu.</p>

    <p>Bayan McCormack tanıştıkları ilk günlere nazaran artık daha kolay gülüyor ve otelden çıkıp meydanı geçerlerken Tibor’un koluna giriyordu. Tam da bu noktada gözümüze çarpmışlardı. Ernesto’ya göre Tibor olduğundan daha genç göründüğünden, kadın ise bir anlamda anne gibi ama “flörtöz bir aktris” havasında olduğundan, merak uyandıran bir çiftti. Tibor’la ahbaplığa başlamadan önceki günlerde, onlar üzerine saatlerce çene çalmışızdır. Kol kola önümüzden geçtiklerinde birbirimize, “Ne düşünüyorsun? Aralarında bir şey var mı?” gibi sorular sorar, bu dedikodulardan hoşlandığımız için olamayacağını itiraf eder, âşık gibi bir halleri olmadığını düşünürdük. Tibor’la tanıştıktan sonra, bize kadının süitinde geçirdiği öğleden sonraları anlatmaya başlayınca, aramızdan hiç kimse onunla dalga geçmeye ya da şakalaşmaya kalkmadı.</p>

    <p>Derken, gene kahvelerini yudumlayıp kek yiyerek kafede oturdukları bir gün, kadın kendisiyle evlenmek isteyen bir adamdan bahsetmişti. Adı Peter Henderson’dı ve Oregon’da golf aletleri satan başarılı bir şirketi vardı. Cemiyette saygı duyulan, akıllı, vicdanlı bir adamdı. Eloise’den altı yaş büyüktü, yani yaşlı sayılmazdı. İlk evliliğinden iki küçük çocuğu vardı, ama bu mesele dostça halledilmişti.</p>

    <p>Tibor’un daha önce ondan hiç duymadığı kadar gergin bir kahkaha eşliğinde, “Neden burada olduğumu öğrendin işte,” deyiverdi. “Saklanıyorum. Peter’ın nerede olduğuma dair fikri yok. Sanırım gaddarca davranıyorum. Geçen salı onu arayıp İtalya’da olduğumu söyledim ama şehir adı vermedim. Bana çok kızdı ve sanırım hakkı da var.”</p>

    <p>“Demek, yazı burada geçirmenin nedeni geleceğini tasarlamak istemen.”</p>

    <p>“Tam olarak değil. Sadece saklanıyorum.”</p>

    <p>“Peter’ı sevmiyor musun?”</p>

    <p>Eloise omuzlarını silkerek, “Çok iyi bir adam ve sırada bekleyen pek fazla talibim de yok,” diye cevaplamıştı.</p>

    <p>“Peki, Peter müziği seviyor mu?”</p>

    <p>“Evet, oturduğum bölgedekilere bakınca, öyle sayılabilir. Sonuçta konserlere gidiyor. Konserden sonra yediğimiz yemeklerde dinlediğimiz esere ilişkin bir sürü hoş şey söylüyor. Sanırım müziği gerçekten seviyor.”</p>

    <p>“Peki ama... senin değerini bilecek biri mi?”</p>

    <p>“Bir virtüözle yaşamanın kolay olmayacağını biliyor,” diye cevaplarken iç geçirmişti. “Bu durum hayatım boyunca sorun oldu. Senin için de kolay olmayacak. Ama başka bir seçeneğimiz yok. Bizim gideceğimiz yol belli.”</p>

    <p>Eloise, Peter’dan bir daha bahsetmedi, ama aralarındaki bu bilgi alışverişinden sonra ilişkilerine yeni bir boyut eklenmişti. Tibor çalma faslını bitirince kadın kendi kendine sessiz düşüncelere daldığında ya da meydanda birlikte otururlarken, kadın kendini daha fazla geri çekiyor, gözünü komşu masaların şemsiyelerine dikiyordu. Bu tavır delikanlıya hiç de rahatsızlık vermiyordu; yok sayıldığını düşünerek bundan rahatsızlık duymak bir yana, varlığının Eloise için önemli olduğunu anlıyordu.</p>

    <p class="paragraf">Bir gün gene bir parçayı çalmayı bitirdiğinde, bestenin sonlarındaki sadece sekiz ölçülük kısa bir pasajı tekrar çalmasını istemişti. Tibor söyleneni yaptı ve baktığında alnındaki çatık kırışığın yerinde durduğunu gördü.</p>

    <p>Başını iki yana sallayarak, “Bu bizim tarzımız gibi gelmiyor kulağıma,” dedi. Her zamanki gibi büyük pencerenin önünde oturuyordu. “Parçanın bütünü iyiydi. Hepsi <em>bizim</em> tarzımızda, ama bu son pasaj...” derken ürperdiğini gördü.</p>

    <p>Tibor bu kez farklı bir stilde çaldı, ama Eloise’in gene olmuyor demek istercesine başını iki yana salladığını gördüğüne şaşırmadı.</p>

    <p>“Affedersiniz, ama daha açık bir şekilde anlatmalısınız. ‘Bizim tarzımız gibi değil,’ derken neyi kastettiğinizi anlayamıyorum.”</p>

    <p>“Yani benim bizzat çalarak göstermem gerektiğini mi ima ediyorsun? İstediğin bu mu?”</p>

    <p>Sakin konuşuyordu, ama yüzünü döndüğünde, Tibor ne kadar gerildiğini anlamıştı. Cevabını beklerken dümdüz gözlerinin içine bakıyordu.</p>

    <p>Sonunda, “Hayır, ben tekrar ederim,” dedi.</p>

    <p>“Ama neden benim çalmadığımı merak ediyorsun, değil mi? Enstrümanını ödünç alarak ne demek istediğimi göstermemi istiyorsun...”</p>

    <p>Tibor, “Hayır,” derken başını sallayarak soğukkanlı göründüğünü ümit ediyordu. “Yani çalışma tarzımız daima iyi sonuç veriyor. Sen kelimelerinle fikir veriyorsun, ben çalıyorum. Böylece sürekli başkasını kopyalamış olmuyorum. Senin kelimelerin bana pencereler açıyor. Eğer sen çalarsan bu pencereler açılamaz ve ben sadece bir kopyacı olurum.”</p>

    <p>Kadın bu yorum üzerine bir süre düşündü ve, “Haklısın galiba. Tamam, kendimi daha iyi ifade etmeyi deneyeceğim,” dedi.</p>

    <p>Birkaç dakika boyunca bitiş bölümleriyle geçiş pasajları arasındaki farka dair bir şeyler anlattı. Ardından, Tibor son bölümü tekrar çaldı; Eloise bu kez başıyla onaylayarak gülümsedi.</p>

    <p>O günden sonra aralarındaki hiçbir şey eskisi gibi olmadı. Öğleden sonralarının baştaki tadı kalmamıştı. Belki de bu gerginlik hep vardı da, cin şişeden yeni çıkmıştı. Meydanda oturdukları bir gün, Tibor çellosunu Sovyetler Birliği günlerinde birkaç <em>jean</em>’le değiş tokuş ederek aldığını anlatıyordu. Bu hikâyeyi bitirdiğinde ona cevaben yarım yamalak bir gülümsemeyle, “İyi bir enstrüman, sesi de iyi, ama elime bile almadığımdan, yargıda bulunamam aslında,” demişti.</p>

    <p>Tibor, Eloise’in gene çelloyu neden çalmadığı konusuna geleceğinin farkındaydı; bakışlarını hızla etrafta gezdirip, “Senin boyuna uygun değil benimki. Bana bile tam uymuyor,” dedi.</p>

    <p>Onunla sohbetlerde artık gevşeyemediğini fark etmişti; çünkü Eloise’in dönüp dolaşıp konuyu kendisinin çalmasına getirmesinden çekiniyordu. Her seferinde başka bir şey bulup konuyu değiştiremiyor ve, “Keşke ben çalarak sana anlatabilseydim,” dediğinde genellikle duymazdan geliyordu.</p>

    <p class="paragraf">Eylülün sonuna doğru (esinti artık bayağı serindi) Giancarlo’ya Amsterdam’daki Bay Kaufmann’dan bir telefon geldi. Şehir merkezindeki beş yıldızlı bir otelde çalan oda orkestrasına bir çellist aranıyordu. Grup, yemek salonuna tepeden bakan orkestra balkonunda haftanın dört akşamı çalıyordu, kalan zamanlarda ise elemanlar “müzik dışı ufak tefek işlere” bakıyorlardı. İmkânları çok iyiydi. Bay Kaufmann haberi duyar duymaz Tibor’u hatırlamıştı ve pozisyon ona ayrılmıştı. Tibor’a haberleri derhal yetiştirdik (Bay Kaufmann’dan telefon geldiği günün akşamı kafede); fakat onun ilgisiz cevabı karşısında adeta dilimiz tutuldu. Bu hali, yaz başında Bay Kaufmann’a deneme dinletisi yaptığı sıralardaki davranışları ile tam bir tezat teşkil ediyordu. Bu kayıtsız tavrına özellikle Giancarlo çok kızmıştı.</p>

    <p>“Bu kadar düşünüp taşınacak ne var? Carnegie Hall’dan mı teklif bekliyorsun?” diye sordu.</p>

    <p>“Şükran duymuyorum sanma. Tam tersi, ama biraz düşünmem gerek. İnsanlar sohbet ederken, yemek yerken çalmak; ayrıca oteldeki diğer görevler. Benim gibi birine uygun mu acaba?”</p>

    <p>Giancarlo çabuk parlayan bir adamdı; dolayısıyla Tibor’un yakasına yapışıp bağırmaması için araya girdik. Hatta bazılarımız Tibor’un tarafını tutma gereği hissetmiş, “Kendi hayatı, hiçbir mecburiyet yok,” diyerek durumu açıklamaya girişmişti. Olay yavaş yavaş yatıştı ve geçici bir iş olduğu düşünülürse teklifin aslında fena olmadığı fikri Tibor’un aklına yatmaya başladı. Şehrimizin turist mevsiminin sona ereceğini de biliyordu. Amsterdam hiç değilse bir kültür başkentiydi.</p>

    <p>Sonunda, “Enine boyuna düşüneceğim,” dedi ve, “Bir zahmet, Bay Kaufmann’a cevabımı üç gün içinde bildireceğimi söyleyin,” diye ekledi.</p>

    <p>Giancarlo bu cevaptan pek tatmin olmamıştı (Tibor’un minnettarlığını yaltaklanarak göstermesini bekliyordu), yine de Bay Kaufmann’ı aramaya gitti. O akşam bunları tartıştığımızda Eloise McCormack adı hiç geçmemişti, ama Tibor’un tereddüdünün tek sebebinin o olduğu hepimizin malumuydu.</p>

    <p>Tibor gidince, Ernesto, “Bu kadın oğlanı küstah bokun tekine çevirdi. Bu davranışını Amsterdam’da sürdürürse, sivri köşelerini yontuverirler,” dedi.</p>

    <p class="paragraf">Tibor, Bay Kaufmann’a deneme dinletisi yaptığından Eloise’e bahsetmemişti. Birçok kez söylemeye niyetlenmiş ama her seferinde vazgeçmişti. Dostlukları derinleştikçe bu davranışıyla ona ihanet ettiği duygusu daha da güçleniyordu. Doğal olarak bu gelişmeleri Eloise’le paylaşmak, hatta ona herhangi bir ipucu dahi vermek istememişti. Buna karşılık sır saklama konusunda hiç başarılı değildi ve durumu Eloise’den saklama kararı beklenmedik sonuçlara yol açtı.</p>

    <p>O öğleden sonra hava çok sıcaktı. Tibor her zamanki gibi otele gitmiş, hazırladığı yeni parçaları Eloise’e çalmaya başlamıştı. Üç dakika geçmemişti ki kadın onu durdurdu ve, “Bugün bir terslik var. Sen içeri girer girmez anladım. Seni o kadar iyi tanıyorum ki daha kapıyı çalışından anladım. Yorumunu dinleyince de emin oldum. Boşuna benden saklamaya çalışma,” dedi.</p>

    <p>Tibor adeta dehşete düşmüştü. Yayını bir kenara koyup içini dökmek üzereydi ki Eloise ellerini havaya kaldırarak, “Bak Tibor, bu durumdan kaçmamızın imkânı yok. Sen hep uzak durmaya çalıştın, ama yararı yok. Üzerinde konuşmak istiyorum. Geçtiğimiz hafta boyunca bu konuyu açmak istedim.”</p>

    <p>Delikanlı hayretle bakarak, “Sahi mi?” diyebildi.</p>

    <p>“Evet, seni aldatmayı hiç düşünmedim, Tibor. Son haftalar benim için de kolay olmadı, çünkü sen çok iyi bir dostsun. Sana ucuz bir oyun oynadığımı düşünürsen kahrolurum. Hayır, lütfen bu kez beni durdurma. Söylemek istiyorum. Şu anda çellonu bana verip çalmamı istersen, yapamam. Enstrümanın iyi olmadığı için değil. Gerçekte olmadığım birini oynayarak sahtekârlık yaptığımı düşünüyorsan, sana yanıldığını söylerim. Birlikte başardıklarımıza bir bak. Sahtekâr olmadığımın kanıtı değil mi bu? Evet, sana bir virtüöz olduğumu söyledim. Bununla neyi kastettiğimi açıklayayım. Demek istediğim, ben de senin gibi özel bir yetenekle doğmuşum. Sen ve ben, diğer çellistlerin ne kadar çalışırlarsa çalışsınlar sahip olamayacakları bir şeye sahibiz. Ben sende bu yeteneğin olduğunu, seni kilisede dinlediğim anda fark ettim. Sen de bende bir şeyler olduğunu hissetmiş olmalısın ki o ilk gün otele gelmeye karar verdin.</p>

    <p>“Bizim gibi pek fazla insan yok Tibor ve bizim gibiler birbirini bir bakışta tanır. Çello çalmayı hâlâ öğrenmemiş olmam bir şeyi değiştirmez. Benim bir virtüöz <em>olduğumu</em> anlamalısın. Yalnızca, henüz <em>açılmamış</em> bir paketim ben, sen de kısmen öylesin. İşte bu nedenle haftalardır seninle çalışıyorum. Katmanlarını açmana yardımcı olmak istiyorum. Seni kandırmaya çalışmadım. Çellistlerin yüzde doksan dokuzunun sergiledikleri becerinin altında gizli bir şey yoktur. Bizler ise birbirimize yardım etmeliyiz. Kalabalıklarda birbirimizi fark ettiğimizde el ele vermeliyiz, çünkü çok azız.”</p>

    <p>Tibor, Eloise’in gözlerinde biriken yaşları fark etti, ama sesi tekdüzeydi. Kadın tekrar sessizliğe gömülerek başını çevirdi.</p>

    <p>Tibor bir süre sonra sessizliği bozarak, “Demek, özel bir çellist olduğuna inanıyorsun,” diyebildi. “Bir virtüöz. Bizler Bayan Eloise, cesaretimizi ellerimize alıp sizin dediğiniz gibi her seferinde altından ne çıkacağından emin olmasak da kendimizi açmalıyız. Sizin açılmaya yanaşmamanız doğal, çünkü hiçbir şey yapmıyorsunuz. Ama bir virtüöz olduğunuzdan o kadar eminsiniz ki...”</p>

    <p>“Ne olur kızma bana. Biraz delice olduğunu biliyorum. Ama gerçek bu. Annem ben daha küçükken yeteneğimin farkına varmıştı. Ona hiç değilse bunun için müteşekkirim. Bana dört yaşımdayken, yedi yaşımdayken, on bir yaşımdayken bulduğu hocalar iyi değildi. Bunu annem bilemezdi, ama ben biliyordum. Küçük bir kızken bile içgüdülerim beni yanıltmazdı. Ne kadar iyi niyetli olurlarsa olsunlar, yeteneğimi onlara karşı korumam gerektiğinin farkındaydım, çünkü onu tamamen yok edebilirlerdi. Onları susturdum. Sen de böyle yapmalısın, Tibor. Yeteneğin kıymetlidir.”</p>

    <p>Tibor şimdi daha şefkatliydi. “Özür dilerim, ama bana çocukken çello çaldığını mı söylemeye çalışıyorsun? Ama bugün...”</p>

    <p>“Enstrümana on bir yaşımdan beri dokunmadım. Anneme Bay Roth’la devam edemeyeceğimi açıkladığım günden beri. Anlayış gösterdi ve hiçbir şey yapmadan beklemeyi uygun buldu. Hayati olan, yeteneğimin bozulmamasıydı. Benim de günüm gelecekti. Tamam, bazen çok geç bıraktığımı düşünürüm. Bugün kırk bir yaşındayım ve hiç değilse doğuştan gelen yeteneğim çürümedi. Yıllar boyu bana yardımcı olabileceğini söyleyen hocalarla karşılaştım, ama daima içyüzlerini gördüm. Bazen biz bile kolayca fark edemeyiz, Tibor. Bu hocalar o kadar <em>profesyoneldirler</em> ve o kadar güzel konuşurlar ki ilk dinlediğinde aldanırsın. İşte sonunda bana yardım edebilecek biri dersin, sonra birden istediğin gibi biri olmadığının farkına varırsın. İşte katı olup kendini kapatman gereken an, o andır. Beklemenin çok daha iyi bir şey olduğunu daima hatırlamalısın, Tibor. Bazen yeteneğimin üzerindeki perdeyi kaldırmadığım için kendimi kötü hissederim, ama onu hiç zedelemedim; mühim olan da bu.”</p>

    <p>Bu konuşmadan sonra delikanlı hazırladığı birkaç parçayı çaldı, ama her zamanki havayı yakalayamadıklarından, çalışmalarını erken bitirdiler. Biraz ondan bundan konuştuktan sonra Tibor şehirden birkaç günlüğüne ayrılmayı planladığını söyleyinceye kadar meydanda kahvelerini içtiler. Şehrin çevresini keşfetmeyi çok istiyordu, bunun için de kısa bir tatil planlamıştı.</p>

    <p>“Sana iyi gelecek, ama çok uzun kalma; çünkü yapacak çok işimiz var.”</p>

    <p>Tibor onu en fazla bir hafta sonra döneceğine inandırdı. Her şeye rağmen ayrılırlarken kadının hareketlerinde bir rahatsızlık seziliyordu.</p>

    <p>Delikanlı gidişi konusunda tam anlamıyla doğruyu söylememişti; çünkü gidişiyle ilgili ayarlamalar henüz tamamlanmış değildi. O gün Eloise’den ayrıldıktan sonra eve gidip birkaç yeri aradı ve sonunda Umbria sınırına yakın dağlardaki bir pansiyonda yer ayarladı. O akşam veda için bizi görmeye geldiğinde (nereye gitmesi ve nereleri görmesi gerektiği konusunda karmakarışık bir sürü tavsiyede bulunmuştuk) mahcup bir tavırla Giancarlo’ya, Bay Kaufmann’a işi kabul ettiğini söylemesini istedi.</p>

    <p>Bize dönüp, “Başka ne yapabilirim? Döndüğümde hiç param kalmamış olacak,” dedi.</p>

    <p class="paragraf">Tibor şehir dışında keyifli zaman geçirmişti, ama dönüşte. Alman yürüyüşçülerle arkadaşlık ettiği ve bütçesinin elverdiği ölçüde dağ restoranlarında yedikleri dışında pek bir şey anlatmadı. Bir haftalık tatil ona gözle görülür şekilde yaramıştı, ama yokluğunda Eloise McCormack’in şehri terk edip etmediğini öğrenmek istiyordu.</p>

    <p>Turist kalabalığı azalmıştı. Garsonlar ısıtıcıları dışarıdaki masaların etrafına diziyorlardı. Döndüğü günün öğleden sonrası Tibor her zamanki gibi çellosunu alarak Excelsior’a gitti. Yalnızca Eloise’in onu beklediğini görmek değil, aynı zamanda kendisini özlemiş olduğunu hissetmek de onu memnun etti. Eloise onu duygusal bir şekilde karşıladı; hislerine fazlasıyla kapılmış insanların yapacağı gibi, onu ikramlara boğduğunu tahmin ediyorum. Her zamanki yerine oturttuktan sonra sabırsızca çelloyu kılıfından bizzat çıkararak, “Benim için çal! Haydi, sadece çal,” dedi.</p>

    <p>Birlikte olağanüstü bir öğleden sonra geçirdiler. Eloise’in itiraflarından sonra ilişkilerinin nasıl süreceği hususunda Tibor’un endişeleri vardı, ama şimdi bütün gerginlik uçup gitmiş gibiydi ve araları her zamankinden iyiydi. Bir parçanın sonunda Eloise’in gözlerini kapatarak uzun ve sıkı bir eleştiriye girişmesine bile gücenmedi, tek derdi dediklerini iyice anlayıp sindirebilmekti. Ertesi günkü de, sonrakiler de aynıydı: Birlikteyken rahat ediyor, hatta zaman zaman şakalar yapıyorlardı; Tibor hiçbir döneminde bu kadar güzel çaldığını hatırlamıyordu. Tatile gitmeden önce aralarında geçen konuşmaya değinmediler bile. Eloise de ona tatiliyle ilgili bir şey sormadı. Sadece müzik hakkında konuştular.</p>

    <p>Döndüğünün dördüncü günü, –odasındaki su sızdıran klozet gibi– bir dizi şanssız olay, Tibor’un Excelsior’a her zamanki vaktinde gidememesine yol açtı.</p>

    <p>Kafenin önünden geçtiği saatlerde güneş batıyordu, garsonlar cam kâselerin içindeki mumları yakıyorlardı ve biz de yemek müziği çalmaya başlamıştık. Bize el salladı, meydanı geçti ve Excelsior’a girdi. Çellosunu taşırken topallıyor gibiydi.</p>

    <p>Resepsiyonistin yukarıyı aramadan önce biraz duraksadığını fark etti. Eloise kapıyı açtığında onu sıcak karşıladı, ama eskisinden farklı bir şeyler var gibiydi. Daha Tibor konuşamadan o çabucak, “Tibor, geldiğine çok sevindim, çünkü Peter’a senin hakkında her şeyi anlattım,” dedi. “Evet, doğru duydun, Peter sonunda beni buldu!” Sonra odaya doğru seslenerek, “Peter, Tibor burada. Tabii çellosuyla birlikte,” diye haber verdi.</p>

    <p>Tibor odaya adımını attığında, saçları kırlaşmış, iri yarı, hantal, açık renk polo gömlekli bir adam ayağa kalkarak gülümsedi. Elini sıkıca kavrayarak, “Hakkınızda çok şey duydum. Eloise büyük bir yılız olacağınızı düşünüyor,” dedi.</p>

    <p>“Peter inatçıdır. Sonunda beni bulacağını biliyordum.”</p>

    <p>Adam, “Benden kaçış yoktur,” derken, Tibor’a bir iskemle çekip dolabın üzerindeki buz kovasından şişeyi çıkararak bir bardağa şampanya koydu. “Haydi Tibor, Eloise’le yeniden bir araya gelişimizi kutlayalım,” dedi.</p>

    <p>Tibor şampanyasını yudumlarken Peter’ın tesadüf eseri onu her zaman kullandığı “çello iskemlesine” oturttuğunu fark etti. Eloise birden yok olmuştu. Peter ile Tibor ellerinde şampanyalarıyla sohbete daldılar. Peter hoş birine benziyordu. Tibor’a bir sürü soru sordu. Macaristan’da büyümek nasıl bir duyguydu? Batı’ya geldiğinde çok bocalamış mıydı?</p>

    <p>Sonra, “Bir enstrüman çalmayı o kadar isterdim ki. Çok şanslısın. Ben de öğrenmek isterim, ama artık biraz geç kaldım sanırım,” dedi.</p>

    <p>“Hâlâ çalabilirsiniz. Hiçbir zaman geç demeyin.”</p>

    <p>“Haklısın, hiçbir zaman geç dememeliyiz. Geç demek bir mazeret sadece. Hayır, işin doğrusu, çok meşgul bir insanım ve kendi kendime Fransızca öğrenme, bir müzik aleti çalma ya da <em>Savaş ve Barış</em>’ı okuma gibi konularda hep bunu bahane ediyorum. Eloise çok küçükken çalarmış. Sana bunu anlatmıştır herhalde.”</p>

    <p>“Evet, söyledi. Anladığım kadarıyla, onun birçok doğal yeteneği var.”</p>

    <p>“Ha, evet vardır. Onu tanıyan herkes bunu görebilir. Müthiş duyarlıdır. Ders alması gereken o. Ben Bay Dolma Parmak’ım,” derken gülmeye başladı. “Piyano çalmak isterdim, ama bu ellerle becerebilir miyim? Ailemin nesiller boyu yaptığı gibi toprağı kazmaya uygun eller bunlar, içerdeki leydinin duyarlılığı yok bende.”</p>

    <p>Sonunda Eloise koyu renk bir gece elbisesi giymiş ve bir sürü takıyla süslenmiş halde yatak odasının kapısında belirdi.</p>

    <p>“Peter, Tibor’u sıkma; onun golfle ilgisi yok,” dedi.</p>

    <p>Peter, “Bana bak Tibor, sana golfle ilgili tek kelime ettim mi?” derken yardım bekler gibiydi.</p>

    <p>Tibor artık gitmesi gerektiğini, onları yemek planlarından alıkoymak istemediğini söyledi. Bu cümlesine ikisi de itiraz etti. Peter, “Yemeğe çıkmak üzere hazırlanmışa benziyor muyum?” diye sordu.</p>

    <p>Tibor onun kılığının çok uygun olduğunu düşünmesine rağmen, adamın kendisinden beklendiği gibi kahkahasını koyuverdiğini gördü. Sonra Peter, “Bir şeyler çalmadan gidemezsin. Çalışın hakkında o kadar çok şey anlattı ki,” dedi.</p>

    <p>Tibor’un kafası karışmıştı ama yine de çellosunun kılıfını açmaya davrandı. O sırada Eloise sert bir tavırla, “Tibor haklı, geç oluyor. Bu şehirde tam vaktinde oturmazsan masanı tutmuyorlar. Haydi, sen üstünü değiş Peter, hatta tıraş da olabilirsin. Tibor’u ben geçiririm, onunla baş başa konuşmak istiyorum,” dedi.</p>

    <p>Tibor ile Eloise asansörde birbirlerine şefkatle gülümsediler ama konuşmadılar. Dışarıya çıktıklarında meydanı akşam için aydınlatılmış buldular. Çocuklar yaz tatili dönüşü top oynuyorlar ya da çeşmenin etrafında birbirlerini kovalıyorlardı. Akşam piyasasına çıkmış olan kalabalık akıp gidiyordu ve sanırım bizim müziğimiz onların durdukları yere kadar ulaşıyordu.</p>

    <p>Eloise, “Sonunda beni buldu, öyleyse beni hak ediyor demektir,” diyerek sessizliğini bozdu.</p>

    <p>“Son derece etkileyici bir adam. Amerika’ya mı döneceksiniz?”</p>

    <p>“Birkaç güne kadar döneceğim.”</p>

    <p>“Evlenmeyi düşünüyor musunuz?”</p>

    <p>“Sanırım evet,” derken bir saniye samimiyetle Tibor’a baktı, sonra başını çevirdi. “Sanırım evet.”</p>

    <p>“Mutluluklar dilerim. O çok iyi bir adam, aynı zamanda bir müzik tutkunu. Bu senin için çok önemli, biliyorum.”</p>

    <p>“Evet, çok önemli.”</p>

    <p>“Sen hazırlanırken biz golften değil, müzik derslerinden bahsediyorduk.”</p>

    <p>“Sahi mi? Onun için mi, benim için mi?”</p>

    <p>“Her ikiniz için de, ama sanırım Portland Oregon’da bir hoca bulmak zordur.”</p>

    <p>Eloise bir kahkaha attı. “Daha önce de söylediğim gibi, bizim gibi insanlar için hayat çok zor.”</p>

    <p>“Evet, bu konuda size hak veriyorum. Hele bu son haftalardan sonra, daha da çok hak veriyorum,” deyip ekledi: “Bayan Eloise, ayrılmadan önce size söylemek istediğim bir şey var. Çok yakında, büyük bir otelde çalışmak üzere Amsterdam’a gideceğim.”</p>

    <p>“Kapı görevlisi mi olacaksın?”</p>

    <p>“Hayır, küçük bir oda orkestrasıyla birlikte otelin yemek salonunda çalacağım. Yemek yiyen müşterilere müzik dinletisi sunacağız.”</p>

    <p>Onu dikkatle inceleyen Tibor, gözlerinde bir şeyin parlayıp söndüğünü gördü. Eloise elini Tibor’un koluna koyarken gülümsedi ve, “Sana bol şans. O otelin müşterileri ne kadar özel bir müzik dinleyeceklerini bilmiyorlar henüz,” dedi.</p>

    <p>“Umarım öyle olur.”</p>

    <p>Bir dakika daha otelin önündeki ışık selinin ortasında, aralarında bir kümbet gibi yükselen çelloyla dikildiler. Sessizliği Tibor bozdu:</p>

    <p>“Tabii Bay Peter’la çok mutlu olmanızı da umuyorum.”</p>

    <p>Eloise, “Ben de,” derken ona sarılıp yanaklarından öptü. “Kendine iyi bak, e mi?”</p>

    <p>Tibor teşekkür etti ve göz açıp kapayıncaya kadar Excelsior’a dönen kadının arkasından bakakaldı.</p>

    <p class="paragraf">Tibor o akşamdan sonra şehrimizden ayrıldı. Birlikte son içkilerimizi yudumlarken Giancarlo ve Ernesto’ya buldukları iş, bizlere de arkadaşlığımız için şükran duyuyordu, ama ben, bize hâlâ mesafeli durduğunu düşünmeden edemiyordum. Böyle düşünen başkaları da vardı, ama Giancarlo her zamanki gibi Tibor’un tarafını tutarak, atılacağı yeni iş yüzünden heyecanlı ve sinirli olduğunu söyledi.</p>

    <p>Ernesto, “Heyecanlı mı? Nasıl heyecanlı olabilir?” diye sordu. “Bütün yazı üstün yetenekli olduğunu dinleyerek geçirdi. Bu otel işi onun için bir düşüş sayılır. Başlangıçta iyi bir çocuktu, ama bu kadının ona yaptıklarından sonra aramızdan ayrılacağı için memnunum,” dedi.</p>

    <p>Hikâyeme başlarken yazdığım gibi, bunların hepsi tam yedi yıl önce olmuştu. Giancarlo, Ernesto ve o zamanki bütün çocuklar, yani Fabian’la benim dışımdakiler başka yerlere dağıldılar. Geçen gün onu meydanda görünce, bu genç Macar virtüözü uzun zamandır düşünmediğimin farkına vardım. Tanımak güç olmadı. Tabii biraz kilo almıştı ve ensesi kalınlaşmıştı. Garsonu yanına çağırırkenki tavrında da bir değişiklik göze çarpıyordu (bunu uyduruyor olabilirim); sanki oldukça sabırsızdı ve davranışında biraz da terslik vardı. Belki de haksızlık ediyorumdur. Sonuçta ona şöyle bir bakmıştım sadece. Her halükârda, bana göre kendini beğendirme konusundaki gençlik heyecanından ve eski özenli tavrından eser kalmamıştı. Böyle bir dünyada bunun yerinde bir değişim olduğunu da söyleyebilirsiniz tabii.</p>

    <p>Yanına gidip onunla konuşabilirdim, ama biz ara verinceye kadar gitmişti. Sadece o öğleden sonra için burada olduğuna emindim. Takım elbise giyiyordu (çok şık değil, sıradan bir şeydi); muhtemelen artık bir masa başı işinde çalışıyordu. Belki yakınlarda bir yere iş bağlantısı için gelmişti ve eski günlerin hatırına şehrimize uğramıştı, kim bilir? Eğer meydana tekrar uğrarsa ve ben de o sırada çalmıyorsam, herhalde yanına gidip birkaç kelime ederim diye düşünüyorum.</p>
  </div>
</body>
</html>
