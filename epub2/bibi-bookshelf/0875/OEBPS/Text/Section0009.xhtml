<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Noktürnler</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Noktürn</h1>

    <p>İki gün önceye kadar Lindy Gardner kapı komşumdu. Tamam, şimdi Lindy Gardner komşum olduğuna göre benim bir yapımcı, aktör ya da müzisyen olduğumu ve Beverly Hills’te oturduğumu düşünüyorsunuz. Evet, müzisyenim. Adını sıkça duyduğunuz birkaç ünlünün arkasında çalmama rağmen büyükler ligi diye adlandırılan grupta değilim. Yıllar içinde iyi arkadaş olduğumuz menajerim Bradley Stevenson büyükler liginde çalabilecek yeteneğe sahip olduğumu söylüyor. Sadece büyükler liginde çalabilme değil, aynı zamanda manşetlere çıkabilme yeteneğimin de. Saksafoncuların manşetlere çıkamayacağı kanısının doğru olmadığını söyledikten sonra listesini sıralıyor: Marcus Lightfoot, Silvio Tarrentini. Ben de onların hepsinin cazcı olduğunu söylüyorum. “Sen de cazcı değil misin?” diyor. Ama ben artık sadece gizli hayallerimde cazcıyım. Gerçek hayatta (yüzüm şimdi olduğu gibi bandajlarla sarılı olmadığı zaman) teklif geldiğinde ya da bir grubun sürekli elemanı ortadan kaybolduğunda stüdyoda parça başı iş yapan bir yedeğim. İstedikleri popsa, pop çalarım. R&amp;B mi istiyorlar? Bana uyar. Araba reklamları, bir televizyon şovunun fon müziği gibi işleri de hallederim. Bugünlerde ancak hücremin içine hapsolduğumda bir caz müzisyeniyim.</p>

    <p>Aslında oturma odamda çalmayı tercih ederim, ama bizim binanın yalıtımı o kadar kötü ki koridorun sonundaki komşular bile enstrümanımın sesini duyup şikâyete başlıyorlar. Sonuçta en küçük odamızı prova odasına dönüştürdüm. Dolap kadar bir yer (içine bir ofis sandalyesi sigar, o kadar); orayı köpüklerle, yumurta kolileri ve menajerim Bradley’in ofisinden gönderdiği eski korumalı zarflarla ses geçirmez hale getirdim. Karım Helen birlikte yaşadığımız dönemde saksafonumla oraya girdiğimi görünce çok güler ve adeta tuvalete gidiyormuş gibi göründüğümü söylerdi. İşin kötüsü, bazen ben de öyle hissederdim. Açıkçası, özel işlerimi halletmek için kimsenin uğramaya yeltenmeyeceği o karanlık, havasız hücreye tıkılmış gibiydim.</p>

    <p>Lindy Gardner’ın bahsettiğim binada komşum olmadığını tahmin etmişsinizdir herhalde. Ses geçirmez hücremin dışında her çalışımda kapısını gümbürtüyle kapatanlardan değildi. Komşumdu derken, başka bir şey söylemeye çalışıyorum. Şimdi bunu açıklamaya çalışacağım.</p>

    <p>İki gün önceye kadar, Lindy bu gösterişli otelde yanımdaki odada kalıyordu ve aynen benim gibi yüzü bandajlarla sarılıydı. Lindy’nin elbette bu yakınlarda rahat bir evi var ve bir yardımcı da tuttuğu için, Doktor Boris erken gitmesine izin verdi. Aslında tıbbi durumu daha erken çıkmasına da elveriyordu, ama açıkçası başka faktörler söz konusuydu. Birincisi, evinde dedikodu yazarlarından ve kameralardan kaçması kolay olmazdı. Dahası, önsezilerime göre, Doktor Boris parlak şöhretini yüzde yüz yasal olmayan işlemlerle kazanmıştı, bu yüzden de hastalarını otelin sıradan hizmetlilere ve ziyaretçilere kapalı olan bu sessiz katında tutuyordu. Çok önemli bir nedenimiz olmadığı sürece odalarımızdan çıkmamız yasaktı. Buralara yolunuz düşerse, Marmont Şatosu’nda bir ayda görebileceğiniz yıldızlardan daha fazlasını bir hafta içinde görürsünüz.</p>

    <p>Nasıl oluyor da benim gibi birisi burada, yıldızların ve milyonerlerin arasında bulunup, yüzünü en iyi doktora gerdirebiliyor? Sanırım her şey menajerim Bradley’in başının altından çıktı. Kendisi de büyükler liginde olmayan ve George Clooney’ye en fazla benim kadar benzeyen Bradley, birkaç yıl önce bundan şaka yollu bahsetmişti; konuyu her gündeme getirişinde işlerin biraz daha ciddileştiğini fark ediyordum. Üstü kapalı bir şekilde habire çirkin olduğumu ve bunun büyükler ligine çıkmamı engellediğini ima ediyordu.</p>

    <p>“Marcus Lightfoot’a, Kris Bugoski’ye veya Tarrentini’ye bir bak. Hiçbirinin seninki kadar özgün, ayırt edilebilir bir sesi var mı? Hayır. Senin yumuşaklığının, senin vizyonunun hatta senin tekniğinin yarısı bile onlarda var mı? Hayır. Ama onların görüntüsü doğru dürüst olduğundan, bütün kapılar açılıyor.”</p>

    <p>“Peki ya Billy Fogel?” dedim. “Hayatımda gördüğüm en çirkin adam, ama işi iyi götürüyor.”</p>

    <p>“Billy de çirkin, tamam, ama seksi ve onda kötü adam çirkinliği var. Sense donuk ve hep ezik ve çirkinsin. Yani tam tersi anlamda çirkin. Dinle, değişiklik yapmayı düşündün mü hiç? Estetik ameliyatı kastediyorum, ne dersin?”</p>

    <p>Eve döndüğümde, konuştuklarımızı Helen’a tekrarladım; çünkü onun da bunları benim kadar komik bulacağını düşünüyordum. Bradley sağ olsun, epey güldük; sonra Helen kollarını boynuma dolayarak, hiç değilse onun için evrendeki en yakışıklı erkek olduğumu söyledi. Derken geri çekilerek bana şöyle bir baktı. “Ne oldu?” diye sorduğumda, “Belki Bradley’in bir bildiği vardır. Ben de küçük bir müdahaleyi onaylayabilirim,” dedi.</p>

    <p>“Bana öyle bakma, herkes yaptırıyor, üstelik senin mesleki koşullarından kaynaklanan bir nedenin var,” diye de ekledi.</p>

    <p>O sırada “ezik ve çirkin” olduğumu kabul etmeme rağmen bu fikre fazla takılmadım. Birincisi, zaten param yoktu. Helen tam o sırada havalı bir şoförümüz olmasından bahsederken, tam dokuz bin beş yüz dolar borcumuz vardı. Bu Helen’ın karakteristik özelliğiydi. Pek çok açıdan çok iyi bir insandı ama finansal durumumuzu unutup büyük paralar harcama konusunda hayal kurmaya bayılırdı. Tipik Helen.</p>

    <p>Para bir yana, kesilip biçilmeyi göze alamıyordum. Böyle şeylerde pek cesur değilimdir. Bir zamanlar, ta ilişkimizin başlarında, beni birlikte koşmaya davet etmişti. Serin bir kış sabahıydı, ben de hiçbir zaman iyi bir koşucu olamamıştım ama Helen’dan çok hoşlanıyordum ve onu etkilemek istemiştim. Sonuçta parkta koşuya çıktık; tam ona uyum sağlamıştım ki birden ayağım yerdeki sert bir şeye çarptı. Çok da şiddetli olmayan bir sancı hissediyordum, ama spor ayakkabımı ve çorabımı çıkardığımda, başparmağımın tırnağının Hitler selamı verir gibi etten sıyrılarak ayağa kalkmış olduğunu gördüm. Bu görüntü karşısında başım döndü; bayılmışım. Bu da benim her zamanki halim. Tahmin edeceğiniz üzere, yüzümü ameliyat ettirmek için pek de çıldırmıyordum.</p>

    <p>Doğal olarak, bu iş benim için ayrıca prensip meselesiydi de. Size daha önce söylediğim gibi, sanatsal ahlak konusunda titizlenen biri değilim. Para için her türlü balonlu sakız işine varım. Ama bu teklif başka türdendi; benimse hâlâ biraz gururum vardı. Bradley bir konuda haklıydı; ben bu şehirdeki müzisyenlerin hepsinden kat kat yetenekliydim. Fakat bugünlerde bunun bir geçerliliği yoktu belli ki; çünkü her şey imaja, pazarlamaya, dergilerde ve televizyon programlarında görünmeye, partilerde boy göstermeye ve yemeğini kiminle yediğine bakıyordu. Bütün bunlar da beni hasta ediyordu. Ben bir müzisyendim; neden illa ki bu oyunun içinde olmalıydım? Hücremde müziğimi çalıp kendimi geliştirirken gerçek müzikseverler tarafından keşfedilme ihtimalim yok muydu? Estetik cerrahla ne işim olabilirdi?</p>

    <p>Başlangıçta Helen da olayı benim gibi görüyordu ve bu konu bir süre daha gündeme gelmedi. Ta ki Seattle’dan arayarak beni terk edeceğini ve liseden beri tanıdığı restoran zinciri sahibi Chris Prendergast’ın yanına taşınacağını söyleyinceye kadar. Yıllar içinde Prendergast’ı birkaç kez görmüşlüğüm vardı (hatta bir kez yemeğe gelmişti), ama hiçbir şeyden şüphelenmemiştim. Bu haber üzerine Bradley, “Demek yaptığın ses geçirmez oda iki yönlü de çalışıyor,” demişti. Sanırım bunda gerçek payı vardı.</p>

    <p>Bugün bulunduğum yerde olmamdaki katkıları dışında Helen ve Prendergast konusu üzerinde durmak istemiyorum. Belki şöyle düşünüyorsunuzdur: Arabamı sahile sürüp mutlu çiftle yüzleştikten ve rakibimle erkekçe kavga ettikten sonra, estetik ameliyat kaçınılmaz oldu. Epey romantik bir düşünce, ama öyle olmadı.</p>

    <p>Olay şöyle gelişti: Telefon görüşmemizden birkaç hafta sonra Helen eşyalarını toplamak üzere eve geldi. Etrafa bakarken üzgün görünüyordu; ne de olsa mutlu günlerimiz de olmuştu. Her an ağlayacağını düşünüyordum, ama ağlamadı. Eşyalarını düzgünce istifledi. Bir iki gün içerisinde birinin gelip kolileri alacağını söyledi. Tam elimde enstrümanımla hücreme girecekken bana baktı ve alçak sesle, “Steve, lütfen oraya girme gene. Konuşmamız lazım,” dedi.</p>

    <p>“Ne hakkında konuşacağız?”</p>

    <p>“Steve, lütfen!”</p>

    <p>Saksafonumu tekrar kutusuna koyarak mutfak masamıza doğru yürüdüm. Karşılıklı oturduk. Açıklamaya başladı.</p>

    <p>Kararından geri dönme ihtimali yoktu. Okuldan beri gizlice âşık olduğu Prendergast’la mutluydu. Beni kariyerimin kötüye gittiği bugünlerde bıraktığı için kendisini kötü hissediyordu. Olaylar üzerinde çok düşünüp, bunu yeni sevgilisiyle de konuşmuştu ve o da benim için üzülüyordu. Açıkça, “Bizim mutluluğumuzun bedelini Steve’in ödemek zorunda kalması çok kötü,” demişti. Önüme sürdükleri anlaşma şuydu: Prendergast yüzümü düzelttirmem için şehrin en iyi cerrahına gereken ödemeyi yapmaya hazırdı. Bunu duyunca boş boş yüzüne baktım. Helen, “Bak, bu esaslı bir teklif, hiçbir harcamadan kaçınmayacak. Tüm hastane giderleri, nekahet dönemi dahil, her şey,” dedi. Ona göre, yüzüm yapıldıktan sonra önümde hiçbir engel kalmayacaktı. Hemen zirveye çıkacaktım, zaten bu yeteneğimle nasıl başarısız olabilirdim ki?</p>

    <p>“Steve, bana neden öyle bakıyorsun? Bu büyük bir teklif. Aynı teklifin altı ay sonra da geçerli olup olmayacağını bilemeyiz. Şimdi evet de ve kendine büyük bir iyilik yap. Sadece birkaç haftalık sıkıntı, sonra hop, Jüpiter’e, belki daha bile yükseğe!”</p>

    <p>On beş dakika sonra çıkarken daha sert bir tonla, “Ne diyorsun? Hayatının sonuna kadar küçük dolabında çalarak mutlu olacak mısın? Başarısızlığa bayıldığını mı söyleyeceksin?” dedi ve gitti.</p>

    <p>Ertesi gün bana uygun bir şeyler var mı diye sormak için Bradley’in ofisine gittim ve olup biteni biraz güleriz diye anlatmak gafletinde bulundum. Bradley anlattıklarıma gülmedi.</p>

    <p>“Bu adam zengin ve sana en iyi cerrahı mı ayarlayacak? Elki Crespo’yu, hatta Boris’i mi?”</p>

    <p>Ardından, bu fırsatı değerlendirmemi, eğer yapmazsam ömür boyu kaybetmeye mahkûm olacağımı söyledi. Söylediklerine sinirlenip, ofisinden çıkıp gittim; fakat öğleden sonra arayıp telkinlerine devam etti. Helen’a telefon açıp kabul ettiğimi ve erkek arkadaşına çeki imzalatabileceğini söylemeyi gururuma yediremiyorsam, anlaşmayı benim adıma yapmaya hazır olduğunu ekledi. Ona sivri bir kazığın üzerine oturmasını dilediğimi söyleyerek telefonu kapadım. Bir saat sonra tekrar aradı. Olayı çözdüğünü ve bunu kendi başıma beceremediğim için aptal olduğumu söyledi.</p>

    <p>“Helen bunu çok dikkatlice planlamış. Onun durumunu bir düşün. Seni seviyor, ama toplum içinde bir utanç vesilesisin. Onu tahrik etmiyorsun. Senin bu duruma bir çare bulmanı istiyor, ama reddediyorsun. Sonunda ne yapıyor? Bir sonraki hamlesi mükemmel. Çok zekice. Profesyonel bir menajer olarak saygı duydum. Bu adamla kaçıyor. Tamam, belki her zaman bir ilgisi vardı, ama onu sevmiyor. Adamı senin yüzün için ödeme yapmaya ikna ediyor. Sen iyileşir iyileşmez sana geri dönecek; çünkü artık yakışıklısın ve o da senin vücuduna aç. Seninle restoranlarda görülmeye can atacak...”</p>

    <p>Onu bu noktada durdurdum. Beni profesyonel çıkarları gereği ikna etmek için ne kadar ileri gidebileceğini yıllar içinde gayet iyi öğrenmiştim, ama bu son oyun lağım çukurunun en karanlık derinliklerine yaraşır bir şeydi; öyle aşağı bir noktadan bahsediyorum ki üzerinden duman çıkan at pisliği bile donar kalır... Doğası gereği bu pisliği küreklemeye devam edeceğini bildiğimi söyledim; yine de, bir iki dakikalığına da olsa aklımı çeldiğine göre aslında fena bir strateji değildi. Bunları söyleyip telefonu tekrar yüzüne kapadım.</p>

    <p>Sonraki birkaç hafta boyunca işler hiç olmadığı kadar kesattı. Bir şeyler var mı diye sormak için aradığımda, Bradley, “Kendisine yardımcı olmak istemeyen bir adama yardım etmek çok zor,” diye cevap veriyordu. Sonunda meseleyi pragmatik bir yaklaşımla ele almaya karar verdim. Karnımı doyurmam gerektiği gerçeğinden kaçamazdım. Teklifi kabul etmem, daha çok insanın müziğimi dinleyeceği anlamına geliyorsa, neden olmasındı? Ya kendi grubumu kurma planlarıma ne demeli? Ne zaman olacaktı bu?</p>

    <p>Helen’ın teklifi getirmesinin üzerinden altı hafta geçmişti. Sonunda Bradley’e konuyu tekrar düşündüğümü çıtlattım. Onun ihtiyacı olan da buydu. Hemen telefona sarıldı ve gerekli hazırlığı tamamlamak için pek çok kişiye bağırıp çağırdı. Oldukça heyecanlandı. Yalnız hakkını vermeliyim ki, beni ne Helen’la ne de Prendergast’la konu hakkında küçük düşürücü bir konuşma yapmak zorunda bırakmadı. Hatta bazen, artık satacak bir şeylerim olunca benim için büyük anlaşmalar yapacağına dair hayal kurduğu bile oluyordu. Bana gelince, kararım konusunda her gün birkaç kez şüpheye düşüyordum. Gerçekleşmesi birdenbire oldu. Bradley arayıp, bir son dakika iptali nedeniyle Doktor Boris’in takviminde boşluk olduğunu ve saat üç buçukta tüm eşyalarımla verdiği adreste hazır olmam gerektiğini söyledi. O an sanırım son bir korku dalgası beni ele geçirmişti; çünkü Bradley’in telefonda kendime gelmemi, uğrayıp beni alacağını söylediğini hatırlıyorum. Sonra hızla kıvrılan yollardan Hollywood tepelerindeki büyük bir eve götürüldüm, Raymond Chandler hikâyelerinden birinin kahramanı gibi anesteziye alındım.</p>

    <p>Birkaç gün sonra da karanlıkta arka kapıdan buraya, yani Beverly Hills Oteli’ne getirildim ve koridoru tekerlekli sandalyeyle geçip, tıpkı diğerleri gibi otelin sıradan hayatından uzak tutulacağım katımıza kapatıldım.</p>

    <p class="paragraf">İlk hafta yüzüm acıyordu ve narkoz yüzünden midem bulanıyordu. Yastıklarla desteklenmiş halde uyumam gerekiyordu; bu, pek de uyuyamayacağım anlamına geliyordu. Hemşire odamı hep karanlık tutmakta ısrar ettiğinden, günün hangi saatinde olduğumu da bilemiyordum. Her şeye rağmen kötü hissetmiyordum, hatta neşeli ve iyimserdim. Sinema yıldızlarının tüm kariyerlerini ellerine teslim ettikleri Doktor Boris’e inancım sonsuzdu. Dahası, biliyorum ki benim ezik yüzümü görünce derinlerdeki hırsları depreşmiş, bu mesleği neden seçtiğini hatırlamış ve şaheserini yaratmıştı. Bandajlar açılınca karşıma heykel gibi keskin hatlı, hem vahşi hem de zarif bir yüz çıkacaktı. Doktorun tecrübesine bakılırsa, ciddi bir caz müzisyeni ile bir haber spikerinin ihtiyaçları arasındaki farkı hesaba katmış olmalıydı. Hatta yüzüme genç De Niro ya da uyuşturucudan önceki Chet Baker’ın tekinsiz ifadelerini bile yerleştirmiş olabilirdi. Yapacağım albümleri, oluşacak kuyrukları düşünüyordum. Zafer kazanmış gibiydim ve başta tereddüt etmiş olduğuma inanmıyordum.</p>

    <p>Derken ikinci hafta geldi ve ilaçların etkisi kaybolunca bunalıma girip, kendimi yalnız ve değersiz hissetmeye başladım. Hemşirem Gracie artık odama ışık girmesine müsaade ediyordu (panjurları yarı kapalı tutuyordu yine de) ve sabahlığımla odamın içinde dolaşmama kızmıyordu. Ben de Bang&amp;Olufsen’ime CD’lerden birini koyup diğerini çıkarıyor, halının çevresinde sürekli daireler çiziyor, arada sırada tuvalet masasının aynasının önünde durup küçük bir delikten gözetlercesine bandajlı tuhaf canavarı inceliyordum.</p>

    <p>İşte tam bu evrede Gracie, Lindy Gardner’ın bitişikteki odada olduğunu söyledi. Bunu gücümün yerine geldiği günlerde söylemiş olsaydı sevinçle karşılardım. Hatta beni bekleyen cazip hayatın ilk işareti olarak bile algılayabilirdim. Ama haber geldiğinde uçurumun kenarındaydım; hatta bunu o kadar iğrenç buldum ki midem yeniden bulanmaya başladı. Lindy’nin hayranlarından biriyseniz burada yazacaklarımdan ötürü özür dilerim, ama benim için Lindy Gardner şu anda dünyada sığ ve hastalıklı ne varsa hepsinin bir özeti gibidir: Kayda değer bir yeteneği yoktur; kabul edelim ki rol yapma kabiliyeti olmadığını <em>göstermiş,</em> hatta müzik yeteneği varmış gibi yapmaya bile çalışmadığı halde şöhret olmayı becermiş ve televizyon kanallarıyla parlak dergilerde gülümseyen yüzüne yer verilmesi için savaşmış bir kadındır, o kadar. Bu yılın başlarında bir kitapçının önünden geçerken uzun bir kuyruk görünce içeride Stephen King gibi biri olduğunu düşünmüştüm, ama bir de ne göreyim; Lindy Gardner başkası tarafından yazılmış otobiyografisini imzalıyor. Bu şöhreti nasıl kazanmıştı? Gayet tabii bildik yoldan. Doğru kişilerle yaşanan aşklar, doğru evlilikler ve doğru boşanmalar. Bunlar sizi doğru dergi kapaklarına, doğru televizyon programlarına taşır. En son, adını hatırlayamadığım bir programda, boşanan kadınlara ilk randevularında ne giymeleri gerektiğine dair ipuçları veya kocasının eşcinsel olduğundan şüphelenen kadınlara tavsiyeler verdiğini duymuştum. İnsanlar onda yıldız kumaşı olduğundan bahseder, ama işin aslı başkadır. Ünlülerin koluna girerek verdiği pozların televizyonda yayınlanmasının ve açılışlardaki, partilerdeki fotoğraflarının etkisidir şöhretinin ardında yatan. Şu anda buradaydı, yan odamda, tıpkı benim gibi yüzünü Doktor Boris’e yaptırmıştı. Başka hiçbir haber duygusal çöküşümü bu kadar mükemmel bir şekilde simgeleyemezdi. Geçen hafta bir caz müzisyeniydim. Şimdi ise ben de yüzünü yaptıran ve Lindy Gardner gibi boş şöhretlerin arasında yer alan acınası hilekârlardan biriyim.</p>

    <p>Birkaç gün boyunca vaktimi kitap okuyarak geçirmeye çalıştım ama tam konsantre olamadım. Bandajların altında yüzümün bazı kısımları seğiriyordu, bazı bölümler feci kaşınıyordu ve aniden sıcak basıyordu; hatta zaman zaman klostrofobi hissediyordum. Saksafonumu çalmak için yanıp tutuşuyordum ve biliyordum ki yüz kaslarımı basınçla kullanabilmem haftalarımı alacaktı. Bu durum daha da ümitsizliğe kapılmama neden oluyordu. Sonuçta günü geçirmenin en iyi yolunun notaları takip ederek CD dinlemek (odacığımda kullandığım notalarımı ve çalışma kâğıtlarımı getirmiştim) ve kendi kendime mırıldanarak doğaçlama yapmak olduğunu keşfettim.</p>

    <p>İkinci haftanın sonuna doğru hem fiziksel hem de ruhsal açıdan daha iyi hissetmeye başlamıştım ki hemşirem kurnazca bir bakışla elime bir zarf tutuşturdu ve, “Bu her gün alabileceğin türden bir şey değil,” dedi. Zarftan, otelin antetli kâğıdına yazılmış bir not çıktı. Olduğu gibi aktarıyorum:</p>

    <blockquote class="duzyazi">
      <p><em>Gracie, bana senin burada yaşadıklarımızdan yorulduğunu söylüyor. Ben de senin gibi hissediyorum. Eğer saat beş sana göre kokteyl için çok erken değilse, ziyarete gelmeye ne dersin? Doktor B alkole müsaade etmiyor, herhalde senin için de durum aynıdır. Biz de soda ve Perrier içeriz. Lanet olsun! Beşte görüşmek üzere, yoksa kalbim kırılacak. Lindy Gardner.</em></p>
    </blockquote>

    <p>Belki o güne kadar çok sıkıldığımdan ya da moralim biraz düzeldiğinden, bir başka mahkûmla hikâyemi paylaşmak son derece çekici geldi. Belki de şöhrete bağışıklık kazanmıştım. Her neyse, Lindy Gardner hakkındaki hislerime rağmen, bu notu okuyunca bir nebze heyecanlandım ve Gracie’ye, “Lindy’ye beşte orada olacağımı söyle,” deyiverdim.</p>

    <p>Lindy Gardner’ın bandajları benimkinden çoktu. Benim hiç değilse tepemde, saçlarımı çölde fışkıran palmiye yaprakları gibi açıkta bırakan bir boşluk vardı. Boris, Lindy’nin kafasını, sadece gözlerini, burnunu ve ağzını açıkta bırakacak şekilde sarmıştı; kadın tıpkı bir hindistancevizine benziyordu. O güzelim parlak sarı saçlar nereye gitmişti, bilmiyorum. Televizyondan tanıdığım sesi beklediğim kadar sıkıcı değildi.</p>

    <p>“Bu durumu nasıl buluyorsun?” diye sordu. Çok da kötü bulmadığımı söyleyince, “Steve, sana Steve diyebilir miyim? Gracie’den hakkında çok şey duydum,” diye ekledi.</p>

    <p>“Umarım kötü kısımları atlamıştır.”</p>

    <p>“Gelecek vadeden bir müzisyen olduğunu biliyorum.”</p>

    <p>“Sana böyle mi söyledi?”</p>

    <p>“Steve, oldukça gerginsin. Benimle beraberken rahatlamanı istiyorum. Bazı ünlüler çevrelerindeki insanların gergin olmasını isterler. Bu durum kendilerini daha özel hissetmelerini sağlar. Ben bundan nefret ederim. Bana arkadaşlarından biriymişim gibi davranmanı istiyorum. Ne diyordun? İçinde bulunduğumuz bu şartlara pek aldırmadığını söylüyordun.”</p>

    <p>Odası benimkinden epey büyüktü; üstelik bulunduğumuz yer süitin yalnızca giriş bölümüydü. Karşılıklı beyaz kanepelerde oturuyorduk, aramızda tahta ayaklı, füme rengi cam bir sehpa vardı. Masanın üzerinde dergiler ve selofanı açılmamış bir meyve sepeti duruyordu. O da benim gibi havalandırmayı en soğukta çalıştırıyordu (bandajlar insanın yüzünü pişiriyor) ve panjurlar akşam güneşini kesmek için yarı kapalıydı. Bir oda görevlisi, içinde pipetlerle (her şeyin böyle servis edilmesi gerekiyordu) bir bardak su ile bir fincan kahve getirdi ve çıktı.</p>

    <p>Lindy’nin sorusuna cevaben, benim için işin en zor kısmının saksafonumu çalamamak olduğunu söyledim.</p>

    <p>“Ama Boris’in sana niye müsaade etmediğini anlıyorsundur umarım. Düşün bir kere, tam iyileşmeden çalmaya kalksan, yüzünün bir kısmı odanın dört bir yanına dağılıverir.”</p>

    <p>Bu cümlesini oldukça komik buldu ve ellerini sallayarak güldü, bir yandan da sanki bu esprinin sahibi benmişim gibi, “Ay ne olur artık sus,” diyordu. Ben de onunla güldüm ve kahvemi pipetle yudumladım. Derken estetik ameliyat geçirmiş olan çeşitli arkadaşlarından, onların başlarına gelen komik olaylardan bahsetti. Sözünü ettiği kişiler ya çok ünlüydü ya da ünlü birileriyle evliydi.</p>

    <p>Birden konuyu değiştirmek için, “Demek saksafoncusun,” dedi. “İyi bir seçim yapmışsın. Mükemmel bir enstrüman. Genç saksafonculara ne dediğimi bilir misin? Onlara eski profesyonelleri dinlemelerini öğütlerim. Bir zamanlar senin gibi yeni parlayan bir saksafoncu tanımıştım, en iyileri hiç dinlememişti. Mesela Wayne Shorter’ı ve diğerlerini. Onlardan çok şey öğreneceğini söyledim. Eskiler bugün çığır açıcı albümler yapmıyor olabilirler, ama bu işin hakkını verirler. Steve, ne demek istediğimi anlatmak için bir şey çalsam rahatsız olur musun?”</p>

    <p>“Hayır, rahatsız olmam Bayan Gardner, ama...”</p>

    <p>“Lütfen bana Lindy de. Burada eşitiz.”</p>

    <p>“Peki, Lindy. Söylemek istediğim, ben o kadar genç değilim. Gelecek doğum günümde otuz dokuz olacağım.”</p>

    <p>“Sahi mi? Hâlâ genç sayılırsın, ama bir bakıma da haklısın, seni çok daha genç sanmıştım. Boris’in bize taktığı bu özel maskelerle yaşları kestirmek çok güç, değil mi? Gracie’nin söylediğine göre, şöhret basamaklarını hızla tırmanan yetenekli bir gençmişsin. Belki de ameliyat paranı iyi bir başlangıç yapman için ailen ödedi. Hatamdan dolayı üzgünüm.”</p>

    <p>“Gracie, benim şöhret basamaklarını tırmandığımı mı söyledi?”</p>

    <p>“Ona kızma. Senin müzisyen olduğunu söylediğinde adını sordum. Tanımadığımı söyleyince, senin yeni yeni parladığını anlattı. Aslında, kaç yaşında olduğunun ne önemi var? Eski ustalardan öğrenilecekler asla tükenmez. Bunu dinlemeni istiyorum, sanırım ilgini çekecektir.”</p>

    <p>Dolaplardan birini açıp bir CD çıkardı. “Bundaki saksafon o kadar iyi ki.”</p>

    <p>Onun odasında da benimki gibi bir Bang&amp;Qlufsen set vardı. Birkaç dakika sonra oda yaylılardan yükselen sarhoş edici müzikle doldu. Giriş fazla sakindi, fakat ardından Ben Webster stili bir tenor saksafon araya girip orkestranın önüne geçti. Bu işlerden pek anlamıyor olsanız, Nelson Riddle’ın Sinatra için giriş yaptığını sanabilirdiniz. Ama yavaş yavaş ortaya çıkan ses Tony Gardner’ınkiydi. Şarkı (şimdi hatırladım) “Back at Culver City” adlı pek tanınmamış, bugünlerde de hiç çalınmayan bir baladdı. Tony Gardner şarkıyı söylerken, saksafon ona satır satır eşlik etti. Şarkının hiçbir sürprizi yoktu ve biraz abartılıydı.</p>

    <p>Bir süre sonra müziğe olan ilgim, önümde hayaller içinde yavaş yavaş dans eden Lindy’ye kaydı. Hareketleri rahat ve zarifti (ameliyatta vücuduna dokunulmadığı aşikârdı), vücudu çok düzgündü. Üzerinde sabahlıkla gece elbisesi arası bir şey vardı. Bir yandan, onunla ilgili dedikoduları hatırlamaya çalışıyordum. Tony Gardner’dan yakın zamanda boşandığını duymuştum galiba; ama şov dünyası dedikodularından uzak olduğum için yanılma payımı hesaba katmalıydım. Diğer taraftan, neden kendini kaybetmiş bir halde dans ediyor ve eğleniyordu?</p>

    <p>Tony Gardner’ın bölümü bitti ve piyano solo başladı. Tam bu noktada Lindy gittiği yerden döndü. Etrafta salınmayı bırakıp, uzaktan kumandayla müziği kapattı ve gelip önüme oturdu.</p>

    <p>“Olağanüstü, değil mi? Neyi kastettiğimi anladın mı?”</p>

    <p>“Evet, çok güzeldi,” derken sadece saksafondan bahsedip etmediğimize emin değildim.</p>

    <p>“Kulakların seni yanıltmıyordu.”</p>

    <p>“Pardon.”</p>

    <p>“Şarkıları söyleyen düşündüğün kişiydi. Artık kocam değil diye şarkılarını çalamaz mıyım yani?”</p>

    <p>“Yo, tabii çalarsın.”</p>

    <p>“Ve arkadaki müthiş saksafonu da duydun. Neden dinlemeni istediğimi anladın mı?”</p>

    <p>“Evet, çok güzeldi.”</p>

    <p>“Steve, senin de kayıtların var mı?”</p>

    <p>“Var tabii. Hatta odamda birkaç CD bile var.”</p>

    <p>“Bir dahaki gelişinde onları getirmeni istiyorum, tatlım. Nasıl çaldığını duymak istiyorum. Getirir misin?”</p>

    <p>“Tamam, eğer seni sıkmayacaksa neden olmasın?”</p>

    <p>“Hayır, beni sıkmaz, ama umarım her şeye burnumu soktuğumu düşünmüyorsundur. Tony her zaman fazla meraklı olduğumu söylerdi, insanları rahat bırakmamı isterdi, ama bana göre yaptığı züppelikten başka bir şey değildi. Çoğu şöhret sadece şöhretlerle ilgilenmesi gerektiğini sanır. Ben hiçbir zaman öyle yapmadım. Herkesi potansiyel bir arkadaş olarak gördüm. Mesela Gracie benim arkadaşımdır. Evimde çalışanlar da arkadaşımdır. Beni partilerde görmelisin. Herkes birbiriyle son filmleri ya da başka şeyler hakkında konuşurken, ben servis elemanlarıyla ve barmenle sohbet ederim. Bunun meraklı olmakla bir ilgisi olmadığını sanıyorum, sen ne dersin?”</p>

    <p>“Yo hayır, bu meraklı olmak değil. Ama bakın. Bayan Gardner...”</p>

    <p>“Bana Lindy de lütfen.”</p>

    <p>“Bak Lindy, seninle birlikte olmak olağanüstüydü, ama bu ilaçlar beni çok yoruyor. Sanırım gidip biraz yatacağım.”</p>

    <p>“Kendini iyi hissetmiyor musun?”</p>

    <p>“Önemli değil. İlaçlar yüzünden.”</p>

    <p>“Çok fena. Kendini iyi hissettiğinde kayıtlarınla birlikte gene gel. Anlaştık mı?”</p>

    <p>Onu iyi vakit geçirdiğime ve gene geleceğime dair ikna edip kapıdan çıkarken, “Steve, satranç oynar mısın? Ben dünyanın en kötü satranç oyuncusuyum, ama çok şirin bir satranç takımım var. Geçen hafta Meg Ryan getirdi,” dedi.</p>

    <p class="paragraf">Odama dönünce minibardan bir kola aldım, yazı masasına oturdum ve pencereden dışarı baktım. Göz alabildiğine uzanan, pembe bir günbatımı vardı. Odam üst katlardan birindeydi, ama çevredeki yollardan geçen arabaları görebiliyordum. Birkaç dakika sonra Bradley’i aradım. Sekreteri beni çok uzun bekletse de, nihayet sesini duydum.</p>

    <p>Endişeyle, “Yüzün nasıl?” diye sordu. Bakmam için bıraktığı sevgili kedisini sorar gibiydi.</p>

    <p>“Nereden bileyim, hâlâ görünmez adamım.”</p>

    <p>“İyi misin? Sesin... moralsiz geliyor.”</p>

    <p>“Evet, moralim bozuk. Her şey bir hataydı. Bunu şimdi açıkça görebiliyorum. İşe yaramayacak.”</p>

    <p>Bir dakika sessiz kaldıktan sonra, “Operasyon başarısız mı oldu?” diye sordu.</p>

    <p>“Eminim, operasyon çok başarılıdır. Geri kalanı demek istiyorum, yani hedeflediğimiz şey. Bu <em>proje...</em> senin söylediğin gibi yürümeyecek. Beni buna sürüklemene müsaade etmemeliydim.”</p>

    <p>“Sana neler oluyor? Sesin çok bunalımlı geliyor. Sana ne içirdiler?”</p>

    <p>“Ben iyiyim. Aslında kafam uzun süredir olmadığı kadar iyi çalışıyor. Mesele bu. Gerçekleri görmeye başladım. Proje konusunda söylediklerini dinlememeliydim.”</p>

    <p>“Nedir bu proje meselesi? Steve, bu o kadar karmaşık bir durum değil. Sen çok yetenekli bir sanatçısın. Oradan çıktığında her zaman yaptığın işi yapacaksın. Şu anda bir engeli aşıyorsun o kadar. <em>Proje</em> filan yok...”</p>

    <p>“Bradley, burada durumlar kötü. Sadece fiziksel rahatsızlık değil. Kendime ne yaptığımın yeni yeni farkına varıyorum. Hata yapmışım, kendime karşı saygısızlık ettim.”</p>

    <p>“Steve, seni bu hale getiren bir neden olmalı? Orada bir şeyler mi oldu?”</p>

    <p>“Ha şunu bileydin. Evet, bir şeyler oldu. O nedenle aradım. Beni buradan çıkarıp başka bir otele yerleştirmeni istiyorum.”</p>

    <p>“Başka otel mi? Kim olduğunu sanıyorsun? Prens Abdullah mı? Kahretsin, o otelin nesi var?”</p>

    <p>“Nesi mi var? Lindy Gardner yan odada kalıyor. Beni davet etti, gittim ve şimdi her dakika çağırıp duracak. İşte yanlış olan bu.”</p>

    <p>“Lindy Gardner yan odada mı?”</p>

    <p>“Yaşadığım anları hatırlamak istemiyorum. Oradaydım ve kalabileceğim kadar uzun kaldım. Şimdi de Meg Ryan satranç takımıyla satranç oynamamızı istiyor...”</p>

    <p>“Steve, bana Lindy Gardner’ın yan odada olduğunu ve onunla vakit geçirdiğini mi söylüyorsun?”</p>

    <p>“Kocasının bir şarkısını dinletti. Siktir, şu anda da başka bir tanesini çalıyor sanırım. İşte geldiğim nokta. Seviyem bu artık.”</p>

    <p>“Steve, dur bir dakika da, baştan anlat! Lindy Gardner’la nasıl vakit geçirdin?”</p>

    <p>Yatışır gibi oldum ve bir süre Lindy’nin beni nasıl davet ettiğini, neler olduğunu anlattım.</p>

    <p>Bitirdiğimde, “Ona kaba davranmadın, değil mi?” diye sordu.</p>

    <p>“Hayır, ona kaba davranmadım. Kontrollüydüm ama oraya bir daha gitmeyeceğim. Otelimi değiştirmem lazım.”</p>

    <p>“Steve, otelini değiştirmiyorsun. Lindy Gardner da sargılar içinde, sen de. Hemen yanı başında. Steve, altın madeni bulmuşsun.</p>

    <p>“Zannettiğin gibi değil, Bradley. İçeriden baktığında bir cehennem. Meg Ryan satranç takımını düşünebiliyor musun?”</p>

    <p>“Meg Ryan satranç takımı dediğinde ne anlamalıyım? Bütün parçalar Meg Ryan’a mı benziyor?”</p>

    <p>“Beni dinlemek istiyor ve bir dahaki sefere CD’lerimi götürmemi bekliyor.”</p>

    <p>“İstiyor mu? Ulu Tanrım, Steve, daha bandajların açılmadan her şey yoluna girmeye başladı. Seni dinlemek mi istiyor?”</p>

    <p>“Bununla senin uğraşmanı istiyorum, Bradley. Tamam, anladık, başım fena halde belada, aptallığımdan sana inanıp ameliyatı oldum, ama bu durumla da uğraşmak istemiyorum. Önümüzdeki iki haftayı Lindy Gardner’la geçirmek zorunda değilim. Beni başka bir yere taşıman gerekiyor, anlıyor musun?”</p>

    <p>“Seni hiçbir yere taşımıyorum. Sen Lindy Gardner’ın ne kadar önemli biri olduğunun farkında mısın? Bir telefonla senin için neler yapabilir? Tamam, Tony Gardner’dan boşandı, ama bu bir şey değiştirmez. Onu takımına dahil et, yeni yüzüne kavuş, bütün kapılar açılacaktır. Beş saniyede büyükler ligine ışınlanacaksın.”</p>

    <p>“Büyükler ligi hayallerin gerçekleşmeyecek, Bradley; çünkü oraya tekrar gitmeyeceğim. Kapıların bana müziğimden başka nedenlerle açılmasını istemiyorum. Senin daha önce söylediklerine de, projeye filan da inanmıyorum...”</p>

    <p>“Kendini bu kadar kasarak konuşmasan iyi olur. Dikişlerin için endişeleniyorum...”</p>

    <p>“Bradley, çok yakında dikişlerim için endişelenmene gerek kalmayacak; ne yapacağım, biliyor musun? Bu mumya maskesini çıkarıp atacak ve ağzımın kenarlarından girerek yüzümü şekilden şekle sokacağım. Beni duyuyor musun, Bradley?”</p>

    <p>İç geçirdiğini duydum. Sonra, “Tamam sakinleş,” dedi. “Sadece sakinleş. Son zamanlarda çok baskı altındasın. Anlayabiliyorum. Eğer şimdi Lindy’yi görmek istemiyorsan ve altın değerindeki fırsatın yanından geçip gitmesini istiyorsan, tamam, seni anlıyorum. Ama nazik ol, e mi? İyi bir mazeret uydur. Köprüleri yakma.”</p>

    <p class="paragraf">Bradley’le konuşunca epey rahatladım ve televizyonda rast geldiğim bir filmin yarısını izleyip, Bill Evans dinleyerek oldukça keyifli bir akşam geçirdim. Ertesi sabah kahvaltıdan sonra Doktor Boris yanında iki hemşireyle geldi ve durumumu beğendi. Sonra, yani saat on bir civarında bir ziyaretçim vardı; birkaç yıl önce San Diago’da bir grupta birlikte çaldığım Lee adlı bir baterist. Onun da menajeri olan Bradley, beni ziyaret etmesini istemişti.</p>

    <p>Lee iyi bir arkadaştır; onu gördüğüme memnun oldum. Bir saat kadar kaldı. Ortak arkadaşlarımızla ilgili haberleri, yani kimin hangi grupta olduğunu, kimin pılısını pırtısını toplayıp Avrupa’ya ya da Kanada’ya gittiğini anlattık birbirimize.</p>

    <p>“Eski takımdan birçok kişinin buralardan ayrılmış olması çok kötü. Çok güzel anlar paylaştığın insanların nerede olduklarını bile bilemiyorsun,” dedi.</p>

    <p>Son fıkraları anlattı ve San Diego günlerimizden bazı anıları hatırlayıp güldük. Ziyaretinin sonuna doğru, “Jake Marvell için ne diyorsun? Durumu nasıl buluyorsun? Tuhaf bir dünya, değil mi?” diye sordu.</p>

    <p>“Evet tuhaf ama Jake Marvell her zaman iyi bir müzisyendi. Geldiği noktayı hak ediyor.”</p>

    <p>“Evet, ama gene de tuhaf. Jake’in San Diego’da nasıl olduğunu bir hatırlasana. Steve, haftanın her gecesi onu sahnede ezip geçecek durumdaydın. Herifin şimdiki haline bak. Bu durum sadece şansla açıklanabilir mi?”</p>

    <p>“Jake daima iyi bir icracı olmuştur. Dahası, saksafoncuların tanınmasına seviniyorum doğrusu.”</p>

    <p>“Doğru, hatta bu otelde bile tanınıyor. Bak şimdi ne göstereceğim, sanırım buraya koymuştum,” deyip çantasını karıştırmaya başladı. Bir tane <em>LA Weekly</em> çıkarıp, “Evet, işte burada. Simon ve Wesbury Müzik Ödülleri. Yılın Caz Müzisyeni: Jake Marvell. Bakalım ne zamanmış bu olay? Yarın buradaki balo salonunda. Hemen şuracıktaki merdivenlerden inip seremoniye katılabilirsin,” dedi. Dergiyi yerine koydu ve başını salladı. “Jake Marvell. Yılın caz müzisyeni. Ne dersin Steve, kimin aklına gelirdi?”</p>

    <p>“Sanırım merdivenlerden aşağı inmem, ama buradan onun şerefine kadeh kaldırmayı da unutmam.”</p>

    <p>“Jake Marvell. Dostum, bu dünyanın içine edilmiş demeyeyim de, ne diyeyim?”</p>

    <p class="paragraf">Öğle yemeğinden bir saat sonra telefon çaldı. Arayan Lindy’ydi. “Satranç takımı hazır vaziyette seni bekliyor tatlım,” dedi. “Oynamaya hazır mısın? Hayır deme. Burada sıkıntıdan delirmek üzereyim. CD’lerini de getirmeyi unutma. Seni dinlemek için ölüp bitiyorum.”</p>

    <p>Telefonu kapadıktan sonra yatağın kenarına oturdum ve niye karşısında daha güçlü duramadığımı anlamaya çalıştım. Aslında istemediğimi ima bile edememiştim. Belki de bu düpedüz omurgasızlıktı ya da itiraf edemesem de, Bradley’in telefonda savunduklarının etkisinde kalmıştım. Şu anda bunu düşünecek vakit yoktu; çünkü hangi CD’min onu daha çok etkileyebileceğini bulmak zorundaydım. Avangart çalışmaları ve elektro-funkçılarla geçen yıl San Francisco’da kaydettiklerimi kesinlikle bu işin dışında tutmalıydım. Sonuçta bir tanesinde karar kıldım, temiz bir gömlek giydim, üzerine gene sabahlığımı geçirdim ve yan odaya yollandım.</p>

    <p class="paragraf">Onun üzerinde de sabahlığı vardı, ama onunki rahatlıkla bir filmin gala gecesinde giyilebilecek cinsten bir şeydi. Satranç takımı alçak cam masanın üzerine yayılmıştı; karşılıklı oturarak oyuna başladık. Belki ellerimizle bir şeyler yapmak zorunda olduğumuzdan, atmosfer geçen seferkinden daha rahatlatıcıydı. Oynarken kendimizi havadan sudan bahsederken bulduk: Televizyon şovları, en sevdiği Avrupa şehirleri, Çin yemekleri. Daha az isim zikrediliyordu ve o da daha sakindi. Bir noktada anlatmaya başladı:</p>

    <p>“Burada delirmemek için ne yapıyorum, biliyor musun? Büyük sırrımı sana söyleyeceğim, ama kimseye hatta Gracie’ye bile tek kelime yok, tamam mı? Gece yarısı yürüyüşlerine çıkıyorum. Bu binanın içinde yürüyorum. O kadar çok boş alan var ki sonsuza kadar yürüyebilirsin. Ve gecenin ölüm sessizliğinde inanılmaz oluyor. Dün gece belki tam bir saat dolaştım. Dikkatli olmalısın; çünkü o saatte hâlâ birkaç görevli etrafta dolaşıyor, ama ben hiç yakalanmadım. Bir ses duyduğumda kaçıp saklanıyorum. Bir keresinde temizlikçiler beni bir saniyeliğine gördüler, ama <em>pat</em> diye gölgelerin arasında kaybolmayı başardım. Çok heyecanlı oluyor. Bütün gün hapistesin, sonra neredeyse tamamen özgürsün, gerçekten mükemmel. Bir gece seni de götüreceğim, tatlım. Sana müthiş şeyler göstereceğim. Barlar, restoranlar, konferans salonları. Mükemmel bir balo salonu. Oralarda kimseler yok, her şey kapkaranlık ve boş. Bir de başkanlık süitini keşfettim, çatı katında. Henüz yarısı tamamlanmış, ama içine girdim ve aşağı yukarı yirmi dakika yarım saat kadar her şeyi düşündüm. Hey, Steve, bu hamlem doğru mu? Böyle yaparak senin vezirini alabilir miyim?”</p>

    <p>“Oo, alabiliyorsun galiba. Ben bunu görmemişim. Lindy, sen bu oyunda tahminimden daha iyisin. Şimdi ben ne yapacağım?”</p>

    <p>“Tamam. Bak sana ne diyeceğim. Sen misafir olduğuna ve benim anlattıklarımla kafan dağıldığına göre, görmemişim gibi yapacağım. Ne iyiyim, değil mi? Söyle Steve, sana sordum mu hatırlayamıyorum, ama evlisin, değil mi?”</p>

    <p>“Evet.”</p>

    <p>“Bütün bu olanlar konusunda o ne düşünüyor? Yani demek istiyorum ki bu ameliyat ucuz değil. Bu parayla birkaç ayakkabı daha alabilirdi.”</p>

    <p>“Bu konuda olumlu düşünüyor. Zaten onun fikriydi. Şimdi, oyuna odaklanmayan kimmiş bakalım?”</p>

    <p>“Hay aksi! Zaten berbat bir oyuncuyum. Burnumu sokmak istemiyorum, ama seni ziyarete geliyor mu?”</p>

    <p>“Hayır, hiç gelmedi. Ben buraya gelmeden yaptığımız anlaşma buydu.”</p>

    <p>“Sahi mi?” derken kafası karışmış görünüyordu.</p>

    <p>“Biliyorum, sana tuhaf gelebilir, ama böyle olmasına birlikte karar verdik,” dedim.</p>

    <p>Bir süre sonra, “Tamam da buraya seni ziyarete hiç kimse gelmiyor mu?” diye sordu.</p>

    <p>“Ziyaretçilerim oluyor. Hatta bu sabah birlikte çaldığım bir müzisyen arkadaş geldi.”</p>

    <p>“Bu iyi. Biliyor musun tatlım, atın nasıl hamle ettiğini bir türlü anlayamadım. Yanlış bir şey yaptığımı görürsen beni ikaz et olur mu?”</p>

    <p>“Gayet tabii,” dedim. “Bugün beni görmeye gelen arkadaşım bazı haberler getirdi. Oldukça tuhaftı. Bir rastlantı.”</p>

    <p>“Neymiş?”</p>

    <p>“San Diego’da çaldığımız yıllardan tanıdığımız bir saksafoncu vardı. Adı Jake Marvell. Belki duymuşsundur. Şimdi ünlü oldu. Biz kendisini tanıdığımızda adsız sansız biriydi. Hatta düpedüz bir düzenbazdı. Blöfçü diye adlandırabileceğimiz türdendi. Notalara nasıl basacağını bile bilmezdi. Son zamanlarda dinlediğimde de hiçbir şey değişmemişti. Bir iki çıkış yaptı ve bugünlerde iyilerin arasında sayılıyor. Sana yemin ederim, eski halinden bir nebze bile farklı değildi. Son haberlerin ne olduğunu biliyor musun? Bu Jake Marvell yarın bu otelde büyük müzik ödülünü alacak. Yılın Caz Müzisyeni. Bu delice bir şey! Bir sürü yetenekli saksafoncu varken, kalkıp ödülü Jake’e veriyorlar.”</p>

    <p>Birden kendime gelip durdum ve kafamı satranç tahtasından kaldırıp, hafifçe güldüm. “Ne yapalım?” dedim nazikçe.</p>

    <p>Lindy dikkatini benim üzerimde toplamış, dimdik oturuyordu. “Bu çok fena. Bu adamın iyi çalmadığını söylüyorsun.”</p>

    <p>“Üzgünüm, haddimi aştım galiba. Jake’e ödül vermek istiyorlarsa versinler tabii.”</p>

    <p>“Ama iyi değilse...”</p>

    <p>“Diğerlerinden aşağı kalır yanı yoktur. Ben öylesine konuşuyordum işte. Özür dilerim, söylediklerime boş ver sen.”</p>

    <p>“Birden hatırladım. Kayıtlarını getirmeyi unutmadın, değil mi?”</p>

    <p>Kanepede yanımda duran CD’yi işaret ettim. “İlgini çeker mi bilmiyorum. Dinlemek zorunda değilsin...”</p>

    <p>“Ama istiyorum. Elbette dinleyeceğim. Bir dakika dur bakayım.”</p>

    <p>CD’yi ona verdim. “Bu Pasedana’da birlikte çaldığım grup. Standartları çaldık, eski swing’ler ve biraz da bossa nova. Özel bir şey değil, istediğin için getirdim.”</p>

    <p>CD’nin kabını inceliyordu. Gözüne yaklaştırırken, “Bu resimde sen de varsın demek,” dedi. “Neye benzediğini merak ediyorum. Daha doğrusu neye <em>benziyordun?</em>”</p>

    <p>“Ben sağdan ikinciyim. Hawaii gömlekli, ütü tahtasını tutan.”</p>

    <p><em>“Bu mu?”</em> Bir bana bir resme baktı. Sonra, “Çok sevimlisin,” dedi. Ben ses tonunda bir acıma hissettim. Anında değişti ve, “Haydi dinleyelim,” dedi.</p>

    <p>Bang&amp;Olufsen’e yaklaşırken, “Dokuzuncu parça. ‘The Nearness of You.’ Benim özel kaydım,” dedim.</p>

    <p>“İşte ‘The Nearness of You’ geliyor.”</p>

    <p>Biraz düşündükten sonra bu parçaya karar vermiştim. Gruptaki müzisyenler en üst seviyedeydi. Hepimiz epey hırslıydık, ama akşam yemeği müşterilerinin istedikleri türde moda parçaları tercih etmiştik. “The Nearness of You” yorumumuzda, benim enstrümanım ön plana çıkıyordu. Gururla söyleyebilirim ki bunun da Tony Gardner’ın orkestrasının düzeyinden aşağı kalır yanı yoktu. Bu parçanın her türlü yorumunu dinlediğinizi düşünüyor olabilirsiniz. Bizimkini bir dinleyin. Mesela ikinci koroyu. Ya da nakarattan çıktığımız anda, orkestra III-5’ten VIx-9’a geçtiğinde, benim aklınızın hayalinizin almayacağı aralıklarda dolaşarak o tatlı, yumuşacık si bemol majörle devam edişimi. Bizim yorumumuzda renk var, daha önce rastlamadığınız istekler ve pişmanlıklar.</p>

    <p>Ben bu kaydın Lindy’nin onayını alacağından emindim. Birinci dakikadan itibaren keyiflendiğini hissettim. CD’yi taktıktan sonra aynen kocasınınkini çalarken yaptığı gibi ayakta durdu ve yavaş ritimde, rüyadaymışçasına sallanmaya başladı. Ama birden ritmik hareketlerinden vazgeçti ve dimdik, arkası bana dönük olarak sessizce dikilmeye başladı. Başı öne eğikti ve konsantre olmuş gibiydi. Başta bunu kötü bir işaret olarak algılamadım. Müzik akıp giderken kendisini kanepeye atması bana bir şeylerin yanlış gittiğini hissettirdi. Yüzünün ifadesini bandajlardan dolayı göremiyordum tabii. Parça bittiğinde, CD-çaları uzaktan kumandayla durdurdum. O, nasıl oturduysa öyle kalmıştı. Derken eğilip bir piyonu oynattı.</p>

    <p>“Çok güzeldi,” dedi. “Bana dinlettiğin için çok teşekkürler.” Bunu biraz formalite icabı söylemiş gibiydi, bunu gizlemeye de çalışmıyordu.</p>

    <p>“Belki senin tarzın değildi,” dedim.</p>

    <p>“Hayır, hayır,” derken sesi küskün ve kısıktı. “Gerçekten iyiydi. Bana dinlettiğin için teşekkürler.” Piyonu bir karenin üzerine koyarken, “Senin sıran,” dedi.</p>

    <p>Ben nerede kaldığımızı hatırlamak için tahtaya baktım. Biraz sonra kibarca, “Belki bu parçanın senin için özel bir anlamı vardı,” dedim.</p>

    <p>Bandajlara rağmen bakışlarının sinirli olduğunu fark ettim. “O şarkı mı? Hayır, hiçbir anısı yok,” derken biraz da gaddarca güldü. “<em>Tony’yle</em> ilgili mi demek istiyorsun? Yok canım, onun parçalarından biri değildi. Sen çok güzel çalıyorsun. Gerçekten çok profesyonelce.”</p>

    <p>“‘Gerçekten <em>profesyonelce</em>’ ne demek?”</p>

    <p>“Bunu bir kompliman olarak söyledim.”</p>

    <p>“Profesyonelce,” diyerek ayağa kalkıp CD’yi çıkardım.</p>

    <p>“Neye sinirledin?” derken sesi soğuk ve mesafeliydi. “Yanlış bir şey mi söyledim? Üzgünüm. Nazik olmaya çalışıyordum.”</p>

    <p>Masaya döndüğümde CD’yi tekrar kılıfına yerleştirdim ama oturmadım.</p>

    <p>“Oyunu bitirmiyor muyuz?” diye sordu.</p>

    <p>“Eğer bir mahzuru yoksa, yapmam gereken bazı ufak tefek işler var. Telefonlar ve bazı kırtasiye işleri.”</p>

    <p>“Niye bu kadar sinirlendin? Anlayamıyorum.”</p>

    <p>“Yok canım, sinirlenmedim. Epey geç oldu, o kadar.”</p>

    <p>Hiç değilse ayağa kalkarak beni kapıya kadar geçirdi ve soğuk bir tavırla el sıkışarak ayrıldık.</p>

    <p class="paragraf">Ameliyattan sonra uyku ritmimin nasıl altüst olduğunu söylemiştim. O gece kendimi birden çok yorgun hissettim ve erken yattım. Birkaç saat derin uyumuşum, gecenin köründe aniden uyandım; cin gibiydim, yeniden uykuya dalmam imkânsızdı. Bir süre sonra kalkıp televizyonu açtım. Çocukken gördüğüm bir film buldum ve sesi kısarak sonuna kadar izledim. Bittikten sonra iki vaizin uluyan bir topluluk önünde atışmasına denk geldim. Her şeye rağmen halimden memnundum. Dış dünyadan milyon kilometre uzakta, kendi âlemimdeydim. Bu nedenle telefon çaldığında kalbim göğsümden fırlayacak gibi oldu.</p>

    <p>“Steve sen misin?” Lindy’ydi. Sesi tuhaf geldi, sanırım içki içmişti.</p>

    <p>“Evet, benim.”</p>

    <p>“Geç oldu, biliyorum, ama kapının önünden geçerken altından ışık sızdığını gördüm. Benim gibi uyumakta zorluk çektiğini düşündüm.”</p>

    <p>“Sanırım öyle. Burada normal saatlere göre yaşamak imkânsız.”</p>

    <p>“Evet, maalesef öyle.”</p>

    <p>“Her şey yolunda mı?” diye sordum.</p>

    <p>“Elbette. Hiçbir sorun yok.”</p>

    <p>O anda sarhoş olmadığının farkına vardım, ama ne istediğini kavrayamadım. Bir madde kullanıp uçmuyordu da; garip bir şekilde uyanıktı, belki de bana söylemek istediği bir şey vardı.</p>

    <p>“Her şeyin yolunda olduğuna emin misin?” diye sordum tekrar.</p>

    <p>“Evet, gerçekten her şey... ama bak tatlım yanımda sana vermek istediğim bir şey var.”</p>

    <p>“Oo, neymiş o?”</p>

    <p>“Söylemek istemiyorum. Sürpriz olsun.”</p>

    <p>“Meraklandım. Belki kahvaltıdan sonra uğrar alırım.”</p>

    <p>“Aslında şimdi gelip almanı ümit ediyordum. Yani sürpriz burada. Sen de uyanıksın, ben de. Geç olduğunu biliyorum, ama... Dinle Steve, akşamki davranışım için sana bir açıklama borçluyum.”</p>

    <p>“Unut onu. Aldırmadım.”</p>

    <p>“Bana kızdın çünkü müziğini beğenmediğimi düşündün. Bu doğru değildi. Tamamen tersiydi. Bana çaldığın ‘Nearness of You’yu senin yorumunla dinledikten sonra aklımdan bir türlü çıkaramadım. Aklım demek istemiyorum aslında, kalbimden demeliyim. Gerçekten <em>kalbimden</em> çıkaramadım.”</p>

    <p>Ne diyeceğimi bilemedim. Ben zihnimi toparlayamadan tekrar konuşmaya başladı:</p>

    <p>“Şimdi hemen gelir misin? Sana doğru düzgün anlatayım. En önemlisi... Yo, yo söylemiyorum. Sürpriz olacak. Hadi gel ve gör. Gelirken CD’ini de getir, olur mu?” Kapıyı açar açmaz, bana adeta bir kurye muamelesi yaparak CD’yi aldı, sonra da beni bileğimden yakalayıp içeri çekti. Üzerinde yine o göz alıcı sabahlık vardı ama biraz dağılmış gibiydi; eteğinin bir tarafı diğerinden daha uzun duruyor, boynuna yakın bir yerde bandajlarının arasından tüy gibi bir tutam yün sarkıyordu. “Sanırım gece yarısı yürüyüşündeydin,” dedim.</p>

    <p>“Uyanık olmana o kadar sevindim ki. Sabaha kadar bekleyebilir miydim, bilmiyorum. Dinle şimdi; sana söylediğim gibi, bir sürprizim var. Umarım seversin, sanırım seveceksin. Önce rahatlamanı istiyorum. Senin parçanı tekrar dinleyeceğiz. Kaçıncı parçaydı bakayım?”</p>

    <p>Daha önce oturduğum kanepeye oturdum ve müzik setiyle uğraşmasını seyrettim. Odanın ışığı yumuşaktı ve havada hoş bir serinlik vardı. Derken “The Nearness of You” odayı doldurdu, ses epey yüksekti.</p>

    <p>“Diğer müşterileri rahatsız edeceğini düşünmüyor musun?”</p>

    <p>“Cehennemin dibine gitsinler. Buraya yeterince para ödüyoruz, dolayısıyla bizim sorunumuz değil. Hişt, dinle. Dinle, dinle!”</p>

    <p>Önceden olduğu gibi müzikle sallanmaya başladı ama bu sefer durmadı. Aksine devam ettikçe müziğin içinde daha fazla kayboluyor, biriyle dans edercesine kollarını uzatıyordu. Şarkı bitince CD’yi durdurdu ve odanın öte tarafında bir süre arkası bana dönük halde dikildi. Çok uzun gelen bir süreden sonra yanıma döndü.</p>

    <p>“Ne diyeceğimi bilemiyorum,” dedi. “Adeta ulvi bir ses. Sen olağanüstü bir müzisyensin. Bir dâhisin.”</p>

    <p>“Öyle mi, teşekkürler.”</p>

    <p>“Doğrusu, bunu ilk dinlediğimde anladım. Doğrusu bu. Tam da bu nedenle öyle bir tepki verdim. Beğenmemiş gibi yapmam, küstahça tavrım nedendi sanıyorsun?” Yüzünü bana dönerek oturdu ve iç geçirdi. “Tony beni hep eleştirirdi, çünkü bunu her zaman yapardım. Kendime mâni olamıyorum. Gerçekten Tanrı tarafından kutsanmış, yetenekli birine rastladığımda, hep sana yaptığım gibi davranıyorum. Neden olduğunu bilmiyorum, galiba kıskançlıktan. Hani bazen kadınların tavrından anlarsın ya. Odaya güzel bir kadın girdiğinde nefretle gözlerini oymak isterler. Senin gibi birine rastladığımda ben de öyle hissediyorum işte. Özellikle de bu hal hiç ummadığım bir anda beni hazırlıksız yakalarsa. Seni sıradan biri sanmıştım, oysa her şey bambaşka gelişti. Her neyse... Neden o kadar kötü davrandığımı açıklamaya çalışıyorum. Bana kızmakta çok haklıydın.”</p>

    <p>Gece yarısına özgü o sessizlik bir süre aramızda asılı kaldı. Sonunda, “Bunları bana açıklaman içimi rahatlattı,” dedim.</p>

    <p>Birden ayağa kalktı. “Şimdi sıra sürprizde! Otur orada, kıpırdama.”</p>

    <p>Diğer odaya geçti. Dolap kapaklarını açıp kapadığını duyuyordum. Geri döndüğünde elinde bir şey tutuyordu, ama ne olduğunu seçemiyordum; çünkü üzerini beyaz bir ipek mendille kapatmıştı. Odanın ortasında durdu.</p>

    <p>“Steve, yanıma gelip bunu almanı istiyorum. Bunu sana takdim edeceğim.”</p>

    <p>Kafam karışmıştı ama kalktım. Ona doğru yürürken mendili açtı ve bana doğru parlak pirinç bir heykelcik uzattı.</p>

    <p>“Bunu sen hak ediyorsun, dolayısıyla senindir. Yılın Caz Müzisyeni. Belki de tüm zamanların en iyi caz sanatçısı. Tebrikler.”</p>

    <p>Heykelciği elime verdikten sonra bandajların üzerinden yanağıma bir öpücük kondurdu.</p>

    <p>“Teşekkürler. Bu sürpriz oldu. Güzel görünüyor. Nedir bu? Bir timsah mı?”</p>

    <p>“Timsah mı? Haydi, yapma lütfen. Bu birbirini öpen iki küçük melek.”</p>

    <p>“Ha, evet şimdi gördüm. Teşekkürler Lindy. Ne diyeceğimi bilemiyorum, gerçekten çok güzel.”</p>

    <p>“Timsah dedin!”</p>

    <p>“Özür dilerim. Meleklerden biri bacağını geriye uzattığı için bir an öyle sandım. Şimdi net olarak görebiliyorum. Gerçekten çok güzel.”</p>

    <p>“Hak edenin oldu.”</p>

    <p>“Duygulandım, Lindy. Gerçekten. Altında ne yazıyor? Gözlüklerim yanımda değil.”</p>

    <p>“Yılın caz müzisyeni yazıyor. Zaten başka ne yazabilir?”</p>

    <p>Elimde heykelcikle kanepeye döndüm ve bir süre düşündüm. “Lindy, bana verdiğin bu heykelciğe gece yarısı yürüyüşünde rastlamış olabilir misin?”</p>

    <p>“Tabii, gayet tabii mümkündür.”</p>

    <p>“Anladım. Bunun gerçek ödül olması da mümkün mü? Yani Jake’e verecekleri ödül.”</p>

    <p>Lindy birkaç dakika karşılık vermedi ama orada öylece durdu. Sonra, “Gayet tabii gerçek ödül. Sana eski püskü bir şeyi vermemin ne anlamı olabilir? Bir haksızlığın kıyısından dönüldü. Önemli olan da bu. Hey, tatlım kendine gel, bu ödülü hak edenin sen olduğunu biliyorsun,” dedi.</p>

    <p>“Bakış açını gayet iyi anlıyorum, ama yaptığın, hırsızlık gibi bir şey...”</p>

    <p>“Hırsızlık mı? Sen bu adamın kötü olduğunu söylememiş miydin? Bir sahtekâr. Üstün yetenekli olan sensin. Asıl hırsız kim acaba?”</p>

    <p>“Lindy, bu ödüle tam olarak nerede rastladın?”</p>

    <p>Omuzlarını silkti. “Bir yerde rastladım işte. Gittiğim yerlerden birinde. Ofis de diyebilirsin.”</p>

    <p>“Bu gece mi aldın?”</p>

    <p>“Tabii bu gece aldım. Dün gece bu ödülden haberim yoktu.”</p>

    <p>“Yani bir saat önce haberim oldu, demek istiyorsun.”</p>

    <p>“Bir saat ya da iki saat. Kim bilir? Bir süre oralarda dolandım. Başkan süitinde vakit geçirdim.”</p>

    <p>“Tanrım.”</p>

    <p>“Neden endişeleniyorsun? Bunu kaybederlerse yeni bir tane alırlar. Bir yerlerde bir dolap dolusu bunlardan vardır mutlaka. Sana hak ettiğin bir şeyi hediye ettim. Geri çevirmeyeceksin, değil mi Steve?”</p>

    <p>“Hayır, geri çevirmiyorum, Lindy. Hassasiyet olsun, takdir olsun, hepsini kabul ediyorum ve gerçekten çok mutluyum. Ama bu gerçek ödülü geri götürmek zorundayız. Aldığın yere bırakmalıyız.”</p>

    <p>“Boş ver. Bize ne?”</p>

    <p>“Lindy, düşünmeden hareket etmişsin. Ortaya çıkarsa ne yapacaksın? Basının bu haberi nasıl sunacağını kestirebiliyor musun? Dedikodular, skandal. Çevren ne der? Haydi Lindy, insanlar uyanmadan oraya dönelim de, bunun yerini göster.”</p>

    <p>Birden azarlanmış bir çocuk gibi oldu. Sonra derin derin iç geçirdi ve, “Sanırım haklısın, tatlım,” dedi.</p>

    <p class="paragraf">Geri götürme kararını alır almaz, Lindy heykelciği göğsüne bastırdı; ardından, uyuyan otelin boş koridorlarında koşturmaya başladık. Gizli merdivenlerden, arka koridorlardan, sauna odalarından ve parayla çalışan makinelerin olduğu yerlerden geçerken bana yol gösteriyordu. Ne bir ses duyduk, ne birini gördük. Sonunda Lindy fısıldayarak, “Bu taraftaydı,” dedi ve ağır kapıları iterek karanlığa daldık.</p>

    <p>İçerisinin boş olduğuna kanaat getirince, Lindy’nin odasından aldığım el fenerini yakıp çevremde gezdirdim. Balo salonundaydık ve eğer dans etmeye kalksaydık beyaz keten örtülü masalar ve iskemleler yüzünden rahat hareket edemezdik. Salonun ortasına tepeden görkemli bir avize sarkıyordu. En uçta orta halli bir şovu kaldırabilecek büyüklükte yüksek bir sahne vardı ve perdeleri inikti. Orta yerde portatif bir merdiven açık unutulmuştu, elektrik süpürgesi ise duvara dayalı duruyordu.</p>

    <p>“Bayağı kalabalık bir parti olacak, sanırım dört yüz beş yüz kişi.”</p>

    <p>Fenerin ışığını odada dolaştırmaya devam ettim. “Jake’e ödülünü verecekleri yer burası olabilir.”</p>

    <p>“Elbette. Bunu bulduğum yerde (heykelciği kaldırdı) başkaları da vardı. Yılın En İyi Genç Müzisyeni, Yılın R&amp;B Albümü... Kalabalık bir tören olacak.”</p>

    <p>El feneri etrafı pek aydınlatmasa da, gözlerim kısa sürede karanlığa alıştı; o zaman her şeyi daha iyi seçmeye başladım. Sahneye bakıp, günün ilerleyen saatlerinde buranın neye benzeyeceğini hayal ettim. İnsanlar en şık hallerinde olacaklar; plak şirketi sahipleri, reklamcılar, gösteri dünyasının şöhretleri kahkahalar ve övgü dolu sözler arasında yerlerini alacaklar; sunucu destekçilerden birinin adını anons ettiğinde gene alkışlar ve bağırışlar duyulacak; kazananlar açıklandığında ise daha içten ve daha yüksek tezahüratlar olacak. Bir an Jake Marvell’i elinde ödülü, San Diego’daki gösterilerde solosunu bitirdiğinde seyirci alkışlarken takındığı kendini beğenmiş gülümsemesiyle bu sahnede hayal ettim.</p>

    <p>“Belki de yanlış yaptık,” dedim. “Belki geri getirmemize gerek yoktu ve bu heykelcik de dahil, bulduğun bütün ödülleri çöpe atmalıydık.”</p>

    <p>“Evet,” derken Lindy’nin sesi sorgulayıcıydı. “Gerçekten böyle mi yapmak istiyorsun, tatlım?”</p>

    <p>İç geçirdim. “Sanırım hayır, ama ne kadar... iyi gelirdi, değil mi? Ödüllerin hepsi çöp tenekesini boylasa. Bahse girerim, kazananların hepsi sahtekârdır. Birçoğunda sosisli sandviç yapabilecek kabiliyet bile yoktur.”</p>

    <p>Lindy’nin buna bir cevap vermesini bekledim, ama ses çıkarmadı. Konuştuğunda ise sesinde yeni bir nota, daha tatsız bir ton vardı.</p>

    <p>“Bunlardan bazılarının ödülü hak etmediğini nereden biliyorsun?”</p>

    <p>“Nereden mi biliyorum?” Birden rahatsız hissederek ürperdim. “Nereden bildiğimi bir düşün bakalım. Jake Marvell’i yılın caz sanatçısı olarak seçen bir ekipten başka ne bekleyebiliriz? Ne tip sanatçıları ödüllendiriyorlardır sence?”</p>

    <p>“Onlar hakkında ne biliyorsun? Hatta bu Jake bile ödülü kazanmak için ne kadar çalıştı, biliyor muyuz?”</p>

    <p>“Ne oluyor? Şimdi de Jake’in hayranı mı kesildin?”</p>

    <p>“Ben sadece fikrimi belirtiyorum.”</p>

    <p>“Demek fikrin bu? Sanırım şaşmamalıyım. Bir an için kim olduğunu unutmuşum.”</p>

    <p>“Bu da ne demek oluyor şimdi? Ne cüretle bana böyle şeyler söyleyebiliyorsun?”</p>

    <p>Kendimi kaybediyormuşum gibi hissettim birden. Telaşla, “Tamam, çizgiyi aştım. Şimdi gidip şu ofisi bulalım,” dedim.</p>

    <p>Lindy sessizleşmişti, yüzüne bakmaya çalıştıysam da, ne düşündüğünü anlayamadım.</p>

    <p>“Lindy, bu ofis nerede? Orayı bulmamız lazım.”</p>

    <p>Sonunda elindeki heykelcikle salonun sonundaki bir kapıyı işaret etti. Sandalyelerin arasından geçerek önüne geldiğimizde kapıya kulağımı dayayıp dinledim, hiçbir şey duymayınca dikkatlice açtım.</p>

    <p>Balo salonuna paralel dar bir bölmedeydik. Bir köşede loş bir ışık yanıyordu. Elimdeki fenerin de yardımıyla etrafı ancak görebiliyorduk. Burası aradığımız ofis değil, servis tabaklarındaki son düzenlemelerin yapıldığı bir çeşit mutfak bölmesiydi.</p>

    <p>Lindy bu yeri biliyordu. Orayı geçip, koridor boyunca ilerledi. Yarı yolda durarak tezgâhın üzerine bırakılmış fırın tepsilerinden birini incelemeye başladı.</p>

    <p>“Hey kurabiyelere bak!” derken yeniden sakinleşmiş görünüyordu. “Tabağı jelatinle sarmasalar olmaz mıymış? Açlıktan ölüyorum. Bak bakalım, bunun altında ne var?”</p>

    <p>Kubbe gibi bir kapağa doğru birkaç adım daha ilerledi ve kaldırdı. “Şuna bak tatlım, <em>gerçekten</em> güzel görünüyor,” dedi.</p>

    <p>Besili görünen hindiye doğru eğildi, sonra da kapağı kapatacağına, tencerenin yanına yerleştirdi.</p>

    <p>“Sence bunun bir budunu koparsam sorun ederler mi?”</p>

    <p>“Sanırım çok bozulurlar, Lindy, ama kimin umurunda?”</p>

    <p>“Ne de büyükmüş. Bir budu benimle paylaşmak ister misin?”</p>

    <p>“Gayet tabii. Neden olmasın?”</p>

    <p>“Tamam. İşte geliyor.”</p>

    <p>Hindiye uzandı ve aniden dikleşerek bana döndü.</p>

    <p>“Az önce söylediğin cümlenin anlamı neydi?”</p>

    <p>“Hangi cümle?”</p>

    <p>“Fikrime şaşırmadığını söyledin ya hani. Neden öyle dedin?”</p>

    <p>“Bak, özür dilerim, niyetim sana saldırmak değildi. Sadece yüksek sesle düşünüyordum, hepsi bu.”</p>

    <p>“Yüksek sesle düşünmek mi? Biraz daha düşün öyleyse. Bu adamların bazılarının ödülü hak etmiş olabileceklerini söylemem sana neden bu kadar ters geldi?”</p>

    <p>“Bak, söylemeye çalıştığım, yanlış insanların ödüllendirileceği. Olay bu. Ama sen daha iyi biliyor gibisin ve olayın böyle gelişmediğini söylüyorsun...”</p>

    <p>“O sanatçılar belki buralara varabilmek için çok çalıştılar ve biraz tanınmayı hak ettiler. Senin gibilerin sorunu ise, tanrı vergisi yeteneğiniz sayesinde her şeye hakkınız olduğunu düşünmeniz. Daima bizden daha iyisinizdir ve hep sıranın en önünde olmayı hak edersiniz. Bazı insanların sizin kadar şanslı olmadığını ve bulundukları yere gelebilmek için çok çalıştıklarını göremezsiniz...”</p>

    <p>“Demek, benim çok çalıştığımı düşünmüyorsun? Bütün gün kıçımın üzerine oturduğumu sanıyorsun. Terliyorum, büyük bir güç sarf ediyorum, işe yarar ve güzel bir şey yapmak için göbeğimi çatlatıyorum, sonuçta kim takdir ediliyor? Jake Marvell. Senin gibilerce!”</p>

    <p>“Bu ne cüret! Benim ne ilgim var bütün bu olup bitenle? Bugün ödül alanlardan biri miyim ben? Bugüne dek bana bir ödül mü verilmiş? Okulda bile vokal ya da dans performansım için uyduruk bir sertifika olsun alabilmiş miyim? Hayır! Hayır, tek bir boktan ödülüm dahi yok! Sizler sahnede ödüllerinizi alırken, aileleriniz sizi alkışlarken, ben hep izlemek zorundaydım...”</p>

    <p>“Vah, vah hiç ödülün yok. Ödülsüzsün demek... Peki, kim ünlü olmuş? Kimin görkemli evleri var?”</p>

    <p>Tam o anda birisi elektrik düğmesini çevirdi ve parlak ışıkların altında karşılıklı gözlerimizi kırpıştırmaya başladık. İki adam, geldiğimiz yolu takip ederek bize doğru ilerliyordu. Koridorun eni ikisinin yan yana yürümesine ancak yetiyordu. Bir tanesi otelin güvenlik görevlisi üniformasını giymiş, dev gibi siyah bir adamdı ki elindeki telsizi başta silah sanmıştım. Yanında açık mavi takım elbiseli, yağlı saçlı ufak tefek bir beyaz vardı. İkisi de pek güler yüzlü değildi. Bir iki metre uzağımızda durdular ve ufak olanı ceket cebinden bir kimlik çıkardı.</p>

    <p>“Los Angeles Polis Departmanı’ndan Morgan.”</p>

    <p>“İyi akşamlar,” dedim.</p>

    <p>Polis ile güvenlik görevlisi bir dakika kadar sessizce bakıştılar. Derken polis sordu:</p>

    <p>“Otel müşterisi misiniz?”</p>

    <p>“Evet, müşteriyiz.”</p>

    <p>Lindy’nin sabahlığının yumuşak kumaşının arkama sürtündüğünü hissettim. Koluma girdiğinde ise artık yan yanaydık.</p>

    <p>Her zamankinin aksine uykulu ve bal gibi bir ses tonuyla, “İyi akşamlar memur bey,” dedi.</p>

    <p>Polisin cevabı, “İyi akşamlar bayan,” oldu. “Bu saatte ayakta olmanızın özel bir nedeni var mı?”</p>

    <p>İkimiz aynı anda cevaplamaya kalkıştık ve gülüştük. Adamların ikisi de ne güldü ne de tebessüm etti.</p>

    <p>Lindy, “Uyumakta zorlanıyorduk, yürüyüşe çıkmıştık,” diyerek duruma açıklama getirdi.</p>

    <p>Polis, “Sadece bir yürüyüş ha!” derken pırıl pırıl aydınlatılmış mekâna göz gezdirerek, “Belki de yiyecek bir şeyler arıyordunuz?” diye ekledi.</p>

    <p>“Doğru söylediniz, memur bey. Biraz acıktık da. Bu gayet anlaşılır bir şey, değil mi?” derken Lindy’nin sesi hâlâ tuhaftı.</p>

    <p>Polis, “Sanırım, oda servisi geç saatlere kadar çalışmıyor,” dedi.</p>

    <p>“Pek iyi değil,” diye cevapladım.</p>

    <p>Polis, “Gayet sıradan bir mönü; biftek, pizzalar, hamburgerler, üç katlı kulüp sandviçler. Biliyorum, çünkü az evvel kendim için sipariş verdim, ama sanırım sizler bu mönüyü beğenmiyorsunuz,” dedi.</p>

    <p>Lindy lafa girerek, “Bilirsiniz memur bey, çocukken yaptığımız gibi yasak olan bir şeyleri araklamak çok eğlenceli geliyor.”</p>

    <p>Adamların ikisi de bu cevabı eğlenceli falan bulmuş değildi. Ama polis, “Sizi rahatsız ettiğimiz için üzgünüz, ne var ki bu alan müşterilere açık değil ve kısa süre önce bir iki parça kayboldu,” dedi.</p>

    <p>“Sahi mi?”</p>

    <p>“Evet. Siz bu gece tuhaf ya da şüpheli bir şey gördünüz mü?”</p>

    <p>Lindy ile birbirimize baktık ve dramatik bir tavırla bana başını salladı.</p>

    <p>“Hayır, tuhaf bir şeye rastlamadık,” dedim.</p>

    <p>“Hiçbir şey mi?”</p>

    <p>Güvenlik görevlisi bize yaklaştı ve göbeğini içine çekerek tezgâhın önünden geçti. Polis arkadaşı bizi lafa tutarken üzerimizde bir şey taşıyıp taşımadığımızı araştırmayı planladığının farkına vardım.</p>

    <p>“Hayır, hiçbir şeye rastlamadık. Nasıl bir şeyden bahsediyorsunuz?” dedim.</p>

    <p>“Şüpheli kişiler. Alışılmadık bir faaliyet.”</p>

    <p>Lindy korkuyla, “Memur bey, odalara girildiğini mi söylemeye çalışıyorsunuz?” diye sordu.</p>

    <p>“Öyle bir şey değil, ama bazı değerli eşyalar kayıp.”</p>

    <p>Koruma görevlisinin arkadan yaklaştığını hissedebiliyordum.</p>

    <p>Lindy, “Ha şimdi anladım, bizi ve eşyalarımızı korumak için buradasınız,” dedi.</p>

    <p>“Doğru bildiniz,” derken polisin güvenlik görevlisiyle göz göze geldiğini fark ettim. “Tuhaf bir şeyler oluyor hissine kapılırsanız lütfen hemen güvenliğe haber verin.”</p>

    <p>Sorgu sona ermiş gibiydi. Polis bizi dışarı çıkarmak için kenara çekildi. Ben tam bir oh deyip çıkmaya davranmıştım ki Lindy, “Biraz yaramazlık yapalım dedik, buraya gelip bir şeyler atıştırmayı düşündük. Oradaki <em>pastaların</em> tadına bakmak istiyorduk, ama sonra güzel bir toplantı için olabileceğini ve her şeyi berbat edebileceğimizi düşünerek vazgeçtik,” dedi.</p>

    <p>Polis, “Bu otelin yirmi dört saat çalışan çok iyi bir oda servisi var,” diye tekrarladı.</p>

    <p>Lindy’yi dürttüm ama suçlularda sık rastlanan kendisini yakalayanla flört etme psikozuna girmişti.</p>

    <p>“Demek siz de kendinize bir şeyler ısmarladınız, memur bey.”</p>

    <p>“Elbette.”</p>

    <p>“İyi miydi bari?”</p>

    <p>“Oldukça iyiydi. Size de tavsiye ederim.”</p>

    <p>Lindy’nin koluna girerek, “Beyleri araştırmalarından alıkoymayalım,” dedim, ama duruma uyanmamıştı.</p>

    <p>“Memur bey, sakıncası yoksa size bir şey sorabilir miyim?” dedi.</p>

    <p>“Buyrun.”</p>

    <p>“Biraz evvel tuhaf bir şeyler görmekten bahsediyordunuz. Bizlerde tuhaf bir hal gördünüz mü?”</p>

    <p>“Neden bahsettiğinizi anlamadım, bayan.”</p>

    <p>“Mesela ikimizin yüzü de bandajlı. Bunun farkına vardınız mı?”</p>

    <p>Polis bu son cümleyi doğrulamak istercesine dikkatle bize baktı. Sonra, “Aslında tabii fark ettim, ama kişisel konulara girmek istemedim,” diye cevapladı.</p>

    <p>Lindy, “Anlıyorum,” dedikten sonra bana dönerek, “Ne kadar düşünceli, değil mi?” dedi.</p>

    <p>“Haydi,” diyerek, bu kez kolundan kuvvetlice çektim. İki adamın da biz çıkışa varana kadar arkamızdan baktıklarını hissettim.</p>

    <p class="paragraf">Balo salonunu aşırı bir sakinlikle katettik. Kanatlı kapıları geçer geçmez, paniğe kapılmış bir halde neredeyse koşmaya başladık. Kollarımız birbirine kilitliydi, Lindy’nin rehberliğinde binayı arşınlarken sık sık tökezledik ve kaydık. Derken beni servis asansörüne çekti ve kapılar kapanıp yukarı çıkarken arkasına yaslanarak kendini bıraktı. Bandajların altından çıkarken iyice garipleşen seslerle isterik kahkahalar attığını fark ettim.</p>

    <p>Asansörden çıktığımızda gene koluma girdi. “Tamam artık emniyetteyiz,” dedi. “Şimdi seni bir yere götürmek istiyorum. Bu gerçekten görülmeye değer. Elimdekini görüyor musun?” deyip bir anahtar kartını yüzüme yaklaştırdı. “Bakalım bize hangi kapıları açacak?”</p>

    <p>Kartı, üzerinde “Girilmez” yazılı bir kapıyı açmak için kullandı, sonra “Tehlikeli. Yaklaşmayın” yazılı ikinci bir kapıyı açtı. Badana ve boya kokan bir bölümdeydik. Tavandan ve duvarlardan kablolar sarkıyordu ve soğuk zeminde lekeler ve benekler göze çarpıyordu. Etrafımızı rahatça görebiliyorduk; çünkü odanın bir tarafı boydan boya camdı (perde veya panjur da takılmamıştı) ve dışarıdan gelen ışık odayı parça parça sarı ışıkla dolduruyordu. Kendi katımızdan daha da yüksekteydik; adeta bir helikopterden izler gibi çevre yolları ve komşu mahalleleri görebiliyorduk.</p>

    <p>Lindy, “Burası yeni başkan süiti olacak,” dedi. “Buraya bayılıyorum. Elektrik düğmelerini ve halıyı henüz eklemediler. Yavaş yavaş toparlanıyor. İlk bulduğumda daha eksik gedikti. Şimdi hiç değilse bitince neye benzeyeceğini kestirebiliyorsun. Mesela bu kanepeyi yeni koymuşlar.”</p>

    <p>Odanın ortasında üzeri örtülü bir kabartı vardı. Lindy, sanki eski bir arkadaşıyla karşılaşmış gibi, ona doğru giderek kendisini üzerine attı.</p>

    <p>“Sana burayla ilgili fantezimden bahsedeceğim... Galiba buna bir şekilde inanıyorum aslında. Bu odayı benim için yaptıklarını düşünüyorum. O nedenle buraya geliyorum. Burası gerçekten berbat bir haldeydi. Bir de şimdi bak, nasıl şekilleniyor. Müthiş bir değişim olacak.” Yanındaki boşluğa elini vurdu. “Haydi tatlım, otur da dinlen biraz. Ben içimin çekildiğini hissediyorum, sen de öyle olmalısın.”</p>

    <p>Kanepe (ya da örtülerin altındaki her neyse) şaşırtıcı derecede rahattı; içine gömülür gömülmez yorgunluk dalgalarının üzerime geldiğini hissettim.</p>

    <p>“Dostum çok uykun var,” derken Lindy’nin tüm ağırlığı omuzlarıma çöktü. “Burası olağanüstü, değil mi? Anahtarını ilk geldiğimde şuradaki oyukta buldum.”</p>

    <p>Bir süre sessizce oturduk. Uyuklamaya başlamıştım, ama sonra bir şeyi hatırladım.</p>

    <p>“Hey, Lindy?”</p>

    <p>“Hıı?..”</p>

    <p>“Lindy, ödüle ne oldu?”</p>

    <p>“Ödül mü? Ah, evet ödül. Onu sakladım. Başka ne yapabilirdim ki? Biliyor musun, tatlım, o ödülü gerçekten sen hak ediyorsun. Umarım bu gece onu sana sunmuş olmamın senin için bir anlamı vardır. Bir hevesle yapılmış bir şey değildi. Üzerinde epeyce düşündüm. Sana çok anlamlı geliyor mu, bilmiyorum. On ya da yirmi yıl sonra hatırlayacak mısın acaba?”</p>

    <p>“Gayet tabii hatırlayacağım çünkü bana çok şey ifade ediyor. Fakat Lindy, sakladığını söylüyorsun da, nereye sakladığını bilmiyorum.”</p>

    <p>“Hıı...” diye mırıldandı; tekrar uykuya dalmak üzereydi. “Koyabileceğim yegâne yere koydum, yani hindinin içine.”</p>

    <p>“Hindinin içine mi koydun?”</p>

    <p>“Dokuz yaşındayken de aynısı yapmıştım. Kız kardeşimin topunu da hindinin içine saklamıştım. Bana fikir veren de bu oldu. Cin gibiyim, değil mi?”</p>

    <p>“Buna emin olabilirsin.” Kendimi çok yorgun hissediyordum ama kafamı toplamaya çalıştım, “Lindy, iyice sakladın mı peki? Yani polisler şimdiye kadar bulmuşlar mıdır?”</p>

    <p>“Hiç sanmam. Dışarı taşan bir tarafı yoktu, eğer bunu soruyorsan. Hem neden oraya baksınlar? Ellerim arkamda, gayet sıkı çalıştım ve iyice içine doğru ittim. Arkama dönüp bakmadım; çünkü o zaman adamlar bir şey yaptığımdan şüphelenirlerdi. Sana bu ödülü vermek istemem öylesine bir hevesten değildi, biliyorsun. Tanrım uykuya ihtiyacım var.”</p>

    <p>Adeta üzerime yığıldı. Ardından, horlama sesleri yükseldi. Ameliyatını düşünerek, başını, yanağını omzuma bastırmayacak şekilde yerleştirdim. Sonra ben de kendimden geçmişim.</p>

    <p class="paragraf">Silkinerek uyandığımda önümüzdeki büyük pencerede gündoğumunun izlerini gördüm. Lindy hâlâ derin uyuyordu. Onu dikkatlice yan tarafa yatırdım ve ayağa kalkıp gerindim. Pencereye giderek solgun gökyüzüne ve önümüzde uzanıp giden yola baktım. Uykuya dalmadan önce aklımda bir şey vardı; ne olduğunu hatırlamaya çalıştıysam da, beynim sisli ve yorgundu. Sonra birden hatırladım ve kanepeye gidip Lindy’yi sarsarak uyandırdım.</p>

    <p>“Ne var? Ne oluyor? Ne istiyorsun?” diyerek gözlerini açmadan uyandı.</p>

    <p>“Lindy,” dedim. “Ödül. Ödülü tamamen unuttuk.”</p>

    <p>“Sana söylemiştim ya. Hindinin içinde.”</p>

    <p>“Tamam, o zaman dinle. O polisler hindinin içine bakmayı akıl edememiş olabilirler, ama önünde sonunda birisi onu bulacak. Belki de şu anda görevliler onu kesiyordur.”</p>

    <p>“Ne olacak yani? Onu bulurlarsa ne olur?”</p>

    <p>“Eğer bulurlarsa hemen bu konuda rapor verirler. Polis bizi ve hindinin civarında olduğumuzu hatırlar.”</p>

    <p>Lindy duruma uyanır gibi oldu. “Ha evet, ne demek istediğini anlıyorum.”</p>

    <p>“O heykelciği hindinin içinde buldukları takdirde bizi kolaylıkla suçlayabilirler.”</p>

    <p>“Suç mu? Suç diyerek neyi kastediyorsun?”</p>

    <p>“Nasıl adlandırdığın önemli değil. Oraya geri gidip, heykelciği hindiden çıkarmalıyız. Sonra nereye bırakacağımız fark etmez, ama şu anda bulunduğu yerde kalamaz.”</p>

    <p>“Bunu şimdi yapmamız gerektiğinden emin misin, tatlım? Şu anda o kadar yorgunum ki.”</p>

    <p>“Yapmalıyız, Lindy. Öylece bırakırsak başımız belaya girer. Böyle bir hikâyeye basının balıklama atlayacağını tahmin edersin.”</p>

    <p>Lindy biraz düşündükten sonra doğruldu, bana baktı ve, “Tamam, haydi oraya dönelim,” dedi.</p>

    <p class="paragraf">Bu kez etraftan temizlik sesleri ve koridorlardan gürültüler geliyordu, ama hiç kimseye rastlamadan balo salonuna varabildik. Sabah ortalık daha da aydınlıktı ve Lindy ikili kapının yanındaki ilan tahtasını gösterdi. Plastik, büyük harflerle: J. A. POOL TEMİZLİK ŞİRKETİ - KAHVALTI yazıyordu.</p>

    <p>Lindy, “Tevekkeli değil, ödüllerin konduğu odayı bulamadık. Bu başka bir balo salonuymuş,” dedi.</p>

    <p>“Fark etmez. Aradığımız şey içeride.”</p>

    <p>Balo salonunu boydan boya geçtik ve dikkatlice servis odasına girdik. Daha önceki gibi loş bir ışık açık bırakılmıştı; bu kez ayrıca havalandırma pencerelerinden içeri gün ışığı dolmuştu. Görünürde kimseler yoktu, ama çalışma tezgâhlarına bir göz atınca başımızın belada olduğunu fark ettim.</p>

    <p>“Görünüşe göre buraya birisi uğramış,” dedim.</p>

    <p>Daha önce gördüğümüz bütün tencereler, tepsiler, kek kutuları, gümüş kubbe kapaklı servis tabakları kaybolmuştu. Onların yerine düzgün olarak üst üste dizilmiş tabaklar ve peçeteler vardı.</p>

    <p>“Tamam, anlıyorum, bütün yiyecekleri taşımışlar, ama nereye?” diye sordum.</p>

    <p>Lindy holün aşağısına kadar gidip baktı, sonra bana dönerek, “Steve, o adamlar gelmeden önceki son halimizi hatırlıyor musun? Bayağı tartışıyorduk,” dedi.</p>

    <p>“Evet, hatırlıyorum. Şimdi bunu hatırlatmanın âlemi var mı? Haddimi aştığımı biliyorum.”</p>

    <p>“Doğru haklısın, unutalım gitsin. Hindi nereye gitti acaba?” Biraz etrafına bakındı. “Biliyor musun Steve, ben çocukken dansçı ve şarkıcı olmayı o kadar çok istemiştim ki. Ve denedim de denedim. Ne kadar denediğimi Tanrı bilir, ama insanlar bana hep güldüler; ben de dünyanın çok adaletsiz bir yer olduğuna karar verdim. Derken büyüdüm ve dünyanın o kadar da adaletsiz bir yer olmadığını düşünmeye başladım. Benim gibi kutsanmamış kişilerden biri olsan bile, mutlaka şansın vardır; güneşte sana da yer bulunur, yani <em>sıradan</em> biri olarak kalmazsın. Hiç de kolay olmayacağı kesin, ama insanların dediklerini umursamadan çalışmalısın. Sonunda mutlaka bir şans yakalarsın.”</p>

    <p>“Görünüşe göre, sen becermişsin.”</p>

    <p>“Dünyanın işleyişi çok komik. Sezgileri çok güçlüymüş, biliyorsun değil mi? Karının, diyorum. Sana bu ameliyatı olmanı söylemesi falan.”</p>

    <p>“Onu bu işlerin dışında tutalım. Hey, Lindy, bu yolun nereye çıktığını biliyor musun?”</p>

    <p>Salonun ta öbür tarafında, tezgâhların bittiği noktada, yeşil bir kapıya çıkan üç basamak vardı.</p>

    <p>Lindy, “Neden bakmıyoruz?” dedi.</p>

    <p>Kapıyı bir önceki gibi dikkatlice açtık, derken bir süre ben büsbütün yolumu kaybettim. Çok karanlıktı ve dönmeye çalıştığımda ya bir perdeye ya da boyalı bir muşambaya çarpıyordum. Benden el fenerini almış olan Lindy daha rahat ilerliyordu. Birden tökezleyip, dışarının karanlığına, yani onun beni beklediği yere doğru ilerledim. Fenerin ışığını ayaklarına doğru tutuyordu.</p>

    <p>“Karından bahsetmekten çok hoşlanmadığını fark ettim,” diye fısıldadı.</p>

    <p>“Tam öyle denemez,” diye cevap verdim ben de fısıldayarak. “Neredeyiz?”</p>

    <p>“Seni ziyarete gelmiyor.”</p>

    <p>“Tam olarak birlikte olmadığımızı anlamışsındır artık.”</p>

    <p>“Özür dilerim. İşine burnumu sokmak istememiştim.”</p>

    <p>“Burnunu sokmak istememiş miydin?”</p>

    <p>“Hey, tatlım bak. İşte bu! Bulduk.”</p>

    <p>Yakında duran masayı işaret ediyordu. Üzerinde bembeyaz bir örtü ve yan yana dizilmiş gümüş kubbe kapaklı servis tabakları vardı.</p>

    <p>İlk kapağa giderek dikkatlice kaldırdım. Gayet tabii şişman ve nar gibi kızarmış bir hindi duruyordu. Arkasındaki delikten içeri parmağımı soktum.</p>

    <p>“Burada yok,” dedim.</p>

    <p>“Daha ilerisini yoklaman lazım. Ben ta içine kadar ittim. Bu kuşlar senin sandığından daha büyük.”</p>

    <p>“Sana söylüyorum, bunun içinde bir şey yok. Feneri bu tarafa doğru tut. Diğerini deneyeceğiz.” İkinci hindinin kapağını dikkatlice kaldırdım.</p>

    <p>“Biliyor musun Steve, hata ettiğini düşünüyorum. Bu konuyu konuşmaktan utanmamalısın.”</p>

    <p>“Neyi konuşmaktan?”</p>

    <p>“Karınla ayrı yaşadığınızı.”</p>

    <p>“Böyle mi söyledim ben? Yani ayrı yaşadığımızı mı?”</p>

    <p>“Sandım ki...”</p>

    <p>“İlişkimizin sallantıda olduğunu söyledim. Bu aynı şey değil.”</p>

    <p>“Bana aynı şey gibi geldi.”</p>

    <p>“Hayır, değil. Geçici bir durum bu, yani deniyoruz. Hey, bir şey buldum. Burada bir şey var. İşte bu.”</p>

    <p>“Neden dışarı çıkartmıyorsun tatlım?”</p>

    <p>“Ne yaptığımı sanıyorsun? Tanrım! Bu kadar ileriye itmek zorunda mıydın?”</p>

    <p>“Şşt! Orada biri var.”</p>

    <p>Başta kaç kişi olduğunu söylemek zordu. Ses yaklaşınca cep telefonuyla konuşan tek bir adam olduğunu fark ettim. Aynı anda tam olarak nerede olduğumuzu anladım. Sahne arkasında dolaştığımızı sanırken, aslında sahnenin tam ortasındaymışız ve önümdeki perde balo salonu ile aramızdaki tek engelmiş. Cep telefonuyla konuşan adam balo salonunu katederek sahneye doğru yürüyordu.</p>

    <p>Lindy’ye el fenerini söndürmesini söyledim fısıldayarak ve etraf karardı. Kulağıma eğilerek, “Haydi buradan çıkalım,” dedi; ardından, yavaşça dışarıya kaydığını hissettim. Heykelciği tekrar dışarıya çekmeye çalıştım, ama artık ses çıkartmaktan korkuyordum ve parmaklarımla heykeli kavrayamıyordum.</p>

    <p>Ses gittikçe yaklaştı ve adamın tam önüme vardığını hissettim.</p>

    <p>“...Benim sorunum değil, Larry. Logoların mönü kartlarının üzerinde olması lazım. Nasıl yapacağınız beni ilgilendirmez. Tamam, öyleyse kendin yap. Evet, doğru anladın, kendin yap ve buraya da kendin getir. Nasıl olacağı umurumda değil. En geç sabah yedi buçukta burada olsun. Masalar iyi görünüyor. İnan bana yeteri kadar masa var. Tamam, kontrol ederim. Tamam, tamam. Evet, hemen şimdi kontrol ediyorum.”</p>

    <p>Bu konuşmanın son bölümünde adamın sesi odanın öbür tarafına doğru kaydı. Aynı anda duvar panosundaki bir elektrik düğmesini çevirmiş olmalı ki tam üzerime güçlü bir ışık huzmesi vurdu ve bir ses etrafı sardı, havalandırma çalıştırılmış gibi geldi bana. Birden, bu sesin havalandırmadan değil, önümdeki perdeleri açan düzenekten geldiğini fark ettim.</p>

    <p>Meslek hayatım boyunca bu durum sahnede iki kez başıma gelmişti. Tam solo sırası bana geldiğinde, nasıl başlayacağımı bilemediğimi fark etmiştim; hangi perdeden girmeliydim, akorları nasıl değiştirecektim... Ve ikisinde de çocuklardan biri beni kurtarıncaya kadar donup kalmıştım. Yirmi yıllık profesyonel müzik yaşantımda sadece iki kez başıma gelmişti bu. Her neyse, bu sefer de o ışıl ışıl spotun altında ve açılan perdelerin arasında dondum kaldım. Birden tuhaf bir şekilde olayın dışına çıkıp, perde açılınca ne göreceğimi merak etmeye başladım.</p>

    <p>Gözlemlemeye elverişli bir köşeden baktığımda ilk gördüğüm, önümde uzanan balo salonu oldu. Masa düzeni iki paralel şerit halinde arkaya kadar uzanıyordu. Tepemdeki spot salonu gölgeliyordu, ama avizeyi ve görkemli tavanı seçebiliyordum.</p>

    <p>Cep telefonlu adam oldukça şişman, kabak kafalıydı; açık renk takım elbisesinin içine yakası açık bir gömlek giymişti. Işıkları yakar yakmaz duvardan uzaklaşmış olmalıydı ki şimdi aşağı yukarı benimle aynı seviyedeydi. Telefonu kulağına yapışıktı ve yüzündeki ifadeden anladığım kadarıyla telefonun diğer ucundakini pür dikkat dinliyordu. Belki de duymuyordu, çünkü gözleri bana sabitlenmişti. O bana bakmaya devam etti, ben de ona; eğer telefondaki ona neden sustuğunu sormasaydı, bu durum sonsuza kadar devam edebilirdi.</p>

    <p>“Bir şey yok. Bir şey yok. Bir adam var.” Biraz durakladıktan sonra devam etti: “Bir an için başka bir şey sandım, ama bir adammış. Başı sargılı ve üzerinde sabahlık var. Görebildiğim kadarıyla olup biten bu, ama sanırım tavuk gibi bir şey tutuyor.”</p>

    <p>Sırtımı dikleştirip, içgüdüsel olarak kollarımı uzattım ve silkindim. Sağ elim bileğime kadar hindinin içindeydi hâlâ, fakat hindinin ağır çekip yere düşmesiyle planım bozuluverdi. Artık saklama hususunda bir telaşım kalmamıştı, bu yüzden iki elimle dalarak heykelciğe yapıştım. Bu arada adam telefonla konuşmaya devam ediyordu.</p>

    <p>“Hayır, aynen söylediğim gibi. Şimdi tavuğu çıkarıyor. O, hayır içinden bir şey çıkarıyor. Hey, dostum o nedir? Bir timsah mı?”</p>

    <p>Son sözlerini hayran kaldığım bir soğukkanlılıkla söyledi. Artık heykelcik elimdeydi, hindi ise gümbürtüyle yere düştü. Arkadaki karanlığa aceleyle dalarken, adam arkadaşına, “Nereden bilebilirim? Belki bir sihirbazlık gösterisi filandır,” diyordu.</p>

    <p class="paragraf">Kendi katımıza nasıl döndüğümüzü hatırlamıyorum. Sahneden çıkarken gene perde kümelerinin arasında kaybolmuştum ki Lindy beni elimden tutup çıkardı. Sonrasından hatırladığım, kimin gördüğüne veya ne kadar ses çıkardığımıza aldırmadan aceleyle otelin içinde koşturduğumuzdu. Elimdeki heykelciği yolumuzun üzerindeki ilk oda servisi tepsisine, akşamdan kalan yemek artıklarının yanına bıraktım.</p>

    <p>Lindy’nin odasına girer girmez kanepeye yığılarak gülmeye başladık. Adeta birbirimizin kucağına çökecek kadar güldükten sonra, Lindy pencereye gidip panjurları kaldırdı. Dışarıda kasvetli bir hava olmasına karşın, az da olsa gün ışığı içeri dolmuştu. Karışık bir içki hazırlamak üzere içki dolabına yaklaştı (dünyanın en seksi alkolü, bedava kokteyldir) ve bana bir bardak uzattı. Yanıma oturacağını sanmıştım, ama içkisini yudumlayarak tekrar pencereye yaklaştı.</p>

    <p>Bir süre sonra, “Bandajlarının açılmasını dört gözle bekliyor musun, Steve?” diye sordu.</p>

    <p>“Evet, sanırım öyle.”</p>

    <p>“Daha geçen hafta bile bunu pek düşünmüyordum. Daha çok var gibi geliyordu, ama artık o kadar uzak değil.”</p>

    <p>“Doğru söylüyorsun. Benim için de o kadar uzak değil,” dedikten sonra, “Tanrım,” diye sessizce ekledim.</p>

    <p>İçkisini yudumlayarak pencereden dışarı baktı. Sonra, “Tatlım, sana neler oluyor?” dediğini duydum.</p>

    <p>“İyiyim. Sadece biraz uzanmam lazım, o kadar.”</p>

    <p>Bir süre bana bakakaldı. Sonunda, “Bak Steve, her şey çok güzel olacak. Boris en iyisidir. Göreceksin,” dedi.</p>

    <p>“Evet.”</p>

    <p>“Ne düşünüyorsun? Dinle, bu benim üçüncü ameliyatım. Boris’le ikinci. İnan, çok güzel olacak. Müthiş görüneceksin ve işlerin de uçuşa geçecek.”</p>

    <p>“Belki.”</p>

    <p>“Belkisi yok. İnan bana öyle çok fark edecek ki. Dergilerde, televizyonlarda boy göstereceksin.”</p>

    <p>Buna cevap vermedim.</p>

    <p>Bana doğru birkaç adım attı. “Hey, haydi neşelen! Bana hâlâ kızgın değilsin, değil mi? İkimiz iyi bir takım olduk. Sana bir şey daha söyleyeyim, bundan böyle beni takımında bil. Kahrolası bir dâhisin; ben de işlerinin iyi gitmesi için elimden geleni yapacağım.”</p>

    <p>“İşler gene de düzelmeyecek, Lindy,” derken başımı iki yana salladım. “İşe yaramayacak.”</p>

    <p>“Sen öyle san. İnsanlarla konuşacağım. Sana iyiliği dokunabilecek insanlarla.”</p>

    <p>Başımı iki yana sallamaya devam ettim. “Çok sağ ol, ama işe yaramaz. Hiçbir zaman da yaramadı. Bradley’i dinlememeliydim.”</p>

    <p>“Hey, kendine gel. Artık Tony’yle evli olmayabilirim ama bu kasabada hâlâ dostlarım var.”</p>

    <p>“Elbette, Lindy. Bunu biliyorum. Ama faydası yok. Beni bu işlere sokan, menajerim Bradley’dir. Onu dinlemekle aptallık ettim ama başka çarem yoktu. Herhalde son zekâ pırıltımı da kaybettiğim bir anda yepyeni teorisiyle aklımı çeldi. Bunun karım Helen’ın fikri olduğunu söyledi. Aslında beni terk etmemişti de, bu durum planın bir parçasıydı. Her şeyi benim bu ameliyatı olmam için planlıyordu. Bandajlar açılınca tekrar bana dönecekti ve her şey yoluna girecekti. Bunlar Bradley’in söyledikleriydi. Daha bunları anlatırken, hepsinin saçmalık olduğunu anlamıştım, ama ne yapabilirdim? Sonuçta bir ümit ışığıydı. Bradley bunu kullandı çünkü o öyle biridir, anlıyor musun? Kopuk herifin tekidir. İşi gücü büyükler ligidir. Helen’ın bana dönüp gelmemesi umurunda değil.”</p>

    <p>Sustum; Lindy de bir süre bir şey söylemedi. Sonra, “Bak tatlım, dinle. Umarım karın geri döner. Gerçekten. Eğer dönmezse de, bakış açını biraz geliştirmelisin. Olağanüstü biri olabilir, ama hayatta birini sevmekten çok daha önemli şeyler var. Ortaya çıkmalısın, Steve. Senin gibi birinin halkın arasında işi yok. Bana bak. Bu bandajlar açılınca aynen yirmi yıl önceki gibi görüneceğim. Bilmiyorum. Kendime yeni bir koca aradığım dönemden bu yana çok zaman geçti, ama ortaya çıkıp yeniden başlayacağım,” dedi. Bana doğru gelerek omzuma dokundu. “Bence çok yorgunsun. Biraz uyuduktan sonra daha iyi hissedeceksin. Dinle. Boris en iyisidir ve ikimiz için de durumu düzeltecek en doğru dokunuşları yapmıştır. Göreceksin.”</p>

    <p>Bardağımı masanın üzerine koyup ayağa kalktım. “Sanırım haklısın. Dediğin gibi, Doktor Boris en iyisi ve seninle ben de iyi bir takım olduk.”</p>

    <p>“Evet, bu gece <em>müthiş</em> bir takımdık.”</p>

    <p>Uzanıp ellerimi omuzlarına koydum ve bandajlı yanaklarının ikisini de öptüm. “İyi bir uyku çek,” dedim. “Sonra tekrar gelirim, satranç oynarız.”</p>

    <p class="paragraf">O sabahtan sonra birbirimizi pek görmedik. Sonraları düşündüğümde, o gece söylememem gereken, hatta özür ya da açıklama gerektiren bazı şeyleri söylediğimi hatırladım. Odasına dönüp de kanepenin üzerinde gülüşürken bunları tekrar gündeme getirmek gereksiz görünmüştü. Sabah vedalaştığımızda her şeye rağmen aramızın iyi olduğunu düşünmüştüm. Öyle olsa bile, Lindy’nin nasıl değişebildiğini de artık biliyordum. Belki olanları hatırlayıp bana tekrar kızmaya başlamıştı. Neyse, ondan beklediğim telefon ne o gün ne de ertesi gün geldi. Onun yerine, duvarın ötesinde üst üste yüksek sesle çaldığı Tony Gardner plakları duyuluyordu.</p>

    <p>Dört gün sonra odasına tekrar gittiğimde beni gayet hoş karşıladı ama mesafeliydi. İlk günkü gibi ünlü arkadaşlarından bolca bahsetti; fakat bu kez, bana yardımcı olabileceklerini eklemedi. Bu duruma hâlâ aldırmıyordum. Satranca başlamayı denedik ama sürekli telefonu çalıyordu ve o da konuşmak için yatak odasına geçiyordu.</p>

    <p>Derken iki akşam önce kapımı çalıp, otelden çıkmaya hazırlandığını bildirdi. Boris, durumundan memnun kalmış ve bandajlarını evinde açmayı kabul etmişti. Dostça veda sözcüklerimizi söyledik, ama esas vedamızı o sabah onu bandajlı yanaklarından öptüğümde etmiştik sanki.</p>

    <p>Lindy Gardner’la komşuluğumun hikâyesi bu. Ona iyilikler dilerim. Bana gelince, yüzümdeki peçenin açılmasına altı gün kaldı; saksafonumu çalmama müsaade edilmesine ise daha zaman var sanırım. Aslında artık bu yaşama alıştım ve gayet iyi vakit geçiriyorum. Dün Helen arayıp nasıl olduğumu sordu. Ona Lindy Gardner’la tanıştığımı söylediğimde pek etkilenmedi sanki.</p>

    <p>“Tekrar evlenmemiş miydi?” diye sordu. Onu bu konuda aydınlattığımda, “Ha, haklısın. Diğeriyle karıştırdım. Bilirsin işte, adı neydi onun?” dedi.</p>

    <p>Önemsiz şeyler üzerine uzun uzun konuştuk: Televizyonda seyrettiği şeyler, arkadaşının bebeğiyle onu ziyarete gelmesi. Sonunda Prendergast’ın beni sorduğunu söylerken sesinde hafif bir tedirginlik vardı. Neredeyse, “Alo, âşığının adını söylerken sende bir sıkıntı mı fark ediyorum?” diyecekken demedim. Selam yolladım, o da konuyu tekrar açmadı. Tek bildiğim, Prendergast’a ne kadar müteşekkir olduğumu söylememi istediğiydi.</p>

    <p>Kapatmak üzereyken anne babalarımıza her zaman söylediğimiz tarzda, “Seni seviyorum,” dedim. Birkaç saniyelik bir sessizlik oldu, sonra o da aynı rutin tonda cevapladı. Sonra kapattı. Bunun ne anlama geldiğini Tanrı bilir. Artık bandajların açılmasını beklemekten başka yapacak bir şey yok. Sonra ne olacak? Belki Lindy haklı. Belki de onun dediği gibi, bir projeye ihtiyacım var ve hayatta bir insanı sevmekten çok daha önemli şeyler olduğunu kabul etmeliyim. Kim bilir, belki de bu dönem benim için bir dönüm noktasıdır ve büyükler ligi beni bekliyordur. Belki de Lindy haklı.</p>
  </div>
</body>
</html>
