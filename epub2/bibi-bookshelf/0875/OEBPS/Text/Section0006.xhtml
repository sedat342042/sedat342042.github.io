<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Noktürnler</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Aşk Şarkıcısı</h1>

    <p>Tony Gardner’ın turistlerin arasında oturduğunu fark ettiğim sabah, bahar Venedik’e yeni yeni geliyordu. Her gün meydanda çalabildiğimiz ilk haftaydı; doğrusunu söylemek gerekirse, kafenin arka tarafından, merdivenleri kullanmaya çalışan müşterilerin yolunu tıkayarak çaldığımız bunaltıcı saatlerden sonra rahata ermiştik. O sabah oldukça güçlü bir esinti vardı, gıcır gıcır tentemiz tepemizde uçuşuyordu, ama biz kendimizi her zamankinden daha neşeli ve dinç hissediyorduk; sanırım bu da müziğimize yansıyordu.</p>

    <p>Şimdi burada, sanki sabit bir grup elemanı gibi konuşuyor olsam da, diğer müzisyenlerin deyimiyle “çingenelerden” biriyim; etrafta dolanıp, meydandaki üç kafe orkestrasından biri ihtiyaç duyduğunda eksik elemanın yerine geçenlerdenim. Çoğunlukla Caffé Lavena’da çalarım, ama yoğun geçen öğleden sonralarımda Quadri Boys’la ilk bölümü tamamlar, sonra Florian’a geçer, ardından yine Lavena’ya dönerim. Herkesle iyi anlaşırım (garsonlarla da) ve biliyorum ki eğer başka bir şehirde olsaydım şimdiye kadar çoktan gruplardan birinin daimi üyeleri arasına girerdim. Ancak geleneklerine ve geçmişine sıkı sıkıya bağlı olan bu şehirde her şey allak bullak. Dünyanın her yerinde gitaristler el üstünde tutulur. Ama burada... Gitar denince kafe yöneticileri rahatsız olur. Çok modern görünür gitar, turistler de bundan hoşlanmazlar. Geçen sonbahar, turistler <em>rock and roll</em>’cu olduğumu sanmasınlar diye, ses deliği oval, eski bir caz modeli satın aldım, tam Django Reinhardt’ın çalacağı türden bir şey. Bu durum işleri biraz kolaylaştırdı, ama kafe yöneticilerine yaranamadım gene de. Doğrusu, Joe Pass bile olsanız, bu meydanda çalan orkestralardan birine kapağı atmanızın yolu yoktur.</p>

    <p>Bir de tabii, değil Venedikli, İtalyan bile olmayışım sinirlerine dokunuyor. Aynı şey alto saksafon çalan iri yarı Çek için de geçerli. Gayet beğeniliyoruz ve diğer müzisyenlerin bize ihtiyacı var, ama bordroda yer almaya uygun değiliz. Yöneticiler yalnızca, “Çeneni kapa ve çal,” demesini bilirler. Takımım giy, gözlüğünü tak, saçlarını arkaya tara; konuşmazsan turistler seni İtalyan zanneder.</p>

    <p>Yine de durumum fena sayılmaz. Tentelerinin altındaki yerlerini almış üç kafe orkestrası, özellikle de aynı anda çalmak durumunda kaldıklarında, sesi tok, yumuşak çıkan ama amfiye bağlandığında çaldığı her nota fonda gümbürdeyen bir gitara ihtiyaç duyarlar. Aynı anda çalan orkestraların bir kakofoni yaratacağını düşünüyorsunuzdur herhalde, ama San Marco Meydanı bunu kaldıracak kadar büyüktür. Meydanda dolaşan bir turist, radyo istasyonu arıyormuşçasına, birinin sesi kısılırken diğerinin yükseldiğine şahit olur. Turistler klasik, ünlü aryaların enstrümantal yorumlarının tekrarına pek dayanamazlar. Tamam, burası San Marco ve onlar da buraya kadar popüler liste parçalarını dinlemeye gelmiyorlar, ama birkaç dakikada bir bildikleri parçaları, mesela Julie Andrews’un eski bir parçasını veya ünlü bir film müziğini duymak istiyorlar. Geçen yaz bir öğleden sonra, orkestra orkestra dolaşıp <em>Baba</em> filminin tema müziğini tam dokuz defa çaldığımı hatırlarım.</p>

    <p>Her neyse, Tony Gardner’ı elinde kahvesiyle sahnemizin altı metre ötesinde yalnız başına otururken gördüğüm o bahar sabahı, iyi bir turist kalabalığına çalıyorduk. Bu meydanda ünlülerle hep karşılaşırız ve hiçbir zaman olay olmaz. En fazla, parça bitince orkestra elemanları aralarında fısıldaşırlar. “Bak, Warren Beaty,” ya da, “Kissinger’ı gördün mü?” “O kadın, yüzlerini değiştiren adamların filminde oynayandı.” Bunlara alışkınız. Sonuçta burası San Marco Meydanı. Ama karşımda oturanın Tony Gardner olduğunu fark edince başka türlü hissettim. <em>Gerçekten</em> heyecanlandım.</p>

    <p>Tony Gardner annemin en sevdiği sanatçıydı. Ülkemizin komünist olduğu çocukluk günlerimde onun plaklarını bulmak çok güçtü, ama annemde bütün koleksiyonu vardı. Çocukken bu değerli plaklardan birini çizmiştim. Dairemiz çok küçüktü, ama o yaşlardaki bütün çocuklar gibi ben de hareket etmek istiyordum, özellikle de dışarıya çıkmadığım soğuk kış aylarında. Koltuktan kanepeye atlama oyunumu oynarken yanlış bir hareket yapıp pikabın üzerine düştüm. Pikabın iğnesi berbat bir cızırtıyla plağın üzerinde kaydı (tabii CD’lerin piyasaya çıkmasına daha çok vardı) ve annem mutfaktan fırlayarak bağırmaya başladı. Bana bağırdığı için değil, çok sevdiğini bildiğim Tony Gardner plaklarından birini mahvettiğim için üzülmüştüm. Biliyordum ki artık o tanıdık ses Amerikan şarkılarını mırıldanırken, plaktan cazır cuzur sesler çıkacaktı. Epey sonra, Varşova’da çalıştığım yıllarda karaborsa plak satışlarından haberdar oldum ve annemin eski Tony Gardner albümlerini, çizdiğim de dahil olmak üzere yeniledim. Üç yıl boyunca arayıp taramış, annemi her ziyarete gidişimde albümleri teker teker götürmüştüm.</p>

    <p>Altı metre ötemde oturduğunu gördüğümde neden bu kadar heyecanlandığımı şimdi anlamışsınızdır. Başta pek inanamadım, hatta akor değişirken ritme geç girmiş bile olabilirim. Tony Gardner! Annem duysa ne derdi kim bilir? Annemin hatırına, diğer müzisyenlerin gülüşmelerine ve bir komi gibi davrandığımı söylemelerine aldırmadan gidip bir şeyler demeliydim.</p>

    <p>Elbette masaları, iskemleleri itiştirerek ona doğru hamle yapamazdım. Önce çaldığımız bölümün bitmesi gerekiyordu. Şunu bilin ki parçalar ilerledikçe adeta can çekişmeye başlamıştım, çünkü her an kalkıp gidebilirdi. Fakat o, orada öylece oturmuş, garsonun getirdiği kahvesini inceleyip duruyordu. Açık mavi polo yaka bir tişört ve düşük belli gri pantolonuyla herhangi bir Amerikalı turist gibiydi. Plak kapaklarının üzerindeki resimlerde gördüğüm koyu, parlak saçları artık bembeyazdı ama hâlâ gürdü ve eski stilinde kesilmişti. Onu fark ettiğimde güneş gözlükleri elindeydi (eğer gözünde olsaydı tanıyabileceğimden şüpheliyim), biz çalarken de bir taktı bir çıkardı. Çok dalgın görünüyordu ve dikkatini çaldıklarımıza vermediği için hayal kırıklığına uğradım.</p>

    <p>Bir süre sonra performansımız bitti ve ben tepemizdeki tentenin dışına çıkıp bayağı panikleyerek, lafa nasıl başlayacağımı bilemeden onun masasına doğru atıldım. Arkasında duruyordum, ama herhalde altıncı hissiyle varlığımı hissedip (sanırım etrafı yıllarca hayranlarıyla çevrili olduğundan) bana doğru döndü. Alelacele kendimi tanıtıp ona ne kadar hayran olduğumu, dinlediği orkestrada çaldığımı, annemin en ateşli hayranlarından biri olduğunu bir çırpıda sıraladım. Tıpkı bir doktor gibi oldukça temkinli bir ifadeye dinledi. Ben konuşurken, o sadece arada sırada, “Ya, öyle mi?” diyordu. Ben artık gitme vaktimin geldiğini düşünerek ayrılmaya hazırlanırken, “Demek komünist bir ülkeden geliyorsun, bu zor olmalı,” dedi.</p>

    <p>“Hepsi geçmişte kaldı,” diyerek neşeyle omuzlarımı silktim. “Artık özgür bir ülkeyiz. Yani bir demokrasi.”</p>

    <p>“Bunu duyduğuma sevindim. Demek biraz önce çalan senin grubundu. Otur bakalım. Kahve içer misin?”</p>

    <p>Kendimi zorla davet ettirmek istemediğimi söylediğimde, Bay Gardner kibar ama ısrarcı bir tavırla, “Hayır, hayır otur. Annenin plaklarımı sevdiğini söylüyordun,” dedi.</p>

    <p>Bunun üzerine oturdum ve ona bir şeyler daha anlattım. Annemi, evimizi, karaborsa plakları. Ve albümlerinin isimlerini hatırlayamasam da, kapaklarındaki resimleri tarif etmeye başladım. Her seferinde parmağını havaya doğrultarak mesela, “Ha o mu? <em>Inimitable</em> galiba. <em>The Inimitable Tony Gardner</em> olmalı,” diyordu. Bence ikimiz de bu oyundan hoşlanmıştık, ama bir ara dikkati başka bir tarafa doğru kayınca, kafamı tam zamanında çevirip masamıza doğru gelen kadını fark ettim.</p>

    <p>Yaklaşıncaya kadar yaşı kestirilemeyen, gayet havalı, saçı kusursuz, şık giyimli, endamlı Amerikalı hanımefendilerdendi. Uzaktan bakınca onu parlak moda dergilerinden fırlamış bir model sanabilirdim. Ama Bay Gardner’ın yanındaki iskemleye oturup, gözlüklerini anlının üzerine kaldırınca elli yaşlarında, belki de daha fazla olduğunu fark ettim. Bay Gardner, “Eşim Lindy,” dedi.</p>

    <p>Bayan Gardner bana biraz zoraki bir tavırla gülümseyip, kocasına döndü ve, “Demek bir arkadaş edindin, kim bu?” diye sordu.</p>

    <p>“Doğru bildin tatlım. Burada Bay... –özür dilerim, adını bilmiyorum– ile çene çalıp hoşça vakit geçiriyorduk.”</p>

    <p>“Jan,” diyerek araya girdim. “Ama arkadaşlarım bana Janeck der.”</p>

    <p>Lindy Gardner, “Takma adın gerçek adından daha uzun, öyle mi? Bu nasıl oluyor?” diye sordu.</p>

    <p>“Adama kabalık etme hayatım.”</p>

    <p>“Kabalık etmiyorum.”</p>

    <p>“Adıyla dalga geçme, tatlım. Uslu bir kız ol lütfen.”</p>

    <p>Lindy Gardner çaresizce diyebileceğim bir ifadeyle bana baktı. “Ne diyor bu adam böyle? Sana hakaret mi ettim?”</p>

    <p>“Yo, yo Bayan Gardner, asla böyle bir şey olmadı.”</p>

    <p>“İnsanlara çok kaba davrandığımı söylüyor sürekli, ama ben kaba değilim. Biraz evvel sana kabalık ettim mi?” dedikten sonra Bay Gardner’a dönerek, “Ben herkesle <em>doğal</em> konuşuyorum, tatlım. Bu <em>benim</em> tarzım. Ben asla kaba değilimdir.”</p>

    <p>“Tamam, tatlım, büyütmeyelim. Her neyse, karşımızdaki adam herhangi biri değil.”</p>

    <p>“Değil mi? Kimmiş? Uzun zamandır kayıp olan yeğenin falan mı?”</p>

    <p>“Nazik ol, tatlım. Bu adam bir meslektaşım. Profesyonel bir müzisyen.” Tentemizi işaret ederek, “Orada çalarak hepimize hoşça vakit geçirtiyor,” dedi.</p>

    <p>“A, doğru, akordeon çalıyordun, değil mi? Doğrusu çok güzel.”</p>

    <p>“Çok teşekkürler, ama ben gitaristim.”</p>

    <p>“Gitarist mi? Şaka yapıyor olmalısın. Bir dakika önce bas çalan adamın yanında oturmuş güzel güzel akordeonunu çalıyordun, gördüm.”</p>

    <p>“Affedersiniz, ama akordeonu çalan kel kafalı, iri yarı Carlo’ydu.”</p>

    <p>“Emin misin? Yoksa benimle dalga mı geçiyorsun?”</p>

    <p>“Tatlım, sana kabalaşma demiştim.”</p>

    <p>Aslında bağırmamıştı ama sesi katı ve kızgındı. Tuhaf bir sessizlik çökmüştü masaya. Bunu bozan gene Bay Gardner oldu ve kibarca, “Üzgünüm tatlım, kırıcı olmak istememiştim,” dedi.</p>

    <p>Elini uzatarak kadının bir elini avucunun içine aldı. Kadının silkelenerek elini kurtarmasını bekledim, ama o, adama daha da yaklaşarak diğer elini birleşen ellerinin üzerine koydu. Bir süre Bay Gardner önüne, kadınsa onun omuzları üzerinden boş boş kiliseye doğru baktılar, ama aslında ikisi de hiçbir şeyi görmeyerek öylece oturuyordu. O dakikalarda sadece beni değil, meydandaki kalabalığı da unutmuş gibiydiler. Derken Bayan Gardner adeta fısıldayarak, “Tamam hayatım, hepsi benim hatamdı. Seni üzdüm,” dedi.</p>

    <p>Birkaç dakika daha elleri kenetli oturdular. Derken Bayan Gardner iç geçirdi ve gözleri Bay Gardner’dan bana kaydı. Daha önce de bana bakmıştı, ama bakışları bu sefer daha derindi. Cazibesini hissedebiliyordum. Sanki elinde düğmeleri sıfırdan ona kadar ilerleyen bir alet vardı ve benim notumu altı ya da yediye çevirmeye niyetliydi. Bunu o kadar güçlü hissediyordum ki, bana meydanın öbür ucuna koşup bir demet çiçek getir dese, seve seve yapardım.</p>

    <p>“Janeck,” dedi. “Adın buydu, değil mi? Özür dilerim, Tony haklıydı. Seninle bu şekilde konuşmaya hakkım yoktu.”</p>

    <p>“Bayan Gardner, lütfen üzülmeyin...”</p>

    <p>“Sohbetinizi de böldüm. Bahse girerim, konu müzikti. En iyisi, sizi yalnız bırakayım.”</p>

    <p>“Gitmene gerek yok, sevgilim.”</p>

    <p>“Evet var, tatlım. Şuradaki Prada mağazasına gidebilmek için dakikalardır <em>kıvranıyorum.</em> Aslında sana gecikeceğimi haber vermek için gelmiştim.”</p>

    <p>“Tamam, sevgilim.” Tony Gardner ilk defa oturduğu yerde doğruldu ve derin bir nefes aldı. “Sen mutlu olduğun sürece benim için fark etmez.”</p>

    <p>“O mağazada keyifli vakit geçireceğim kesin, bu arada sizler bol bol kaynatın bakalım.” Ayağa kalktığında omzuma dokundu. “Kendine iyi bak, Janeck.”</p>

    <p>Bir süre arkasından baktık, sonra Bay Gardner Venedik’te müzisyen olmakla ilgili birkaç soru sordu ve özellikle o sırada çalmaya başlayan Quadri orkestrasını merak etti. Benim cevaplarımı çok dikkatli dinlemiyordu, ama tam özür dileyip kalkmak üzereydim ki birdenbire söze girdi:</p>

    <p>“Sana vermek istediğim bir iş var, ahbap. Aklımda olanı sana aktarayım, yapmak istemezsen reddedersin.” Öne doğru eğildi ve sesini alçalttı. “Sana bir şey söyleyeyim mi? Lindy ile Venedik’e yirmi yedi yıl önce balayımızda gelmiştik. Fakat burada onca mutlu anımız olmasına karşın bir daha gelemedik. En azından birlikte. O yüzden, bu seyahati planlarken birkaç günümüzü Venedik’e ayırmayı özellikle çok istedik.”</p>

    <p>“Yıldönümünüz mü, Bay Gardner?”</p>

    <p>“Yıldönümü mü?” derken rahatsız görünüyordu.</p>

    <p>“Şey, özür dilerim. Siz özel bir seyahat deyince öyle sandım.”</p>

    <p>O huzursuz hali biraz sürdü, sonra art arda kahkaha patlatmaya başladı. Birden annemin sık sık dinlediği parçalardan birini hatırladım, Bay Gardner’ın bir bölümünde konuştuğu parçayı. Kendisini terk eden kadına aldırmadığını söylerken sahte kahkahalar atan bir adamın şarkısıydı. Şimdi aynı kahkaha herhalde meydanın öbür ucundan duyuluyordu. Birden şöyle dedi:</p>

    <p>“Yıldönümümüz değil, ama sana teklif edeceğim iş çok da alakasız sayılmaz. Çünkü romantik bir şey yapmak istiyorum. Ona serenat yapacağım. Tam Venedik usulü. İşte sana bu noktada ihtiyacım var. Sen gitar çalacaksın, ben söyleyeceğim. Gondolla balkonun altına yanaşacağız ve ben yukarı doğru bakarak şarkımı söyleyeceğim. Yakınlardaki bir otelde bir süit kiraladık. Yatak odasının penceresi kanala bakıyor. Karanlıkta mükemmel olacak. Duvarlardaki lambalar tam da uygun yerleri aydınlatıyor. Seninle ben gondoldayız, o da balkona çıkıyor. Sevdiği bütün parçalar. Çok uzun sürdürmeyiz, çünkü geceleri serin oluyor. Üç ya da dört şarkı düşünüyorum. Tatminkâr bir ödeme yapacağım. Ne diyorsun?”</p>

    <p>“Şeref duyarım, Bay Gardner. Söylediğim gibi, benim için çok önemlisiniz. Ne zaman yapmayı planlıyorsunuz?”</p>

    <p>“Eğer yağmur yağmazsa neden bu gece olmasın? Sekiz buçuk civarında. Yemeğimizi erken yiyoruz, dolayısıyla o saatte dönmüş oluruz. Bir mazeret uydurup daireden çıkar, seninle buluşurum. Önceden bir gondol da ayarlarım. Kanal boyunca ilerleyip tam pencerenin altında dururuz. Mükemmel olacak. Ne dersin?”</p>

    <p>Tahmin edersiniz ki bu teklif bir rüyanın gerçekleşmesi gibiydi. Bunun yanı sıra, âşık yeniyetmeler gibi davranmaları da bana sevimli geldi –adam altmışında kadın ise ellisinde. Hatta o kadar sevimliydi ki biraz önce şahit olduğum gerginliği bile unuttum. Yani demek istediğim, işlerin adamın anlattığı gibi düzgün yürümeyeceği daha bu aşamadan belliydi.</p>

    <p>Birkaç dakika içinde Bay Gardner’la detayları konuştuk; hangi şarkıları istiyor, hangi perdeleri tercih ediyor, buna benzer şeyler. Orkestrama dönme vaktim gelmişti. Bir sonraki bölüm başlamadan ayağa kalkarak elini sıktım ve akşam yüzünü kara çıkarmayacağımı söyledim.</p>

    <p class="bolum_arasi">* * *</p>

    <p>O gece Bay Gardner’la buluşmaya giderken caddeler karanlık ve sessizdi. San Marco Meydanı’ndan uzaklaştığım anda kaybolurdum hep. O yüzden, epey erken çıkmama rağmen, Bay Gardner’ın beklediği köprüye birkaç dakika geç varabildim.</p>

    <p>Tam da lambanın altında ayakta duruyordu. Üzerinde kırışık bir keten takım vardı. Gömlek yakası göğüs kıllarını ortada bırakacak şekilde açıktı. Geç kaldığım için özür dileyince, “Birkaç dakikanın ne önemi var, Lindy ve ben yirmi yedi yıldır evliyiz, birkaç dakika nedir ki?” dedi.</p>

    <p>Kızgın değildi ama ciddi ve gergindi, romantik de görünmüyordu. Gondol tam arkasında suda sallanıp duruyordu, gondolcu da aksi gibi hiç sevmediğim Vittorio’ydu. Vittorio yüzüme hep dostça gülümser, ama bilirim ki ben ve benim gibilerin yani “yeni ülkelerden gelen göçmenlerin” arkasından hep yalan yanlış şeyler uydurur. Bu nedenle o gece beni içten bir tavırla selamladığında bile karşılık vermedim ve Bay Gardner’ı elinden tutarak gondola bindirişini izledim. Sonra gitarımı uzattım (İspanyol gitarımı getirmiştim, oval delikli olanı değil), ardından kendim atladım.</p>

    <p>Bay Gardner gondolun ön kısmında kıpır kıpırdı, duruşunu sürekli değiştiriyordu; aniden öyle bir geriye kaykıldı ki neredeyse devriliyorduk, ama kendisi suya bakmaya devam ettiğinden farkına varmadı.</p>

    <p>Birkaç dakika kadar sessizce karanlık binaların arasından ve alçak köprülerin altından süzüldükten sonra derin düşüncelerinden sıyrıldı:</p>

    <p>“Dinle dostum, bu gece için birkaç şarkı üzerinde anlaştık, ama düşündüm de Lindy ‘By the Time I Get to Phoenix’e bayılır. Bu parçayı çok uzun zaman önce kaydetmiştim.”</p>

    <p>“Tamam, Bay Gardner. Annem hep sizin yorumunuzun Sinatra’nınkinden de Glenn Campbell’inkinden de daha iyi olduğunu söylerdi.”</p>

    <p>Bunun üzerine Bay Gardner başını öne eğdi ve bir süre öyle durdu. Vittorio, köşeyi dönerken duvarlarda yankılanan bir gondolcu narası attı.</p>

    <p>“Bu şarkıyı ona çok söylerdim, bu nedenle bu gece duymaktan memnun kalacağını sanıyorum. Besteyi biliyorsun, değil mi?”</p>

    <p>Gitarımı kutusundan çıkarmıştım, şarkının birkaç notasını tıngırdattım.</p>

    <p>“Yükselt, yükselt, mi bemol’e kadar çık. Albümümde de böyle kaydetmiştim.”</p>

    <p>Notaları o perdeden çalmaya başladım. Bay Gardner birinci bölümden sonra gayet yumuşak bir sesle, sanki sözleri hatırlayamıyormuş gibi eşlik etmeye başladı. Sesi o çıt bile çıkmayan kanalda çok hoş yankılanıyordu. Aslında, gerçekten çok iyiydi. Bir an için tekrar o küçük oğlan çocuğu oluvermiştim. Tekrar evimizdeydim ve Tony Gardner’ın plağı salonun köşesindeki pikapta dönerken halının üzerinde uzanıyordum; yorgun, belki de kalbi kırık annemse kanepede oturuyordu.</p>

    <p>Bay Gardner gayet kararlı bir tonda, “Tamam, ‘Phoenix’i mi bemolden yorumlayacağız, sonra planladığımız gibi ‘I Fail in Love too Easily’, derken ‘One for My Baby’yle de bitireceğiz. Zaten daha fazla dinlemeyecektir,” dedikten sonra tekrar düşüncelere daldı ve karanlıkta Vittorio’nun küreğinin çıkardığı şapırtılardan başka bir şey duyulmaz oldu.</p>

    <p>“Bay Gardner, umarım sormamın bir sakıncası yoktur, ama Bayan Gardner bu resitali bekliyor mu, yoksa sürpriz mi olacak?”</p>

    <p>Derin derin iç geçirdi ve, “Sanırım bunu mükemmel bir sürpriz kategorisine koymalıyız, ama nasıl tepki göstereceğini tanrı bilir. ‘One for My Baby’ye hiç başlayamayabiliriz de,” diye cevapladı.</p>

    <p>Vittorio’nun gondoluyla bir köşeyi daha döndük ve birdenbire kahkahalar hatta gürültüler gelmeye başladı. Pırıltılı bir restoranın önünden geçiyorduk. Yılın bu döneminde geceler o kadar sıcak olmasa da bütün masalar doluydu, garsonlar koşuşturuyordu ve yemeklerini yiyenler memnun gözüküyorlardı. Sessizliğin ve karanlığın ardından bu restoranın gürültüsü garip kaçmıştı. Sanki biz karadaydık da, önümüzden ışıl ışıl bir parti yatı geçiyordu. Birkaç kişinin bizden tarafa baktığını fark ettim, ama başlarını öylesine çevirmiş kişilerdi yalnızca. Derken restoran arkamızda kaldı.</p>

    <p>“Ne komik. Bu turistler önlerinden efsanevi Tony Gardner’ın geçtiğini bir bilseler, neler olur, hayal edebiliyor musunuz?” dedim.</p>

    <p>Vittorio İngilizce bilmemesine rağmen esprimi anlayıp gülümsedi, Bay Gardner’sa bir süre karşılık vermedi. Tekrar karanlığa ve etrafları pek az aydınlatılmış kapıların bulunduğu dar kanala girmiştik ki, “Dostum, sen komünist bir ülkeden geliyorsun, o nedenle bu işlerin nasıl yürüdüğünü bilmezsin,” dedi.</p>

    <p>“Bakın Bay Gardner, benim ülkem artık komünist değil. Bizler özgür insanlarız.”</p>

    <p>“Ülkeni aşağılamak istememiştim, özür dilerim. Sizler cesur insanlarsınız. Umarım barış ve esenlik içinde yaşarsınız. Demek istediğim, doğaldır ki sizin geldiğiniz ülkelerde buraları anlamanıza engel olan bir sürü yerel algılama biçimi vardır; aynen benim de sizin ülkelerinizin bazı davranışlarını anlayamayacağım gibi.”</p>

    <p>“Sanırım bu doğru, Bay Gardner.”</p>

    <p>“Önlerinden geçtiğimiz insanlara gidip de, ‘Tony Gardner’ı hatırlıyor musunuz?’ diye sorsanız, birçoğu hatırlar herhalde. Ama biraz önce yaptığımız gibi gondolla önlerinden süzülürken beni görseler heyecanlanırlar mı? Bilemem. Çatallarını bırakmazlar ya da mum ışığındaki kalp kalbe duruşlarını bozmazlar. Neden geçmişte kalmış bir aşk şarkıcısı için bunları yapsınlar?”</p>

    <p>“Buna katılmıyorum, Bay Gardner. Siz bir klasiksiniz. Siz bir Sinatra ya da Dean Martin’siniz. Bazı klasikler vardır ki asla demode olmazlar. Pop yıldızlarına benzemezler.”</p>

    <p>“Çok iyi kalplisin, dostum. İyi niyetli olduğunu biliyorum. Ama bu gece şaka kaldıracak halde değilim.”</p>

    <p>Tam itiraz edecekken, tavrındaki bir şey bana bu konuyu tamamen kapatmam gerektiğini hissettirdi. Bir süre ağzımızı açmadan yolumuza devam ettik. Doğrusunu söylemem gerekirse, nasıl bir olayın içine düştüğümü, bu serenat meselesinin ne olduğunu merak etmeye başlamıştım. Sonuçta bunlar Amerikalıydı. Bildiğim bir şey varsa o da, Bay Gardner şarkılarını söylemeye başladığında Bayan Gardner’ın tabanca ya da tüfekle bize ateş edeceğiydi.</p>

    <p>Vittorio da aynı şeyi düşünüyordu galiba, çünkü yan duvardaki lambanın altından geçerken bana, “Hey <em>dostum,</em> adam epey tuhafmış,” der gibi baktı. Buna karşılık vermedim. Bay Gardner’dan hoşlanıp hoşlanmama konusunda onunla aynı tarafta olmayacaktım. Vittorio’ya göre, benim gibi yabancılar turistleri soyuyor, kanalları pisletiyor, yani özetle şehri her açıdan mahvediyordu. Hatta eğer kötü bir günündeyse, bizleri tecavüzcü ya da hırsız olarak bile yaftalayabilirdi. Bir seferinde, bütün bunları söyleyip söylemediğini yüzüne karşı sormuştum da, yemin billah ederek duyduklarımın yalan olduğunu söylemişti. Anası gibi sevdiği Yahudi bir yengesi varken nasıl ırkçı olabilirdi? Ama bir öğleden sonra müziğimize ara vermiş, Dorsoduro köprüsünden aşağıyı seyrederek zaman öldürürken, altımızdan gondoluyla geçen Vittorio’nun, elinde uzun küreğiyle üç turistin tepesinde dikilip saçmalıklarını tekrar ettiğini kulaklarımızla duymuştuk. Dolayısıyla istediği kadar gözlerimin içine baksın, onun tarafım tutmamı çok bekler...</p>

    <p>Bay Gardner birdenbire, “Sana bir sır vereyim,” diyerek söze girdi. “Bu geceki performansımız hakkında profesyonelce, küçük bir sır. Oldukça basit. Bir şeyler bilmen lazım, ne olduğu önemli değil, ama seyircilerin hakkında bir şeyler bilmen önemli. Bu geceki gösterini sunacağın seyirciyi bir gece öncekinden ayıran bir özellik. Diyelim ki Milwaukee’desin. Kendi kendine, ‘Milwaukee seyircisini diğerlerinden ayıran, ona <em>özel</em> olan nedir?’ diye sormalısın. Eğer aklına bir şey gelmiyorsa, gelinceye kadar düşünmelisin. Milwaukee, Milwaukee... Mesela Milwaukee’de çok güzel domuz pirzolası yaparlar. Sahneye çıktığında bunu düşünürsen işe yarayabilir. Bu kelimeyi onlara söylemek zorunda değilsin elbette, sadece onlara şarkı söylerken bunu aklında tut. Önünde duran insanlar kaliteli domuz pirzolası yiyen insanlar. Yani yüksek standartları var. Ne dediğimi anlıyor musun? Böylelikle seyirciler sana tanıdık gelir, tıpkı yakından tanıdığın birileri gibi. İşte benim sırrım da bu.”</p>

    <p>“Çok teşekkürler, Bay Gardner. Bu tüyo sizin gibi birinden geldiği için, aklımdan hiç çıkarmayacağım.”</p>

    <p>“Sonuçta bu gece Lindy için çalıyor, söylüyoruz. Lindy bizim seyircimiz. Dolayısıyla sana Lindy hakkında bir şeyler anlatacağım. Duymak istiyor musun?”</p>

    <p>“Gayet tabii, Bay Gardner,” dedim. “Onun hakkında her şeyi bilmek isterim.”</p>

    <p class="paragraf">Yirmi dakika boyunca, sürekli daireler çizen gondolda oturup Bay Gardner’ı dinledik. Sesi bazen kendi kendine konuşurcasına alçalıyor, fısıltı halinde çıkıyordu. Köşe başlarındaki lambalardan yüzüme ışık vurduğu anlarda ise bana anlattığını fark edip sesini yükseltiyor ve ara ara, “Ne dediğimi anlayabiliyor musun, dostum?” diye soruyordu.</p>

    <p>Söylediğine göre, karısı Minnesota’da küçük bir kasabadan geliyordu. Okul döneminde dersleri yerine sinema yıldızlarına aşırı ilgili olması, başının hocalarıyla sık sık derde girmesine yol açmıştı.</p>

    <p>“Bu hanımların farkına varamadıkları şey, Lindy’nin gelecekle ilgili büyük planları olduğuydu. Ona bir baksana; zengin, güzel, dünyanın her tarafını gezmiş bir kadın. Ya hocaları, onlar neredeler? Nasıl bir hayatları var dersin? Eğer sinema dergilerine daha fazla göz gezdirip, daha fazla hayal kursalardı, onlar da Lindy’nin sahip olduklarının bir kısmına sahip olabilirlerdi belki.”</p>

    <p>Lindy on dokuz yaşındayken Hollywood’a gitmek için otostopla yola çıkmış, California’ya varmaya çalışırken kendisini Los Angeles’ta bir yol üstü restoranında garson olarak bulmuştu.</p>

    <p>“Şansa bak ki bir sürü müdavimi olan, otoyolun kenarındaki bu küçücük restoran, tam da Lindy’nin amaçlarına uygun bir yerdi. Hırslı kızlar, yedi sekiz kişilik hatta daha kalabalık gruplar halinde sabahtan akşama burada takılıp kahve içer, sosisli sandviç yer, saatlerce sohbet ederlerdi.</p>

    <p>Lindy’den birkaç yaş büyük olan bu kızlar Amerika’nın dört bir yanından buraya gelmişlerdi ve en az iki üç yıldır şanslarını deniyorlardı. Dedikodu yapıp acıklı hikâyeler anlatmak, taktikler üzerine kafa patlatmak ve birbirlerinin gelişimini izlemek için buraya geliyorlardı. Ama bu mekânı ilgi odağı haline getiren, Lindy’nin birlikte çalıştığı kırk yaşlarındaki Meg’di.</p>

    <p>“Bu kızlara göre, Meg onların ablaları, akıl hocalarıydı; çünkü bir zamanlar o da aynen kendileri gibiydi. Diğer kızlar gibi makyajdan, giysilerden, ayakkabılardan bahsediyorlar mıydı? Gayet tabii, ama sadece bir yıldızla evlenmelerine yardım edebilecek giysiler ve ayakkabılar üzerinde tartışıyorlardı. Sinemalardan ya da film müziklerinden bahsediyorlar mıydı? Bahse girerim bunun cevabı da evettir, ama hangi filmin erkek yıldızının bekâr olduğu ya da boşandığı, hangisinin mutsuz olduğu ya da ne tip kızlardan hoşlandığı daha çok ilgilerini çekiyordu. Bütün bunların ve daha fazlasının cevapları Meg’deydi. Meg bu yollardan onlardan önce geçmişti. Bir yıldızı tavlamanın bütün kurallarını, bütün taktiklerini o bilirdi. Lindy hep onlarla oturur, söyledikleri her şeyi aklının bir köşesine yazardı. Bu küçücük restoranda bir sosisli eşliğinde yapılan sohbetler onun için Harvard ya da Yale ayarında bir eğitimdi. Minnesotalı bir on dokuzluk... Başına neler gelebileceğini düşünmek şimdi bile tüylerimi ürpertiyor, ama o şanslıydı.”</p>

    <p>“Bay Gardner, özür dilerim, ama madem bu Meg her şeyi çok iyi biliyordu, neden kendisi bir yıldızla evlenmemişti ve hâlâ restoranda sosisli hazırlıyordu?”</p>

    <p>“Güzel soru, ama sen bu işlerin nasıl yürüdüğünü göremiyorsun. Tamam, bu Meg denen hanım kendisi becerememişti, ama becerenleri izlemişti. Şimdi anladın mı, dostum? Kimilerinin başarısına, kimilerinin de başarısızlığına şahit olmuştu. Tuzakları da görmüştü, altın merdivenleri de. Onlara bütün hikâyeleri anlatırdı ve kızlar dinlerlerdi, sonuçta bazıları öğrendi. Lindy de bunlardan biriydi. Dediğim gibi, burası onun Harvard’ıydı ve bu eğitim onu bugünkü Lindy yaptı, güçlü kıldı. İlk çöküşünü altı yıl sonra yaşadı. Altı yıllık manevra, plan ve hazırlık faslını düşünebiliyor musun? Her seferinde kötü bir toslayış ve yeniden başlama. Tıpkı müzik sektöründe olduğu gibi. Daha ilk darbede yere yığılıp pes edemezsin. Öyle yapan kızları adı sanı bilinmedik bir kasabada, sıradan adamların karısı olarak görürsün, öylelerinin sonu bellidir. Sadece Lindy gibiler her düşüşten ders alarak güçlenip katılaşarak geri dönerler; onlar savaştan kaçmayan çılgınlardır. Bütün güzelliğine ve çekiciliğine rağmen Lindy’nin dışlanmadığını mı sanıyorsun? İnsanların farkına varamadıkları ayrıntı, güzelliğinin bu işin yarısı bile olmadığı. Kötü kullanırsan fahişe muamelesi görürsün. Neyse, kurtuluş tam altı yıl sonra geldi.”</p>

    <p>“Sizinle tanıştığı zaman mı, Bay Gardner?”</p>

    <p>“Benimle mi? Yo, yo, ben çok sonra sahneye çıkacağım. Dino Hartman’la evlendi. Dino’yu duymadın mı?” Bay Gardner burada acımasızca sessiz bir kahkaha atarak, “Zavallı Dino,” dedi. “Sanırım Dino’nun plakları komünist ülkelere ulaşamamış, ama Dino o günlerde çok ünlüydü. Vegas’ta çok sahne aldı ve birkaç altın plağı vardı. Dediğim gibi, Lindy turnayı gözünden vurmuştu. Onunla tanıştığımda Dino’nun eşiydi. Meg’in tavsiyelerine göre, ilk evliliğinde çıkış yakalayan, Sinatra ya da Brando’ya kadar yükselebilirdi, ama bu sık rastlanan bir durum değildi. Bir kız asansörden ikinci katta inmeye hazırlıklı olmalıdır. O kattaki havaya alışmalıdır. Bir gün, en üst kattan o kata bir şeyler almaya gelmiş birine rastlayabilir ve o kişi, ‘Benimle yukarı çıkmaya ne dersin?’ diye sorabilir. Lindy oyunun genellikle böyle oynandığını biliyordu. Dino’yla evlenmesi hırslarını zayıflatmış ya da azaltmış değildi. Dino düzgün bir adamdı. Onu hep sevmişimdir. Bu nedenle Lindy’ye ilk görüşte tutulmama rağmen hemen harekete geçmedim. Tam bir beyefendi gibi davrandım. Sonradan öğrendiğime göre, bu halim Lindy’nin gözünü iyice karartmasına yol açmış. Bir gün mutlaka böyle bir kadınla tanışıp ona böyle tapınmalısın dostum. En parlak dönemimdi. Annenin beni dinlediği zamanlardı herhalde. Dino’nun yıldızı ise hızla sönüyordu. Birçok şarkıcı için çok zor günlerdi. Her şey değişiyordu. Gençler Beatles ve Rolling Stones dinliyordu. Zavallı Dino tam Bing Crosby gibi söylüyordu. Herkesin alay ettiği bir <em>bossa nova</em> albümü yapmıştı. Lindy’nin bir an evvel kaçması gerektiği açıktı. Kimse bizi suçlayamazdı. Dino’nun bile suçladığını sanmıyorum. İşte o zaman hamlemi yaptım ve böylece Lindy en üst kata çıktı.</p>

    <p>“Las Vegas’ta evlendik. Kaldığımız otel, odamızdaki küveti şampanyayla doldurmuştu. Bu akşam söyleyeceğim ‘I Fail in Love too Easily’yi neden seçtiğimi biliyor musun? Evlendikten kısa bir süre sonra Londra’ya gitmiştik. Kahvaltıdan sonra odamıza çıktık, süitimizin temizlendiğini gördük, ama biz tavşanlar gibi azmıştık. Paravanla ayrılmış olan yatak odası bölümüne çocuklar gibi parmaklarımızın ucunda yürüyerek geçtik ve kapıyı kapattık. Gördüğümüz kadarıyla bu bölümün temizliği bitmişti, dolayısıyla geri gelme ihtimalleri yoktu; zaten umurumuzda da değildi. Üstümüzü başımızı yırtarcasına çıkararak yatakta sevişmeye başlamıştık. O sırada temizlikçiler hemen yan tarafta bizden habersiz işlerine devam ediyorlardı. Sonunda bu işi çok komik bularak katıla katıla gülmüştük. Birbirimizin kollarında yatarken temizlikçinin şarkı söylediğini duyuyorduk. Berbat bir sesi vardı. Sessiz sessiz kıkırdayıp duruyorduk. Sonra kendisi söylemeyi bırakıp radyoyu açtı ve birdenbire Chet Baker’ın yumuşak ve derin sesinden ‘I Fail in Love too Easily’ odayı doldurdu. Chet’i dinlerken birbirimize daha sıkı sarılmıştık. Bir süre sonra, yattığım yerde kollarımı karıma dolayarak Chet’e eşlik etmeye başladım. İşte bu nedenle bu gece bu parçayı listeme koydum. Lindy hatırlar mı bilmem. Kim bilir?”</p>

    <p>Bay Gardner konuşmayı kesti. Gözyaşlarını sildiğini gördüm. Vittorio bizi bir köşeden daha döndürünce, aynı restoranın önünden bir kez daha geçtiğimizi fark ettim. Bu kez daha da hareketli gözüküyordu; dipteki piyanoda tanıdıklarımdan biri olan Andrea oturuyordu.</p>

    <p>Gene karanlığın içinde ilerlerken, “Üstüme vazife değil, ama son zamanlarda Bayan Gardner’la aranız pek iyi değil gibi görünüyor. Bu işlerden biraz anlarım; çünkü annem de tıpkı sizin gibi zaman zaman acı çekerdi. Mesela çok mutlu olduğu birini bulurdu, hatta bana bu kişinin yeni babam olacağını söylerdi. İlk zamanlar ona inanırdım, sonra kazın ayağının öyle olmadığını anladım. Ama annem inancını asla yitirmedi. Ne zaman morali bozulsa sizin plaklarınızı dinlerdi. Uzun kış günlerinde elinde bir kadeh içki, kanepede ayaklarını altına alarak oturmuş, şarkılarınıza alçak sesle eşlik ederken onu izlerdim. Şunu hatırlıyorum, Bay Gardner; üst kat komşularımız özellikle ‘High Hopes’ ya da ‘They All Laughed’ gibi yüksek tempolu şarkılarınızda tavanımıza vururlardı. Annemse uyarıları duymuyormuşçasına başını sallayarak aynen eşlik ederdi. Demek istediğim, zamanında müziğinizin anneme çok yararı dokunmuştu ve eminim daha milyonlarca kişinin yaralarına merhem olmuştur. Bugün de sizin işinize yarayacağına inanıyorum,” dedim. Söylediklerimin ardından gülmeye çalışırken sesim tahminimden daha yüksek çıktı. “Bu gece yüzünüzü kara çıkarmayacağım, Bay Gardner; çünkü içimdeki coşkuyu müziğime katmaya çalışacağım. Göreceksiniz, tek kişilik orkestra gibi çalacağım. Hatta Bayan Gardner bizi ta uzaktan duyacak ve belki de aranız yeniden düzelecek, kim bilir? Her çiftin zor zamanları olur.”</p>

    <p>Bay Gardner gülümsedi ve, “Sen çok tatlı bir çocuksun. Bana bu gece yardımcı olduğun için minnettarım, ama daha fazla konuşmaya zamanımız yok; çünkü Lindy odasına girdi, ışığını görebiliyorum,” dedi.</p>

    <p class="paragraf">Daha önce defalarca önünden geçtiğimiz otele yanaşınca, Vittorio’nun bizi neden döndürüp durduğunu anladım. Bay Gardner pencerelerden birinin aydınlanmasını bekliyordu; karanlık olduğunu gördüğünde yeniden daire çizmeye başlıyorduk. Üçüncü kattaki odanın ışıkları bu kez yanıyordu ve panjurlar da açıktı. Durduğumuz noktadan tahta tavan kirişlerinin bazılarını görebiliyorduk. Pencerenin tam altına gelince, Vittorio’ya durması için işaret etti.</p>

    <p>Ayağa kalkınca öyle bir sallandık ki Vittorio dengeyi sağlamak için hızlı hareketlerle müdahale etmek zorunda kaldı. Derken önce alçak bir ses tonuyla, “Lindy, Lindy,” diye seslendi, sonra sesini yükselterek çağırdı karısını: “Lindy!”</p>

    <p>Bir el panjurları açtı ve daracık balkonda bir siluet belirdi. Tam üzerimizde duvara takılı bir lamba vardı, ama etrafı pek aydınlatmıyordu; dolayısıyla kadını hayal meyal görüyorduk. Sabahkinden farklı olarak saçı toplanmıştı. Belki de az önce yedikleri akşam yemeği için hazırlanırken toplamıştı saçlarını.</p>

    <p>Balkonun parmaklıklarından eğilerek, “Sen misin tatlım, kaçırıldığını filan düşünmeye başlamıştım. Beni merakta bıraktın,” diye seslendi.</p>

    <p>“Komik olma, hayatım. Böyle bir şehirde bana ne olabilir? Üstelik not da bırakmıştım.”</p>

    <p>“Notunu görmedim, tatlım.”</p>

    <p>“Meraklanmayasın diye bıraktım o notu.”</p>

    <p>“Nerede bu not, ne yazmıştın?”</p>

    <p>Bay Gardner rahatsız bir ses tonuyla, “Hatırlamıyorum tatlım, ‘Sigara almaya gidiyorum’ gibi bir nottu işte,” diye cevapladı.</p>

    <p>“Yani aşağıda sigara almaya mı çalışıyorsun?”</p>

    <p>“Hayır hayatım, bu farklı bir şey. Sana serenat yapacağım.”</p>

    <p>“Şaka mı bu?”</p>

    <p>“Hayır hayatım, şaka değil. Burası Venedik. Burada insanlar bunu hep yapıyorlar.” Sonra da Vittorio’yla beni, sanki varlığımız tezinin ispatıymış gibi zarif bir jestle işaret etti.</p>

    <p>“Dışarısı benim için biraz serin, tatlım.”</p>

    <p>Bay Gardner iç geçirerek, “O zaman içeriden dinleyebilirsin. Haydi odaya gir hayatım, rahat et. Pencereleri açık bırakırsan bizi rahatça duyabilirsin,” dedi.</p>

    <p>Lindy bir süre aşağı baktı, aynı anda kocası da gözlerini yukarı dikti. Birbirlerine başka bir şey söylemediler. Bay Gardner onun içeri gireceğini önceden tahmin etmesine rağmen bayağı bozuldu ama renk vermedi. Başını öne eğdiğinde devam edip etmeme konusunda kararsız olduğunu fark ettim ve, “Haydi Bay Gardner, ‘By the Time I Get to Phoenix’le başlayalım,” dedim.</p>

    <p>Sonra ağır ağır, giriş ya da bitiş olabilecek birkaç notayı tıngırdatmaya başladım. Amerika’daki hüzünlü cadde üstü barlarının ya da uzun otobanların havasını yaratmaya çalıştım. Kanepede oturup, plağın kabındaki Amerikan arabasına kurulmuş şarkıcıyı inceleyen annemi de hatırladım galiba. Demek istediğim, çalarken aynen annemin hayal ettiği dünyayı yarattım.</p>

    <p>Uyumlu bir tempoyu yakalamama kalmadan, Bay Gardner söylemeye başlamıştı bile. Gondolun içinde o kadar dengesiz bir biçimde ayakta duruyordu ki her an düşecek diye korkuyordum. Sesi aynen hatırladığım gibi çıkıyordu (hafif, neredeyse çatlak ama tam anlamıyla devleşen bir ses), sanki görünmeyen bir mikrofon vardı elinde. Tabii bütün iyi Amerikalı şarkıcılar gibi sesinde yorgun bir ifade, hatta biraz tedirginlik vardı; kalbini böylesine açmaya alışık değilmişçesine. Bütün büyük şarkıcılar bu tavrı takınırlar.</p>

    <p>Bu şarkıyı içine yolculuklar ve vedalar doldurarak çaldık. Bir Amerikalı adamın karısını terk edişi... Adam kadını her durakta ve her satırda tekrar tekrar hatırlıyor; Phoenix, Albuquerque, Oklahoma derken, annemin hiçbir zaman yapamadığını yapıyor, uzun bir yol katediyor. Keşke hepimiz dertleri böylece arkamızda bırakabilsek –herhalde dinlerken annem böyle düşünmüştür. Keder böyle bir şey olabilseydi keşke.</p>

    <p>Şarkıyı tamamladık ve Bay Gardner, “Tamam, haydi hemen öbürüne geçelim,” diyerek “I Fail in Love too Easily”ye başladı. Ona ilk kez eşlik ettiğimden, yolumu duygularımla bulmaya çalıştım; neyse ki iyi gitti. Bana bu şarkıyla ilgili anlattıklarını anımsayınca sürekli pencereye baktım, ama ne bir kıpırtı, ne bir ses vardı. Bitirdiğimizde karanlık ve sessizlik tekrar çevremizi sarmıştı. Yakınlarda bir odanın sakinlerinin belki de daha iyi duyabilmek için panjurlarını açtıklarını fark ettim, ama Bayan Gardner’dan tek bir hamle gelmedi.</p>

    <p>Yavaş yavaş “One for my Baby” adlı parçayı çalıp söyledik. Ardından etraf yine sessizliğe büründü. Yukarı bakmaya devam ettik ve sonunda belki de dolu dolu tam bir dakika sonra bir şeyler duyduk. Herhalde yanılmıyorduk. Bayan Gardner hıçkırıyordu.</p>

    <p>“Becerdik Bay Gardner,” diye fısıldadım. “Evet becerdik, onu kalbinden yakaladık.”</p>

    <p>Ama Bay Gardner memnun değildi. Yorgun bir edayla başını salladı, oturdu ve Vittorio’ya bir işaret çaktı. “Bizi binanın öbür tarafına götür, içeri girmemin vakti geldi.”</p>

    <p>Hareket ettiğimizde bana bakmamaya çalıştığını fark ettim, yaptığımızdan utanıyor gibiydi. Bir anda, gösterimizin kötü bir şaka olduğu düşüncesi geçti aklımdan. Bildiğim bir şey varsa o da bütün bu şarkıların Bayan Gardner için anlamının feci olduğuydu. Bu hisle gitarımı tekrar kılıfına koyup sıkkın bir halde öylece oturdum kaldım.</p>

    <p>Derken daha genişçe bir kanala vardık. Yanımızdan bir kanal taksisi son sürat geçti, dalgalarıyla bizi salladı. Bay Gardner’ın otelinin ön kapısına gelmiştik ve Vittorio iskeleye yanaşıyordu.</p>

    <p>“Bay Gardner, ben büyürken hayatımın önemli bir parçasıydınız; bu gece de benim için çok özel bir gece oldu. Şimdi veda ettikten sonra sizi bir daha hiç görmesem bile, biliyorum ki ömrümün sonuna dek düşüneceğim. Bayan Gardner’ın gözyaşlarının üzüntüden mi, mutluluktan mı kaynaklandığını açıklayabilir misiniz lütfen?”</p>

    <p>Cevaplayamayacağını sanmıştım. Gondolun ön bölümündeki kamburlaşmış silueti cılız ışıkta zar zor seçiliyordu. Ama Vittorio ipi bağlarken, alçak bir sesle şöyle dedi:</p>

    <p>“Sanırım ona şarkı söylemem bir şekilde hoşuna gitti, ama üzüldüğüne eminim. İkimiz de üzgündük. Yirmi yedi yıl çok uzun bir zaman ve biz bu seyahatin sonunda ayrılıyoruz. Bu, birlikte son yolculuğumuz.”</p>

    <p>Gayet kibarca, “Gerçekten çok üzüldüm, Bay Gardner,” dedim. “Sanırım yirmi yedi yılın ardından bile olsa, birçok evlilik sona erebiliyor. Hiç değilse bu şekilde sonlandırabiliyorsunuz. Venedik’te bir tatille. Gondoldan serenat yaparak. Ayrılırken bu kadar medeni bir tavır sergileyen çok fazla çift olduğunu sanmıyorum.”</p>

    <p>“Neden medeni olmayalım ki? Birbirimizi hâlâ seviyoruz. Lindy o nedenle yukarıda ağlıyordu. O da hâlâ benim onu sevdiğim kadar seviyor beni.”</p>

    <p>Vittorio iskeleye çıkmıştı, bizse karanlıkta öylece oturup kalmıştık. Sözlerini sürdürmesini bekliyordum, ama söze yeniden girmesi bir dakikayı buldu:</p>

    <p>“Daha önce de söylediğim gibi, Lindy’ye ilk görüşte vuruldum. Acaba o zamanlar o da bana âşık mıydı? Bu soruyu kendi kendisine sorduğundan emin değildim. Ben bir yıldızdım ve onun için önemli olan buydu. Ben onun gerçekleşmiş hayali ve planlarını o eski restoranda yaptığı vurgunuydum. Beni sevip sevmemesi önemli değildi. Ama yirmi yedi yıllık bir evlilik çok garip olabiliyor. Birçok çift birbirini severek başlıyor, sonra bıkıyor ve sonunda nefret ederek sona erdiriyor. Bazen de tam tersi oluyor. Birkaç senesini aldı, ama Lindy azar azar beni sevmeye başladı. İlk zamanlar pek inanmadım, ama bir süre sonra bütün işaretler bunu gösterir oldu. Masadan kalkarken omzuma hafifçe dokunurdu. Ortada gülünecek hiçbir şey yokken odanın bir köşesinden muzip tebessümler gönderirdi. Eminim o da herkes gibi şaşkındı, ama olanlar oluyordu. Beş altı sene sonra birbirimizin yanında en doğal halimizle yaşamaya başladık. Birbirimiz için endişeleniyorduk, birbirimizi önemsiyorduk. Söylediğim gibi birbirimizi seviyorduk ve hâlâ seviyoruz.”</p>

    <p>“Anlayamıyorum, Bay Gardner. O halde neden ayrılıyorsunuz?”</p>

    <p>İç geçirdi. “Senin geçmişine ve geldiğin yere bakarsak, nasıl anlayabilirsin ki dostum? Ama bu gece bana büyük bir iyilik ettin, o yüzden açıklamaya çalışacağım. Gerçek şu ki ben bugün bir zamanlar olduğum gibi büyük bir isim değilim. Ya bunu kabullenir, solar gider ve geçmişimdeki başarılarımla övünürüm. Ya da ben daha bitmedim der ve küllerimden yeniden doğarım. Birçoğu ya benim durumumda ya da daha bile beter. Ama bu dönüş kolay bir oyun değil. Bazıları çok güç olan bir sürü değişiklik yapmaya hazır olmak gerek. Kendini değiştirmen, hatta sevdiğin bazı şeyleri değiştirmen lazım.”</p>

    <p>“Bay Gardner, sizin sahnelere dönebilmeniz için mi ayrılacağınızı söylüyorsunuz?”</p>

    <p>“Benim neslimden olup hâlâ ortalarda olan diğer yıldızlara bir bak. Her biri tekrar tekrar evlenmişlerdir. Hepsinin kollarında genç eşleri vardır. Ben ve Lindy alay ettikleri gruptanız. Bunun yanı sıra, aklımın kaldığı genç biri var ve onun da benimle ilgilendiği apaçık. Lindy bu hesapları ta Meg’i dinlediği yıllardan beri bilir. Üzerinde çok konuştuk ve yollarımızı ayırmak konusunda anlaştık.”</p>

    <p>“Hâlâ anlayamıyorum, Bay Gardner, geldiğiniz yerdeki âdetler bizimkinden bu kadar da farklı olamaz. Tam da bu nedenle yıllardır söylediğiniz şarkılar herkesi duygulandırıyor. Sizin şarkılarınız genellikle ne der? İki kişinin birbirini artık sevmemesi ve ayrılmak zorunda olmaları çok üzücüdür. Ama eğer hâlâ seviyorlarsa, sonsuza dek bir arada olmalıdırlar. Şarkılarınızda bu vardır.”</p>

    <p>“Tavrının nedenini anlıyorum, dostum. Bunun sana ağır gelebileceğinin farkındayım. Ama bu işler böyledir. Ayrıca, bu durum Lindy için de geçerli. Buna şimdi karar vermemiz onun için de hayırlı olacak. Onu gördün, hâlâ çok hoş bir kadın, yaşlı sayılmaz. Tekrar aşkı bulmak ve evlenmek için zamanı var. Çok geç olmadan bu işten sıyrılmalı.”</p>

    <p>Buna ne cevap verdiğimi hatırlamıyorum. Tam o anda, “Annen bunalımlarından çıkamamıştı, değil mi?” diye sorup beni şaşırttı.</p>

    <p>Bir an düşündüm ve sessizce, “Hayır, Bay Gardner, çıkamadı. Ülkemizdeki değişiklikleri görecek kadar da yaşamadı,” dedim.</p>

    <p>“Bu çok kötü. Çok iyi bir kadın olduğuna eminim. Eğer dediklerin doğruysa, müziğim onu mutlu ettiyse, çok memnun olurum. Onun başına gelenin Lindy’nin de başına gelmesini istemiyorum. Hayır, hayır, ben Lindy’nin başarmasını istiyorum.”</p>

    <p>Gondol iskeleye hafif hafif çarpıyordu. Vittorio seslendi ve elini Bay Gardner’a uzattı. Birkaç saniye içinde Bay Gardner tekrar karaya ayak basmıştı. Ardından ben de gitarımla iskeleye çıktım (Vittorio’ya beni geri götürmesi için ricada bulunmayacaktım). Bay Gardner cüzdanını çıkarmıştı.</p>

    <p>Vittorio kendisine verilen miktardan memnundu. Her zamanki mimikleri ve kelimeleriyle gondoluna atlayarak kanaldan aşağı doğru süzüldü.</p>

    <p>Onun karanlıklar içinde kayboluşunu izledik. Bay Gardner elime bir tomar banknot tutuşturdu. Ona bunun fazla olduğunu, onunla birlikte zaman geçirmenin beni fazlasıyla gururlandırdığını söyledim, ama beni duymazdan geldi.</p>

    <p>Elini yüzünün önünde sallayıp, “Yo, yo,” diyerek, sadece para konusunda değil, benden, bu geceden ve hatta yaşamının bu saatlerinden oldukça memnun olduğunu söylemek istiyordu. Otele doğru yürürken birkaç adım sonra bana bakmak için arkasına döndü. Uzaktan duyulan televizyon sesinin dışında, bu daracık sokağa, kanala, her şeye sessizlik hâkimdi.</p>

    <p>“Bu gece çok güzel çaldın dostum, yorumun oldukça iyi.”</p>

    <p>“Teşekkürler, Bay Gardner. Siz de güzel söylediniz ve her zamanki gibi muhteşemdiniz.”</p>

    <p>“Belki dönmeden bir kez daha meydana gelirim ve seni orkestranla çalarken dinlerim.”</p>

    <p>“Umarım, Bay Gardner.”</p>

    <p>Fakat onu bir daha görmedim. Birkaç ay sonra Bay ve Bayan Gardner’ın boşandığını duydum; Florian’daki garsonlardan biri bir yerde okumuş. Bunu duyunca, o gecenin bütün ayrıntıları zihnimde canlandı. Bunları düşünmek bile beni hüzünlendirdi; çünkü Bay Gardner düzgün bir adamdı. Olaya nasıl bakarsanız bakın, eski formunu bulsun ya da bulamasın, o her zaman en büyüklerden biri olacak.</p>
  </div>
</body>
</html>
