<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>1yasarkemal</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <h2 class="indentmetinbold" id="calibre_toc_76">IZGINLIOĞLU</h2>

  <p class="normal">Zeytin’in<sup class="calibre5"><a href="../Text/1yasarkemalson_split_111.html#footnote-100-80" id="footnote-100-80-backlink">[80]</a></sup> beri yanında bir köy vardı, Tanır derler. Izgınlıoğlu derler bir adam vardı Tanır’da. Güzel babayiğitti, çok kabadayı bir adamdı. Hiç kimsenin kızını beğenmezdi. Kendilerinin köyünden beride Kurucaova denilen bir yazı var, daima gelen aşiret oraya konardı, yaylaya giderken, sahile inerken. Orası bir aşiret konalgasıydı<sup class="calibre5"><a href="../Text/1yasarkemalson_split_111.html#footnote-100-81" id="footnote-100-81-backlink">[81]</a></sup>.</p>

  <p class="normal">Günlerden bir gün, baktı ki, bir aşiret gelmiş, konmuş oraya. Kendi kendisine dedi ki:</p>

  <p class="normal">— Bu aşiretleri bir gezsen, güzel, iyi, işine gelecek bir kız yok m’ola, dedi.</p>

  <p class="normal">Güzel gümüş bilezikli Zeytin tüfeğini omuzuna taktı, sırmalı palaskayı beline bağladı. Sırmalı abayı giyindi. Kızın gözüne güzel görüneyim diye, velhasıl her bir yerine çekidüzen verdi.</p>

  <p class="normal">O aşirette bir Yörük beyi vardı. Onun bir kızı vardı, Senem isminde. Izgınlıoğlu oraya doğru gelirken kız şöyle baktı ki, bir delikanlı geliyor. Hiç emsali yok. Acaba bu delikanlıya Allah beni nasip etse, diye hatırına getirdi. Velhasıl Izgınlıoğlu o eve geldi. O zaman kız evde<sup class="calibre5"><a href="../Text/1yasarkemalson_split_111.html#footnote-100-82" id="footnote-100-82-backlink">[82]</a></sup> yalnızdı. Kızı görünce:</p>

  <p class="normal">— Hatun kız, senin baban seni bana vermez mi? dedi.</p>

  <p class="normal">Kız dedi ki:</p>

  <p class="normal">— Beni babam sana vermez dürüstlükle, dedi. Lakin sen bana görünce âşık olduğun gibi ben de sana âşık oldum. Düğürcüyle, düğünle giden Allah’ın emriyle gider de kaçan Allahın emriyle kaçmaz mı? Akşamleyin karanlıktan sonra şu karşıdaki kamalağın<sup class="calibre5"><a href="../Text/1yasarkemalson_split_111.html#footnote-100-83" id="footnote-100-83-backlink">[83]</a></sup> dibine gel otur. Ben de evden fırsat bulur da bunları uyutursam, varırım, orda birleşiriz. Savuşur gideriz. Babam da sonra barışmazsa, bildiğini tutsun, ne yapalım.</p>

  <p class="normal">Kavli karar ettiler. Izgınlıoğlu geldi, kamalağın dibine oturdu. Akşam olup da karanlıklaşınca Yörük beyi komşularını çağırdı.</p>

  <p class="normal">— Komşular, ayın aydınlığı gündüz gibi, hiç farkı yok. Atınızı eşeğinizi hazırlayın da göçüp gidelim. Sabahleyin göçersek sıcakta sinek çok oluyor. Maraş altında hayvanlarımızı rahatsız ediyor.</p>

  <p class="normal">Komşuları hazırlandı. Kendi kızına dedi ki:</p>

  <p class="normal">— Develerimizin çanını tak. Getir yükletelim, başını da çek. Biz de yükletelim, dedi.</p>

  <p class="normal">Yüklettiler. Giderken kız dedi ki:</p>

  <p class="normal">— Yarabbi, bu adamın ekmeğinde rızkım yok muymuş. Babam bu işe ne akıl etti de bir fırsat vermedi. Yazın göçüp geri geldiğimizde bu adamla kaçayım, dedi.</p>

  <p class="normal">Sabah oldu. Oluncaya kadar Izgınlıoğlu, o kamalağın dibinde bekledi.</p>

  <p class="normal">— Bu kız anasından babasından fırsat bulamadı mı, diyerek ışıyana kadar bekledi.</p>

  <p class="normal">Işıyınca baktı ki göçmüşler, hiç kimse kalmamış.</p>

  <p class="normal">— Acaba bu sene kızın benim evimde, ekmeğimde rızkı yok muymuş? dedi. Yazın gelirlerse o vakit alayım kaçayım, dedi.</p>

  <p class="normal">Yaz gelince hükümet emir verdi:</p>

  <p class="normal">— Hiç kimse yaylaya göçmeyecek, herkes yerinde iskân olacak, diye emir verdi hükümet.</p>

  <p class="normal">Şehre gidip gelenler, “Bugün tellal çağırdı, hiç kimse yaylaya göçmeyecek diye emir verdi,” dediler.</p>

  <p class="normal">O biçare kızcağız:</p>

  <p class="normal">— Kavlettiğim yere bir saat fırsat bulup da varamadım. Babam sebep oldu. Yaylaya göçmemize de… Bu yılın yeni senesi vardır değil mi, dedi.</p>

  <div class="calibre1" id="calibre_pb_100"></div>

</body>

</html>