<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>1yasarkemal</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
  @page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
  </style>
</head>

<body class="calibre">

  <h2 class="indentmetinbold" id="calibre_toc_73">BEY OĞLU, BEY KIZI</h2>

  <p class="normal">Evvel zaman içinde kalbur saman içinde, deve tellallık ederken, anam eşikteyken babam beşikteyken… Falan filan… Fili yutmuş bir yılan… Bu dediğimizin hepsi yalan, gelelim essahına…</p>

  <p class="normal">Bir Bey Oğlu, bir Bey Kızı varmış. Bunlar rüyasında birbirine aşk şarabı içirmişler. Birbirlerini de hiç bilmezlermiş. Bu oğlana bir hastalık olmuş, merak hastalığı. Babası:</p>

  <p class="normal">— Oğlum, ne hastalığın? diye çok ısrar ettiyse de utandığından dememiş.</p>

  <p class="normal">Babası, arkadaşlarına:</p>

  <p class="normal">— Bu oğlumun merakını siz bilirsiniz, haber alın, demiş.</p>

  <p class="normal">Bir gün ava gitmişler. Arkadaşlarının birisi:</p>

  <p class="normal">— Arkadaş senin bu merakın nerden geldi de böyle sararıyorsun, bana de, demiş.</p>

  <p class="normal">— Benim, demiş, meraklandığım, Horasan’da bir bey kızıyla aşkın şarabını elinden içtim. Babama da utanıp diyemiyorum. Bu kızı alamazsam bu meraktan öleceğim.</p>

  <p class="normal">Avdan geldikten sonra:</p>

  <p class="normal">— Şevketlim, oğlunun hastalığını anladım. Horasan’da bir bey kızına âşık olmuş.</p>

  <p class="normal">Bey, oğlunu çağırmış, demiş ki:</p>

  <p class="normal">— Oğlum, o dediğin adamla biz silsile düşmanıyız. Onun kızını isteme de, başka her kimin kızını istersen var varlığımı dökeceğim.</p>

  <p class="normal">Oğlan demiş ki:</p>

  <p class="normal">— Baba, o kız olmazsa ben bu dertten ölmekliğe razıyım. Bana hakkınızı helal eyleyin. Ben gideceğim. Ya ölürüm, ya alırım.</p>

  <p class="normal">— Oğlum, mademki sözümü tutmuyorsun, git. Ne hakkımı helal ederim… Senin de yüzüne ecel baksın, dedi. Sana vereceğim alkış bu.</p>

  <p class="normal">Oğlan oradan atına biniyor,</p>

  <p class="normal">— Allah sen rastgetir, deyip gidiyor.</p>

  <p class="normal">Yaz gitti, güz gitti, günün birinde Horasan’a vardı. Beyi sordu. Evini gösterdiler. Vardı odasına indi. Onda birkaç gün kaldı, kızı göremedi. “Ne yapayım” diye buna bir çare düşündü.</p>

  <p class="normal">Kız da doktormuş. Kapıcısı Osman Çavuş namında bir adamı varmış. Bununla konuşmuş ve sıkı kardeşlik olmuşlar. Osman Çavuş’a başında olan derdi söylemiş. Osman Çavuş demiş ki:</p>

  <p class="normal">— Kardeşim, ben kıza söyleyemem. Benim söylediğimi duyarlarsa beni öldürürler. Sana bir çaresini deyim. Böyle yaparsan kızı sen gözünle görürsün, demiş.</p>

  <p class="normal">Oğlan demiş ki:</p>

  <p class="normal">— Neyse çaresi söyle. İnan ki, ben kızı göremezsem zaten ölmeye geldim.</p>

  <p class="normal">— Öyle ise senin, ya bir hastalığına, ya bir yerinde yara açarsın, kızı öyle görürsün, demiş.</p>

  <p class="normal">Oğlan atına binmiş, büyük bir yol üzerine varmış. Orda kendi kendine üç dört yerine bıçak vurmuş. Buna rastgelen yolculara:</p>

  <p class="normal">— Aman beni haramiciler soydu. Beni şu şehre düşürün, demiş.</p>

  <p class="normal">Oradan geçen yolcular bunu almış, şehre getirmişler. Demişler ki:</p>

  <p class="normal">— Beyin kızının hayrat hastanesi var. O hastaneye yat, o bakar sana, demişler.</p>

  <p class="normal">Oğlan sürünerek, ala kanlı, hastaneye gelmiş. Osman Çavuş, bu oğlanı hiç bilmemiş gibi:</p>

  <p class="normal">— Neci, derdin neci? Ne oldun? diye sormuş.</p>

  <p class="normal">Oğlan demiş ki:</p>

  <p class="normal">— Arkadaş beni haramiler soydu. Paramı aldılar. Beni de bıçakladılar. Burda hayrat hastanesi varmış. Acaba beni almaz mı?</p>

  <p class="normal">— Dur bakayım, söyleyeyim, demiş Osman Çavuş.</p>

  <p class="normal">Osman Çavuş kızın yanına varmış:</p>

  <p class="normal">— Hatun, sana bir şey söyleyeceğim.</p>

  <p class="normal">Kız, yılışarak:</p>

  <p class="normal">— Hayrola, söyle bakayım, demiş.</p>

  <p class="normal">— Hayır inşallah. Başka bir diyeceğim yok. Bir genç delikanlıyı haramiciler bıçaklamışlar da, onu hastaneye alalım, diyeceğim.</p>

  <p class="normal">— Peki, getir, demiş.</p>

  <p class="normal">Oğlanı almış gelmiş. Kız bakmış ki, kendinin âşık olduğu oğlan. O günlerde rüyasında oğlanı görmüşmüş.</p>

  <p class="normal">— Yarabbi, bizi kavuşturdun ya, bundan sonraki gelen her belaya razıyım, demiş.</p>

  <p class="normal">Oğlandan sormuş:</p>

  <p class="normal">— Seni kim bıçakladı.</p>

  <p class="normal">Oğlan da:</p>

  <p class="normal">— Beni haramiciler bıçakladı, demiş.</p>

  <p class="normal">— Paranı da aldılar mı ya?</p>

  <p class="normal">— Tabii. Benim paramın yüzünden bıçaklandım, demiş.</p>

  <p class="normal">Kız, Osman Çavuş’a:</p>

  <p class="normal">— Sen biraz kapıya çık, demiş. Oğlana demiş ki: Sen beni tanıdın mı?</p>

  <p class="normal">Oğlan demiş ki:</p>

  <p class="normal">— Tabii tanıdım. Bu bıçağı ben kendime senin için vurdum. Anamı babamı terkettim geldim. Sen de beni tanımadınsa tanı, demiş.</p>

  <p class="normal">Kız demiş ki:</p>

  <p class="normal">— Allah seni, benim elime bir geçirdi. Senin elinden ben aşkın şarabını içtim. Bana içiren Allah, tabii sana da içirdi.</p>

  <p class="normal">Oğlana mümkün olacak ilaçları bularak oğlanı kurtarmış. Demiş ki oğlana:</p>

  <p class="normal">— Senin babanla benim babam hasım. Senin onun oğlu olduğunu bilirse bir gün yaşatmaz. Ben iki at hazırlatırım, seninle kaçarız, demiş.</p>

  <p class="normal">Kız bir gecede pahada ağır, batmanda yeyni ne takımları varsa onları almış, iki heybe de altın doldurmuşlar. Bir gece de Osman Çavuş’la vedalaşmışlar. Osman Çavuş’a da:</p>

  <p class="normal">— Sana da hiç kimseye muhtaç etmeyecek para vereyim, demiş.</p>

  <p class="normal">Babasının hazinesinden bir heybe altın da Osman Çavuş’a vermiş. Gecenin birinde öndüç alıp un gibi tozumuşlar, yaz gidip güz gittikten sonra kız demiş ki:</p>

  <p class="normal">— Nereye gideceğiz?</p>

  <p class="normal">Oğlan:</p>

  <p class="normal">— Sen dahi iyisini bilirsin, demiş.</p>

  <p class="normal">— Öyleyse İstanbul devletine gidelim, demiş.</p>

  <p class="normal">Bunlar sürmüşler, yedi senede İstanbul’a varmışlar. Nerde yatarlarsa kılıçlarını aralarına korlarmış. Bacı kardeş gibi yatarlarmış. Nikâh olmadan birbirlerine el sürmeme âdetleriymiş. “İstanbul devleti nikâhlarımızı kıysın, evlenelim,” demişler.</p>

  <p class="normal">İstanbul’da bir hana varmışlar. Handan bir oda tutarak orda bir müddet kalmışlar. Kız demiş ki:</p>

  <p class="normal">— Yiğidim, bu handa durmayla biz adam olmayız. Şurdan padişahın yanına varalım, halimizi arzedelim. Bir yer alıp oturalım, demiş. Oğlan:</p>

  <p class="normal">— Peki, ben gideyim, sen burda kal, demiş.</p>

  <p class="normal">Kız demiş ki:</p>

  <p class="normal">— Yiğidim, darılmazsan bir şey diyeceğim.</p>

  <p class="normal">Oğlan da, “söyle,” demiş.</p>

  <p class="normal">— Padişahın yanına ben gideyim. Ben senden daha iyice anlatırım, demiş.</p>

  <p class="normal">Oğlan demiş ki:</p>

  <p class="normal">— Git amma, bundan bir mazarrat görürüz.</p>

  <p class="normal">— Korkma, sonu iyi olur inşallah, demiş kız.</p>

  <p class="normal">Kız padişahın yanına varmış. Varmış ki, padişah yetmiş, seksen yaşlarında ak sakallı bir adam. Selam vermiş.</p>

  <p class="normal">— Ne diye geldin kızım? demiş.</p>

  <p class="normal">— Biz bir bey oğlu, bey kızıydık. Senin şanına geldik. Bir hane istiyorum, demiş.</p>

  <p class="normal">Padişah şöyle kıza bakmış ki, İstanbul’da değil, dünyada bulunacak güzel değil. Aklından ağrı, “ben bu kızın yiğidini öldürürüm, bu kızı alırım,” demiş.</p>

  <p class="normal">— Peki, hangi haneyi istiyorsun, haneme otur, demiş.</p>

  <p class="normal">Kız bakmış ki, padişahın fikri desise. Çok yalvarmış. Padişah:</p>

  <p class="normal">— Hiç mümkünü yok, sen benimsin, demiş.</p>

  <p class="normal">Padişahtan bu sözü duyunca almış bakayım ne demiş:</p>

  <p class="indentmetin">Anam babam terkettim geldim</p>

  <p class="indentmetin">Bir hane ver şahım eğlenek</p>

  <p class="indentmetin">Şah verişli derler şanına geldik</p>

  <p class="indentmetin">Bir hane ver şahım oturak burda</p>

  <div class="clrb"></div>

  <p class="normal">Aldı padişah:</p>

  <p class="indentmetin">Hane istersen de haneme otur</p>

  <p class="indentmetin">Tacımı giyence hükmümü yetir</p>

  <p class="indentmetin">Hane istiyorsan köşküme otur</p>

  <p class="indentmetin">Gözüm gördü gönlüm geçmez Bey Kızı</p>

  <div class="clrb"></div>

  <p class="normal">Aldı kız:</p>

  <p class="indentmetin">Şahlar bayrağını tahtına açar</p>

  <p class="indentmetin">Baba da evlada kemlik mi saçar</p>

  <p class="indentmetin">Şimdicik yiğidim yollara bakar</p>

  <p class="indentmetin">Bir hane ver şahım eğlenek burda</p>

  <div class="clrb"></div>

  <p class="normal">Aldı padişah:</p>

  <p class="indentmetin">Sabah olur orduları kurdur’rum</p>

  <p class="indentmetin">Kurdurur da kemendi gerdir’rim</p>

  <p class="indentmetin">Senin yiğidini tutar öldür’rüm</p>

  <p class="indentmetin">Gözüm gördü gönlüm geçmez Bey Kızı</p>

  <div class="clrb"></div>

  <p class="normal">Aldı kız:</p>

  <p class="indentmetin">Şahlar bayrağını tahtına kurar</p>

  <p class="indentmetin">Bir cevap söylesem el beni kınar</p>

  <p class="indentmetin">Şahin yuvasına karga mı konar</p>

  <p class="indentmetin">Karga kadar hükmün yoğ imiş şahım</p>

  <div class="clrb"></div>

  <p class="normal">Bunu duyan padişah, baktı ki kızla başa çıkılamayacak, buna bir hile düşünmüş.</p>

  <p class="normal">— Pekâlâ, ben sizi sınıyordum, demiş.</p>

  <p class="normal">Tatarlarına emreylemiş, bu kıza bir hane gösterin, demiş.</p>

  <p class="normal">Gösterdikleri haneye kızla oğlan oturmuş.</p>

  <p class="normal">— Padişahım, bizim nikâhımızı sen kıyacaksın, demişler.</p>

  <p class="normal">Padişah:</p>

  <p class="normal">— Peki, demiş.</p>

  <p class="normal">Bunlara bir düğün kurdurmuş. O iklimde ne kadar hoca varsa kâmilenini toplamış:</p>

  <p class="normal">— Bu oğlanla kızın ayrılmasına bir imkân bulacaksınız, demiş. Bulmazsanız hepinizi bir satırdan geçirttireceğim, demiş.</p>

  <p class="normal">İçinden hocanın birisi, “din ele züğürt, iman da piyade”:</p>

  <p class="normal">— Merak etme şevketlim, ben oğlanı gerdek gecesi taşa kestiririm, kızın da her tarafını demir kapı ederim, demiş.</p>

  <p class="normal">— Sen böyle edersen ben de sana bir dünyalık veririm, demiş.</p>

  <p class="normal">Hoca gerdek gecesi elinden geldiği sihirbazlığı, sihirbazlığın hepsini yapmış.</p>

  <p class="normal">Oğlanın nikâhını kıyıp gerdeğe göndermişler. Oğlan kapıdan girerken, merdivenin kapısı taşmış, ayağını taşa basınca ayağı taşa yapışmış. Şöyle bakmış ki, ayağı taş olup gidiyor. Almış oğlan, ne demiş bakalım:</p>

  <p class="indentmetin">Ne karanlık şu gecenin ışığı</p>

  <p class="indentmetin">Aya(ğı)mdan tuttu merdivenin eşiği</p>

  <p class="indentmetin">El uzatıp sallamadım beşiği</p>

  <p class="indentmetin">Hakkın vardır helal eyle Bey Kızı</p>

  <div class="clrb"></div>

  <p class="normal">Aldı kız:</p>

  <p class="indentmetin">Yedi yılda bir meyvacık bitirdim</p>

  <p class="indentmetin">Bitirdim de gölgesine oturdum</p>

  <p class="indentmetin">El uzatıp koluma mı yatırdım</p>

  <p class="indentmetin">Nedir hakkın helal edem Bey Oğlu</p>

  <div class="clrb"></div>

  <p class="normal">Aldı oğlan:</p>

  <p class="indentmetin">Anam babam hain hain gözüme</p>

  <p class="indentmetin">Azrail baksın dediydi yüzüne</p>

  <p class="indentmetin">Mermer taşı geldi çıktı dizime</p>

  <p class="indentmetin">Dizim tutmaz, varamıyorum Bey Kızı</p>

  <div class="clrb"></div>

  <p class="normal">Aldı kız:</p>

  <p class="indentmetin">El attım da demir kapı açılmaz</p>

  <p class="indentmetin">Can tatlıdır tatlı candan geçilmez</p>

  <p class="indentmetin">Aşkın şarabı zehirdir içilmez</p>

  <p class="indentmetin">Senden geri kalır sanma Bey Oğlu</p>

  <div class="clrb"></div>

  <p class="normal">Aldı oğlan:</p>

  <p class="indentmetin">Kadir Mevlam yolumuzu şaşırdı</p>

  <p class="indentmetin">Şaşırdı da İstanbul’a düşürdü</p>

  <p class="indentmetin">Mermer taşı ince beli de(v)şirdi</p>

  <p class="indentmetin">Gözümün güheri düştü Bey Kızı</p>

  <div class="clrb"></div>

  <p class="normal">Aldı kız:</p>

  <p class="indentmetin">Açıl kapı açıl ben de varayım</p>

  <p class="indentmetin">Dostun türbesine yüzüm’ süreyim</p>

  <p class="indentmetin">Yarim öldü ise ben de öleyim</p>

  <p class="indentmetin">Senden geri kalır sanma Bey Oğlu</p>

  <div class="clrb"></div>

  <p class="normal">Aldı oğlan:</p>

  <p class="indentmetin">Ağ göğsümde ecel aşı pişiyor</p>

  <p class="indentmetin">Gazel oldu yapraklarım düşüyor</p>

  <p class="indentmetin">Mermer taşı dal omuzu aşıyor</p>

  <p class="indentmetin">Gözümün güheri düştü Bey Kızı</p>

  <div class="clrb"></div>

  <p class="normal">Aldı kız:</p>

  <p class="indentmetin">Bir Bey Oğlu, Bey Kızı’ydık geldik buraya</p>

  <p class="indentmetin">Kurtulamak yeni düştük belaya</p>

  <p class="indentmetin">Yazılarak Allaha düşsün araya</p>

  <p class="indentmetin">Sıkışanı dardan alır Bey Oğlu</p>

  <div class="clrb"></div>

  <p class="normal">Aldı oğlan:</p>

  <p class="indentmetin">Osman Çavuş derler bizden geçtiler</p>

  <p class="indentmetin">Sağlığımda şerbetimi içtiler</p>

  <p class="indentmetin">Kefenimi mermer taştan biçtiler</p>

  <p class="indentmetin">Ölüyorum ağlasana Bey Kızı</p>

  <div class="clrb"></div>

  <p class="normal">Kız saçlarını yolup, “Allah sen kurtar!” diye bağırdı.</p>

  <p class="normal">O demde Hızır ulaştı. Oğlanın elinin ucu taşın dışında kalmış. Hızır kılıçla vurunca taşı iki parça edip oğlanı çıkartmış. Kızın da, varmış kapısını kopartmış, kızı da kurtarmış. Kızla oğlanı gerdeğe koymuş. “Siz buraya padişah olacaksınız,” demiş. Hızır oradan hocanın yanına varmış. Hocayı kaybeylemiş. Padişahın sarayını bile o anda kaybetmiş. Bunu gören ahali bakmışlar ki, padişahın ne kendi var, ne de sarayı. Padişahın neslinden hiç kimse kalmamış. Bunun o oğlan yüzünden olduğunu bilmişler. Demişler ki:</p>

  <p class="normal">— Bu oğlan bir evliyadır. Bunu padişah edelim, demişler.</p>

  <p class="normal">Oğlana:</p>

  <p class="normal">— Müjde olsun, sen padişahımızsın, hüküm senin, demişler.</p>

  <p class="normal">İstanbul padişahının da sur salası ondan sorulmuş. Yemiş içmiş, murat almış. Siz de muradınızı alın.</p>

  <p class="normal1">(1949’da Harkaçtığı köyünde 1316/1900 doğumlu İsmail Uz’dan derlendi. İsmail Uz, bunu 1933’te candarmalar tarafından vurulan Sarı Celil oğlu eşkiya Abdurrahman’dan öğrendiğini söyledi.)</p>

</body>

</html>