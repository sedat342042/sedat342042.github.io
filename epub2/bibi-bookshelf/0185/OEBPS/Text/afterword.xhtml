<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yolpalas Cinayeti</title>
  <link href="../Styles/main.css" rel="stylesheet" type="text/css" />
</head>

<body class="afterword epub-type_afterword">
  <div class="container html5_section">
    <h1 class="lw-header">Bir Cinai Roman Rüyası</h1>

    <p><em>Yolpalas Cinayeti</em> romanıyla ilk karşılaşmamız, <em>Yedigün</em> dergisi ciltlerinde. Zaman epey eski, gitgide puslara karışıyor.</p>

    <p>Yalnız Münif Fehim Bey’in eşsiz illüstrasyonlarını açık seçik gözümün önüne getirebiliyorum. Derginin sayfalarını karıştırdıkça, her yeni hafta, tefrika sürdüğünce bu illüstrasyonlara bakakalmışımdır.</p>

    <p><em>Yedigün</em> ciltleri, Bedia Yenge’yle Ferit Amca’nın Arnavutköyü’ndeki küçücük evlerinde durur. Yan yana dizilmiş kalın kaim ciltler. Cilt kapakları çok uçuk gece mavisidir. Derginin adıysa mora çalar koyu bir gece mavisi. Tam ortada 1930’ların bir kapak kızı bize adeta Hollywood’dan gülümser.</p>

    <p>Sevgili Bedia Yenge’miz daha geçenlerde öldü, yaz ortası; doksanını aşalı hani. Bilmem o unutulmaz <em>Yedigün</em> ciltleri ne oldu. Onları yıllar boyu aranıp durmuştum. Sonra bir gün, Kadıköyü’nde bir sahafta buldum, yazık ki tümünü değil. Bulduklarım arasında, <em>Yolpalas Cinayeti</em>’nin tefrikası yerli yerindeydi. Münif Fehmi’lerime de kavuşmuştum...</p>

    <p>Romanla ikinci karşılaşmamız ise, dedemin Altıyol’daki kitapçı dükkânında. Gri kapaklı, Ahmet Halit Yaşaroğlu Kitap Evi ürünü <em>Yolpalas Cinayeti</em>’ler art arda rafta duruyorlar. Ellilerin sonu. Eserin o basımının, o “ilk” basımının henüz tükenmemiş olması o zamanlar elbette yüreğimi burkmamıştır. Bugün düşündükçe yüreğim burkuluyor.</p>

    <p>Duygusallıkla yaklaştığımız romanlar vardır; <em>Yolpalas Cinayeti</em> benim için onlardan biri. Halide Edib Adıvar’ın en güçlü eserlerinden mi? <em>Sinekli Bakkal</em> kadar ünlü, <em>Kalp Ağrısı</em> kadar ince ve duyarlı, <em>Handan</em> kadar çarpıcı mı? Bunları bilemem. Ama <em>Yolpalas Cinayeti</em>’nin derin etkisi altında kaldığımı, yıllar yılı ondan izdüşümlerle yaşadığımı mutlaka söylemeliyim.</p>

    <p>Halide Edib sanki bir “cinai roman rüyası” görmüştür. Çocukluğunun, hemen hepsi tercüme cinai romanları, işte böyle, nice zamanlar sonra, olgunluk katındaki bir romancıya kendilerini hatırlatmış gibidirler. Romancı da yazı masasının başına geçmiş ve <em>Yolpalas Cinayeti</em>’ni –belki de– soluk soluğa kaleme getirmiştir.</p>

    <p>Burada kendisine yakın, yatkın temalar, sözgelimi Doğu-Batı sorunu, sözgelimi Şişli sosyetesi, sözgelimi kentli-köylü tezatı yine karşımıza çıkar. Hatta, Şişli sosyetesi en belirgin çizgilerle ve en derli toplu biçimde çizilmiştir. Ne var ki, geri planda, cinai romanda “merhamet” aramak isteyen çok değişik, çok farklı bir Halide Edib’i yakalarız. Cinayetin arkasındaki “masumiyet”i anlatmaktadır romancı.</p>

    <p>O masumiyet anlatımı bana şimdi her zamankinden keder verici geliyor. Romancının birkaç fırça darbesiyle geçiştirdiği bu roman, bir de bakıyorsunuz, edebiyatımızda, Türk romanında örneği pek görülmemiş bir “ruh çözümlemesi” romanına okurlarını şaşırtarak açılıyor.</p>

    <p>Polisiye romanın tercihi olan “cinayeti açıklama, katili iyice sakladıktan sonra, gizli ipuçlarıyla gözler önüne seriverme” akışı, <em>Yolpalas Cinayeti</em>’nin benimsediği akış değil. Tam tersini ileri sürebiliriz: Romancı yalnızca masumiyeti anlatmak istemekte, dahası, katilin “mazlumiyet”ine bizi çekip götürmektedir.</p>

    <p>Azımsanacak, görmezden gelinebilecek bir girişim değil bu. Kaleme getirildiği tarih hatırlanılırsa, “yenilikçiliği” büsbütün hissolunacaktır...</p><cite>SELİM İLERİ</cite>
  </div>
</body>
</html>
