<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Mansfield Park</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1 class="chapter-header">28</h1>
		<p>Fanny aşağı indiğinde Sir Thomas ile teyzeleri oturma salonundaydılar. Sir Thomas, onu ilgiyle süzdü. Onun tepeden tırnağa şık, güzelliğinin de iyice üstünde olduğunu görerek kıvanç duydu. Fanny’nin yüzüne karşı yalnızca giyiminin uygunluğuyla düzgünlüğünü övdü ama o dışarı çıkar çıkmaz güzelliğini de övmekten kendini alamadı.</p>
		<p>Karısı, “Evet, pek güzel olmuş,” dedi. “Chapman’ı gönderdim de ona.”</p>
		<p>Mrs. Norris hemen, “Elbette güzel olmuş ya!” diye atıldı. “Bu denli şımartılmaya, bir de güzel olmasın mı yani? Böyle bir ailede büyümüş, teyze kızlarının örneğinden bol bol yararlanmışken! Bir düşünsenize, sevgili Sir Thomas, siz ve ben, bu kıza ne olağanüstü olanaklar sağladık! Demin beğendiğiniz o gece elbisesini bile sevgili Maria’ mız evlenirken siz armağan etmiştiniz Fanny’ ye, cömertliğinizden. Biz elinden tutmasaydık bu kız ne durumlara düşerdi değil mi?”</p>
		<p>Sir Thomas sesini çıkarmadı. Yalnız, yemeğe oturduklarında sofra başındaki erkeklerin, yani William’la Edmund’un Fanny’ye nasıl baktıklarını görünce anladı ki bu konuya hanımlar yokken dönerse daha iyi olacaktı.</p>
		<p>Fanny beğenildiğini görebiliyordu; güzel olduğunu bilmek de onu büsbütün güzelleştiriyordu. Birçok nedenle mutluydu. Çok geçmeden daha da mutlu oldu. Çünkü, teyzelerinin peşi sıra odadan çıkarken, kapıyı tutmakta olan Edmund, “Benimle dans edeceksin, Fanny,” dedi. “İki dans ayır bana. Hangisi olursa olsun, ilk iki danstan başka.”</p>
		<p>Fanny’nin artık Tanrı’dan başka bir dileği kalmamıştı.</p>
		<p>Ömründe böyle, neredeyse çılgınca sevinçli olduğunu bilmiyordu. Önceki yıllarda teyze kızlarının balo günlerindeki neşelerini anlıyordu artık. Meğer gerçekten çok tatlı bir şeymiş, baloya gitmek!</p>
		<p>Norris teyzesinin, başuşağın yaktığı harlı ateşleri düzelteceğim derken bozduğunu gören genç kız oturma salonuna girerek kendi kendine dans denemesi bile yaptı!</p>
		<p>Bunu izleyen yarım saat başka koşullar altında olsa geçmek bilmezdi. Ne var ki Fanny’nin mutluluğu hâlâ sürüyordu. Edmund’la yaptığı konuşmayı anmak yetiyordu onu mutlu kılmaya. Bu arada Mrs. Norris koşuşturup dırdır ediyormuş, ne çıkar? Lady Bertram esniyormuş, kime ne?</p>
		<p>Beyler de onlara katıldı ve arabalar gelsin diye tatlı bir bekleyiş başladı. Evin içine bir rahatlık ve neşe havası yayılmıştı. Herkes gülüp konuşuyor, her bir dakika zevk ve umut yüklü olarak gelip geçiyordu. Fanny Edmund’un neşeli olabilmek için kendini biraz zorladığını seziyordu. Yine de onun bu işte bu kadar başarılı olduğunu görmek sevindiriciydi. Arabaların geldiği duyulup davetliler toplanmaya başlayınca Fanny’nin neşesi epeyce küllendi. Bu kadar çok yabancıyı bir arada görünce genç kız kabuğuna çekildi gene. Sir Thomas’la Lady Bertram’ın davranışları da bu ilk toplanışın ciddilik ve resmiliğini dağıtmaya yarayacak gibi değildi. Sir Thomas, onu sağda solda birtakım kimselere tanıştırdıkça Fanny selam vermek, dinlemek, konuşmak zorunda kalıyordu. Onun için zor şeylerdi bunlar. Fanny ancak William’a bakarak yürek bulabiliyordu. William, son derece rahat, etrafta dolaşmaktaydı ve Fanny onun yanında olmaya can atıyordu.</p>
		<p>Grant’lerle Crawford’ların gelişi resmî havayı dağıttı.</p>
		<p>Onların teklifsiz ve rahat davranışları çok geçmeden buzları çözüverdi. Herkes hafifledi; birbirleriyle konuşup küçük gruplar kurmaya başladılar. Bu rahatlamayı Fanny de sezdi. Yorucu nezaket görevlerinden sıyrılıp yine biraz önceki derin mutluluğuna dönebilirdi... Eğer bakışlarını Mary Crawford’la Edmund’dan ayırabilseydi! Mary tepeden tırnağa güzel ve çekiciydi. Bu işin sonu nereye varacaktı acaba?</p>
		<p>Fanny karşısında Henry Crawford’u görünce bu düşünceleri dağıldı. Hele genç adam hemencecik ondan ilk iki dansı isteyince Fanny’nin kafası büsbütün karıştı. Şu anda duyguları pek çelişkiliydi. İlk danslar için eş bulmayı çok önemli bir kazanç sayıyordu. Çünkü dansın başlayacağı ürkütücü saat yaklaşmaktaydı. Fanny’cik de kendi öneminden, kendi haklarından habersiz olduğu için sanıyordu ki şu anda Mr. Crawford onu dansa kaldırmasa eşsiz kalacaktı! Büyükler telaşlı fısıldaşma ve koşuşmalarla ona güçbela bir eş bulup buluşturmak zorunda kalacaklardı. Bu da pek korkunç olacaktı! Kızcağız işte böyle düşünerek bu durumdan kurtulduğuna seviniyordu.</p>
		<p>Beri yandan Henry Crawford’un onu dansa kaldırışındaki anlamlı tavır da hiç hoşuna gitmiyordu. Genç kız onun bir an boynundaki kolyeye bakıp gülümsediğini gördü... evet, gülümseyerek baktığını gördü onun ve yerin dibine geçerek kıpkırmızı kesildi. Gerçi bu üzücü bakış yinelenmedi. Henry’nin tek amacı onunla nazikçe konuşabilmek gibiydi. Yine de Fanny sıkılganlığını yenemiyor, onun bunu sezdiğini düşündükçe büsbütün utanıyordu. Sözün kısası genç adam onu bırakıp başka birinin yanına gidinceye kadar Fanny rahat edemedi!</p>
		<p>Ancak ondan sonra, dans başladığı zaman hazırda bir kavalyesi, hem de gönüllü bir kavalyesi olacağını düşünerek yavaş yavaş sevinebildi.</p>
		<p>Dans salonuna geçilirken Fanny kendini o gece ilk olarak Mary Crawford’un yanında buldu. Mary’nin de gülümseyen bakışları, tıpkı ağabeyininkiler gibi, hatta daha açıktan açığa, Fanny’nin boynuna çevrildi. Genç kız bu konuda bir şeyler söylemeye başladı ama bu konuyu artık kapamaya can atan Fanny hemen ikinci zincirin gerçek tarihçesini anlatmaya girişti.</p>
		<p>Mary onun anlattıklarını dinlerken kendi söylemek niyetinde olduğu şeylerin, yapmak üzere olduğu ima ve komplimanların hepsini unuttu. Tek bir düşüncesi vardı şimdi. Zaten ışıl ışıl olan gözleri daha da parlayabileceklerini ortaya koyuyorlardı. Genç kız sevinçli bir heyecanla, “Gerçek mi?” diye bağırdı. “Edmund mu verdi? Tam ondan umulabilecek bir şey. Başka hiç kimse düşünemezdi bunu. Anlatılmaz bir saygım var ona.” Ve bunu Edmund’a da söylemek için can atıyormuş gibi bir tavırla çevresine bakındı. Edmund yakında değildi. Tam o sırada Mrs. Grant iki kızın yanına gelip kollarına girdi ve üçü, herkesle birlikte dans salonuna geçtiler.</p>
		<p>Fanny’nin içi kararmıştı. Neyse ki Mary Crawford’ un duygularını bile uzun uzadıya düşünecek fırsatı olmadı. Dans salonundaydılar şimdi. Kemanlar çalıyordu ve Fanny öyle heyecanlıydı ki ciddi bir şey düşünmesine olanak yoktu. Çevresine bakınıp her şeyin nasıl yapıldığını görmeliydi!</p>
		<p>Birkaç dakika sonra Sir Thomas, onun yanına gelerek kavalyesi olup olmadığını sordu. “Evet, efendim; Mr. Crawford!” sözleri, tam Sir Thomas’ın duymak istediği yanıttı.</p>
		<p>Mr. Crawford uzakta olmadığı için Sir Thomas onu alıp Fanny’nin yanına getirdi. Sir Thomas’ın sözlerinden Fanny, dansı kendisinin açacağını, hem de en önde dans edeceğini anladı. Şimdiye dek aklına bile gelmemişti bu! Baloyu düşününce dansı Edmund’la Mary’nin açacaklarını sanmış, bunu pek yerinde bulmuştu. O kadar ki şimdi dudaklarından ister istemez hafif bir şaşkınlık sesi çıktı ve kızcağız bunun uygun düşmeyeceğini belirten bir şeyler geveledi. Hatta onu bu görevden bağışlaması için Sir Thomas’a yalvarmaya bile kalkıştı. Onun böyle itiraz edebilmesi, duyduğu korkunun büyüklüğünü gösterir. Genç kız öyle bir dehşete kapılmıştı ki, Sir Thomas’ın gözünün içine bakarak, “Olmaz! Umarım başka bir yol bulunabilir!” diyebildi. Hepsi boşuna! Sir Thomas önce güler yüzle onu yüreklendirmeye çalıştı. Ama sonra öyle ciddi bir tavır takınıp öyle kesinlikle, “Yok, güzelim, böyle olacak,” dedi ki Fanny tek bir söz daha söylemeye cesaret edemedi.</p>
		<p>Bir an sonra kendini Henry Crawford’un eşliğinde, salonun başköşesine doğru yürür buldu. Orada durdular ve öbür dans edecek olanların çifter çifter kendilerine katılmasını beklediler.</p>
		<p>Fanny inanamıyordu bir türlü! Bunca zarif genç hanımdan üstün tutulmak! Çoktu bu kadar onur! Onu teyze kızlarıyla bir tutmak gibi bir şeydi. Fanny’nin düşünceleri bir an yapmacıksız, sevgi dolu bir özlemle şimdi burada olmayan teyze kızlarına doğru uçtu. Kaç kereler onların kendi evlerinde bir balo verilmesini mutlulukların en büyüğü olarak dilediklerini duymuştu. Sonunda bu balo verildiği zaman onların uzakta olması ne acıydı! Hele dansı Fanny’nin açması, hem de Henry Crawford’la! Genç kız, “Umarım bu yüzden beni kıskanmazlar!” diye aklından geçirdi. Sonbahardaki durumu, bu evde daha önce dans edildiği zaman kimin kime yakınlık gösterdiğini anımsadıkça, şimdi içinde bulundukları duruma kendisi de pek akıl erdiremiyordu, doğrusu!</p>
		<p>Dans başladı. Fanny için zevkten çok bir onurdu bu, hiç değilse ilk dansta! Kavalyesi neşe içindeydi ve neşesini ona da aşılamaya çalışıyordu ama Fanny öyle bir korku içindeydi ki, herkesin kendine bakmaktan vazgeçtiğine inanıncaya kadar, gerçekten eğlenmesine olanak yoktu. Ne var ki gençti, güzeldi, ince ve kibardı. Bu yüzden utangaçlık ve tutukluk bile ona yaraşıyordu. Salondakilerin arasında onu beğenip övmeyenler pek azdı! Çekiciydi, alçakgönüllüydü, Sir Thomas’ın yeğeniydi. Çok geçmeden Mr. Crawford’un onun peşinde koştuğu da kulaktan kulağa dolaşmaya başladı. Bunlar onun çoğunluk tarafından beğenilmesine yeterdi!</p>
		<p>Sir Thomas da onun dans edişini büyük bir zevkle seyrediyordu. Ona baktıkça göğsü kabarıyordu. Gerçi kendisi onun bütün güzelliğini, Mrs. Norris gibi, Mansfield’da yetişmesine yormuyordu ama öbür üstünlüklerini kendisi sağlamış olduğunu düşündükçe övünç duyuyordu: Fanny, eğitim ve terbiyesini ona borçluydu!</p>
		<p>Mary Crawford, Sir Thomas’ın düşündüklerini yüzünden okuyabiliyordu. Gerçi Sir Thomas Edmund’u papaz yapmakla onun hakkını yemişti; Mary böyle düşünüyordu. Yine de kendini Sir Thomas’a beğendirmek istiyordu. Bir fırsatını bulup ona sokuldu ve Fanny’yi öven birkaç tatlı söz söyledi. Sözleri candandı ve tam dilediği gibi, candan karşılandı. Hatta resmîliğin, nezaketin ve yavaş konuşmasının izin verdiği oranda onun düşüncelerine katıldı bile. Bu bakımdan onun sayın Lady’sinden çok daha kibar davrandığını söyleyebiliriz.</p>
		<p>Mary biraz sonra Lady Bertram’ın da yakındaki bir kanepede oturduğunu gördü. Dansa başlamazdan önce onun yanına gitti, Fanny’nin güzelliğini övdü.</p>
		<p>Lady Bertram serinkanlılıkla, “Evet, gerçekten güzelliği üstünde,” diye karşılık verdi. “Chapman yardım etti hazırlanmasına. Ona Chapman’ı ben gönderdim.”</p>
		<p>Fanny’nin beğenilmesine sevinmediğinden değil: Ne var ki Lady hazretleri Chapman’ı Fanny’ye göndermekle kendi yaptığı iyiliğe daha çok hayrandı ve bunu aklından çıkaramıyordu!</p>
		<p>Mary Crawford Mrs. Norris’i çok iyi tanıdığı için onu, Fanny’yi överek hoşnut bırakmaya kalkışmadı. Ona, fırsatı çıkınca, “Ah, hanımefendiciğim, bu gece sevgili Mrs. Rushworth’ümüzle Julia’mızın yokluğunu ne kadar hissediyoruz!” dedi. Mrs. Norris de, kendisi için yoktan yarattığı oyun masalarını kurmak, Sir Thomas’a akıl vermek ve evli kadınları daha güzel bir köşeye almak gibi, bir sürü uğraş arasında zaman ayırabildiği oranda gülümsedi ve nazik sözler söyledi.</p>
		<p>Mary Crawford herkesi hoşnut etmek çabalarında en büyük potu Fanny’ye karşı kırdı! Niyeti Fanny’nin yürekceğizine tatlı bir çarpıntı vermek, onun gururunu okşamaktı. İlk iki danstan sonra onun yanına gitti ve imalı bir sesle, “Ağabeyimin yarın Londra’ya niçin gittiğini belki sen söyleyebilirsin, Fanny,” dedi. Kızcağızın kıpkırmızı kesilmesini de başka anlama çekerek, “İşim var, diyor ama işinin ne olduğunu söylemiyor,” diye ekledi. “İlk olarak bir şeyler gizliyor benden! Ne yapalım, hepimizin alınyazısı budur. Er geç hepimizin yerine başkası geçer. Şimdi ben de bilgi edinmek için sana başvurmak zorundayım. Kuzum, niçin gidiyor Henry?”</p>
		<p>Fanny utangaçlığına karşın elinden geldiği kadar kesinlikle, hiçbir şey bilmediğini ileri sürdü.</p>
		<p>Mary, “Öyleyse yalnızca ağabeyini götürüp yolda senden konuşmak mutluluğu için için gidiyor demektir!” diye güldü.</p>
		<p>Fanny ne yapacağını şaşırmıştı; hoşnutsuzluğun verdiği bir sıkılmaydı bu. Mary ise onun yüzünün asık oluşuna şaşmakla birlikte bunu heyecanına, tuhaf huylu oluşuna ve daha başka nedenlere yoruyordu da Henry’nin ilgisinden zevk alamayacağını aklının ucundan bile geçirmiyordu...</p>
		<p>Fanny baloda çok eğlendi. Bunun Henry’den gördüğü yakınlıkla bir ilgisi yoktu. Hatta Henry onu yeniden dansa kaldırmakta o kadar acele etmese genç kız daha sevinecekti. Ne var ki bu, kaçınılmaz bir durumdu. Henry, dünya Fanny’nin çevresinde dönüyormuş gibi davranıyordu. Doğrusu Fanny de onun davranışlarında bir kabalık ya da yapmacıklık bulmuyordu. Hatta bazen, William’dan söz ettiği zamanlar, genç adamın konuşması enikonu hoşa gidiyor ve etkili bir sıcak kalplilik yansıtıyordu.</p>
		<p>Gene de onun ilgisi Fanny’nin o geceki mutluluğunda bir rol oynamadı. Genç kız William’a her bakışında, onun nasıl gönlünce eğlendiğini gördükçe seviniyordu. Beğenildiğini bilmek ve önünde Edmund’la yapacağı iki dans bulunduğunu düşünmek mutluluk veriyordu ona. O kadar peş peşe dansa kaldırılıyordu ki Edmund’un ondan istemiş olduğu danslara bir türlü sıra gelmiyordu...</p>
		<p>En sonunda sıra bu danslara gelince Fanny mutlu oldu, olmasına... da... Edmund’un neşeli olduğu ve onu sabahki gibi tatlı sözlere boğduğu sanılmasın. Edmund bitkin düşmüş durumdaydı. Fanny’nin mutluluğu da, onun ruhunu ve kafasını dinlendiren tek dostun kendisi olduğunu bilmekten doğuyordu.</p>
		<p>“Ev sahipliği yapıp herkesle ilgileneceğim, diye kendimi paraladım, Fanny. Saatlerdir hiç durmamacasına konuşuyorum, hem de hiçbir şey söylemeden! Şimdi senin yanında rahata kavuşabilirim. Sen nasılsa benden laf olsun diye çene çalmamı beklemezsin! Gel Fanny’ciğim, şu sessizlik denen lüksün tadını çıkaralım!”</p>
		<p>Fanny, ona hak verdiğini belirtmek için bile ağzını açmaktan çekindi! Onun, belli ki sabahleyin açmış olduğu konudan kaynaklanan ruh bezginliğine elinden geldiğince saygı göstermeliydi. Öyle kapkara bir sessizlik içinde dans ettiler ki seyirciler arasında, Sir Thomas’ın küçük oğlu için bir gelin büyütmüş olduğundan kuşkulananlar varsa bile kuşkuları herhalde giderilmiş oldu!</p>
		<p>Baloda Edmund hiç eğlenememişti. İlk dans edişlerinde Mary’nin neşesi üzerindeydi ama bu neşenin Edmund’a ne yararı dokunabilirdi ki! Sıkıntısını hafifleteceğine ağırlaştırıyordu kızın bu neşesi! Sonradan da (çünkü her şeye karşın bir güç onu Mary’yi tekrar dansa kaldırmaya itmişti sanki), genç kız onun mesleğinden söz ediş tarzıyla kalbini iyice kırmıştı. Konuşmuşlar, sonra susmuşlardı. Edmund mantık yürütmüş, Mary her şeyi alaya almıştı. Sonunda ikisi de sinirlenerek ayrılmışlardı. Onlara gözucuyla bakmaktan kendini alamayan Fanny gördüğü kadarına adamakıllı sevinmişti. Edmund acı çekerken sevinmek barbarlıktı. Yine de onun acı çekmesinde, genç kızı elinde olmadan mutlu kılan bir şey vardı.</p>
		<p>Edmund’la yaptığı iki dansı tamamladıktan sonra Fanny’nin daha fazla dans etmeye ne gücü kaldı ne de isteği. Sir Thomas onun nefes nefese kaldığını, elini kalbine bastırmış, sürüklenen adımlarla yürüdüğünü görünce, hemen oturup bir daha dansa kalkmamasını buyurdu. O andan itibaren Henry Crawford da oturdu. Bir ara ayaküstü kardeşinin yanına gelen William, “Zavallı Fanny!” dedi. “Ne çabuk yoruluyor! Yahu, eğlence yeni başladı. Daha iki saat dans etmeye niyetim var benim! Sen nasıl olur da böyle çarçabuk yorulursun?”</p>
		<p>Sir Thomas, “Çarçabuk mu!” diyerek saatini cebinden çıkardı. “Aziz dostum, saat sabahın üçü! Kız kardeşin de bu kadar geç saate kadar ayakta kalmaya hiç alışık değil!”</p>
		<p>“Öyleyse, Fanny’ciğim, yarın sabah beni geçirmek için kalkmak yok! Sen uyuyabildiğin kadar uyumana bak, bana aldırma!”</p>
		<p>“Nasıl olur, William!”</p>
		<p>“Ne? Yoksa Fanny seni geçirmek için erken kalkmayı mı kuruyordu?”</p>
		<p>Fanny hemen yerinden kalkıp Sir Thomas’ın yanına giderek, “Evet, efendim!” dedi. “Mutlaka kalkıp onunla birlikte kahvaltı etmeliyim. Son kez olacak bu, biliyorsunuz; son sabahımız.”</p>
		<p>“Kalkmasan daha iyi. Dokuz buçuğa kadar William kahvaltısını bitirip gitmiş olacak... Mr. Crawford, gelip saat dokuz buçukta alabilecek misiniz onu?”</p>
		<p>Gene de Fanny öyle bir diretti ki, hele gözleri de yaşla dolunca Sir Thomas, ona karşı gelemedi ve konuşma, izin anlamına gelen, tatlı bir, “Hadi, neyse!”yle son buldu.</p>
		<p>William yanlarından ayrılırken Henry Crawford, “Evet, saat dokuz buçukta,” dedi. “Tam zamanında yetişirim, çünkü benim, hatırım için kahvaltıya kalkacak fedakâr bir kız kardeşim yok!” Sonra daha alçak bir sesle, Fanny’ye, “Ben ıssız bir evden ayrılıyorum,” diye ekledi. “Ağabeyiniz, benim zaman kavramımla kendisininkinin arasında çok fark olduğunu yarın anlayacak!”</p>
		<p>Sir Thomas bir an düşündükten sonra, Henry Crawford’dan, ertesi sabah evde tek başına kahvaltı etmektense kendi erken kurulacak kahvaltı sofralarına buyurmasını rica etti. Genç adam bu çağrıya hemen olumlu yanıt verdi. Bu yanıt Sir Thomas’ın, onun duygularını anlamış olduğunu gösteriyordu. (Kendi kendine doğruyu söylemesi gerekirse, şu verilen balo bile bir dereceye kadar, Sir Thomas’ın bu yorumlarının sonucuydu.) Sözün kısası Mr. Crawford küçük Fanny’ye gerçekten âşık demekti! Sir Thomas bunun sonunun nerelere varabileceğini düşünerek tatlı hayallere daldı. Yazık ki yeğeni onun yüreğinin bu iyiliğine hiç de sevinmemişti.</p>
		<p>O, son sabahında William’la baş başa kalmayı ummuştu. Ne inanılmaz bir mutluluk olurdu bu! Gerçi isteği gerçekleşmeyecekti ama Fanny hiçbir kırgınlık duymuyordu. Tersine, keyfinin düşünülmesine, isteklerinin sorulup dikkate alınmasına o kadar hiç alışık değildi ki, üzüleceği yerde kazançlı çıktığı noktalara şaşıp seviniyordu.</p>
		<p>Biraz sonra Sir Thomas yine onun keyfini kaçıran bir şey yapıyor ve hemen gidip yatmasını salık veriyordu. “Salık” Sir Thomas’ın kendi kullandığı sözcüktü. Gerçekteyse kayıtsız şartsız bir iktidarın “salık” verişiydi bu. Fanny’ye düşen tek şey ayağa kalkmak ve Henry Crawford’un “iyi geceler”i arasında, sessizce dışarı süzülmekti.</p>
		<p>Fanny, balo salonunun mutlu görünümüne son bir göz atmak için o eski şiirdeki Branxholm Hall malikânesinin hanımı gibi, “bir an durakladı, daha çok değil!”<a class="si-noteref epub-type_noteref" href="#f17" id="ref_f17">17</a> Ortada hâlâ canla başla çalışmakta olan beş-altı azimli çifti süzdü.</p>
		<p>Sonra, duyduğu korku ve umutlardan, içtiği baharatlı, şekerli şarapla çorbalardan içini ateş basmış; ayakları danstan ağrımış; yorgun, tedirgin ve heyecanlı; yine de her şeye karşın balo denen şeyin gerçekten zevkli olduğunu düşünerek, ağır ağır, ana merdivenden yukarı çıktı. Durmaksızın çalınan köy havası da onun peşinden gelir gibiydi...</p>
		<p>Sir Thomas’ın onu böyle odasına göndermesi yalnızca sağlık durumunu düşündüğünden değildi, belki. Sir Thomas, Henry Crawford’un, Fanny’nin yanında fazla kaldığını düşünmüş olabilirdi. Kim bilir, belki de yeğeninin yumuşak başlılığını ima ederek ne kadar iyi bir eş olacağını göstermek istiyordu!</p>
	</div>
		<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f17"><a class="si-backref" href="#ref_f17">17</a>. Walter Scott’ın <em>The Lay of the Last Minstrel</em> adlı eserine gönderme yapılıyor. (Y.N.)</div>
</div>
  </body>
</html>