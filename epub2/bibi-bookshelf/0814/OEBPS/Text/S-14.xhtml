<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>10</h3>

  <h2 id="sigil_toc_id_10">KER KARRAJE</h2>

  <p>Benim oturduğum petek göz, Bee-Hive dizisinin son konutlarından biri, Kont d’Artigas’nın konutuna yüz adım mesafede. Onu Thomas Rochla paylaşmam gerekmiyor mu? Hiç olmazsa, Thomas Roch’un bana komşu olduğunu umuyorum. Bekçi Gaydon’un Healthful-House hastasını tedavi etmeye devam edebilmesi için iki hücrenin birbirine bitişik olması lazım... Çok geçmeden bu durumu anlayacağım.</p>

  <p>Kaptan Spade ve Mühendis Serkö, d’Artigas'nın yakınında, ayrı ayrı konutlarda kalıyorlar.</p>

  <p>Bir konut mu?... Evet, bu sözcüğü kullanmanın bir sakıncası yok; zira içerisi kendine özgü bir sanat anlayışıyla düzenlenmiş. Kayayı yontan usta eller, ona süslü bir çehre kazandırmış. İçeriye geniş bir kapıdan giriliyor. Kireçli kayalarda açılan ve pencere işlevini gören deliklerden gün ışığı giriyor. Pencere çerçeveleri renkli karolardan oluşmuş, içerde çeşitli odalar var; yemek odası ve salon bir vitraydan ışık alıyor, - odalar öyle düzenlenmiş ki havalandırma sistemi mükemmel. Mobilyalar farklı yerlerden gelme, canının istediğini almış. Amerika, İngiltere ve Fransadan gelme. Eşyaların sahibinin türlü stillere meraklı olduğu besbelli. Mutfak ve ofise gelince, onlar Bee-Hive’ın arkasındaki ek bölümlere yerleştirilmiş.</p>

  <p>Öğleden sonra, kesin kararımı verdim, niyetim Kont d’Artigas’yla bir “görüşme yapmak” tı. Dışarı çıktığım sırada, bu zatın gölün kıyısından arı kovanına doğru çıktığını görüyorum. Ya beni hiç görmedi, ya da görmezlikten geldi; adımlarını çabuklaştırdığından yetişemedim.</p>

  <p>“Ne olursa olsun, benimle görüşmesi lazım!” dedim kendi kendime.</p>

  <p>Hızla peşinden gidiyorum, ama konutun kapısı kapandığından duraklıyorum.</p>

  <p>Malezya kökenli, çok esmer, iriyarı tuhaf bir adam hemen eşikte beliriyor. Sert bir sesle uzaklaşmamı işaret ediyor.</p>

  <p>Bu uyarıya karşı çıkıp iyi bir İngilizceyle iki kez şu cümleyi ısrarla yineliyorum:</p>

  <p>“Hemen şimdi görüşmek istediğimi Kont d’Artigas’ya iletin!”</p>

  <p>Bu sözleri Back-Cup kayalarına söylesem yeridir! Yabani, kuşkusuz tek kelime İngilizce anlamıyor ve tehditkar bir haykırışla karşılık veriyor.</p>

  <p>Kapıyı zorlayarak Kont d’Artigas'nın dikkatini çekmek için bağırmayı düşünüyorum. Ancak bu davranışım, bu herkülvari bir güce sahip olduğunu düşündüğüm Malezyalıyı öfkelendirmekten başka bir işe yaramayacak.</p>

  <p>Bana açıklama yapma işini erteliyorum, -er ya da geç bir cevap alacağım.</p>

  <p>Doğu yönünde, sıra sıra dizilmiş Bee-Hive konutlarını izleyerek giderken, kafam yeniden Thomas Roch’a takılıyor. Bu ilk gün boyunca, hâlâ onu göremediğime hayret ediyorum. Yeni bir nöbete mi yakalandı acaba?...</p>

  <p>Bu varsayım kabul edilir gibi değil. Öyle olsaydı, Kont d’Artigas -sözlerine inanılacak olursa- bekçi Gaydon’un mucitle ilgilenmesini isterdi.</p>

  <p>Yüz adım kadar yürümüştüm ki Mühendis Serkö ile karşılaştım.</p>

  <p>Her zamanki gibi keyifli, sevimli tavırları olan bu alaycı adam beni görünce gülümsüyor ve benden kaçmaya yeltenmiyor. Onun bir meslektaşı, bir mühendis olduğumu bilse -onun da mühendis olduğunu tabii- belki bana daha çok ilgi gösterecek!... Ama adımı ve niteliklerimi ondan gizlemek zorundayım.</p>

  <p>Mühendis Serkö durdu, gözleri parlıyor, dudaklarında alaycı bir gülümseme var. Çok nazik bir jestle beni selamlıyor.</p>

  <p>Bu nezakete soğuk bir şekilde karşılık veriyorum, - o soğukluğu fark etmemiş gibi yapıyor. Dingin ve çınlayan bir sesle:</p>

  <p>“Aziz Yonatan sizi korusun Mösyö Gay-don!” diyor. “Güzel bir rastlantı sonucu bu mağarayı görmenizden dolayı, umarım bize kızmıyorsunuzdur. Ötekilerin yanında harikadır burası... Evet! En güzellerinden... Ne var ki yerküre üzerinde en az tanınanlarından biri!...” Sıradan bir bekçiyle konuşurken kullanılan bu bilimsel dil beni şaşırtıyor. Cevap verirken kendimi tutuyorum:</p>

  <p>"Mösyö Serkö, bu mağarayı ziyaret ettikten sonra, dışarı çıkma özgürlüğüm olsa, hiçbir şeye kızmam!”</p>

  <p>- Nasıl! Şimdiden bizi terk etmeyi mi düşünüyorsunuz Mösyö Gaydon? Healthful-House’ın o hüzünlü pavyonuna mı döneceksiniz?... Olağanüstü malikanemizin daha tamamını görmediniz bile. Kıyas kabul etmez güzelliklerine hayran kaldığınız zaman... Doğa hiçbir yerde böylesine cömert davranmamıştır...</p>

  <p>- Gördüklerim bana yeter, dedim. Siz benimle ciddi ciddi konuşursanız, ben de size ciddiyetle cevap veririm. Daha fazlasını görmek istemiyorum.</p>

  <p>- Haydi Mösyö Gaydon, bana izin verin de size burasını tanıtayım. Hiç düşmanı olmayan bu çevrede yaşamanın avantajlarını henüz değerlendirmiş değilsiniz!... Her türlü kaygıdan uzak, tatlı ve sakin bir yaşam bu. Gelecek güvence altına alınmış, hiçbir yerde rastlanmayan maddi koşullar sağlanmış, iklim hep aynı. Atlantik kıyılarını döven fırtınalardan korkacak bir şey yok, kış mevsiminin dondurucu soğuğu, yaz mevsiminin yakıcı günleri söz konusu değil!... Bu ılıman ve temiz havayı mevsim değişiklikleri çok az etkiliyor!... Plüton ya da Neptün’ün öfkelerinden hiç korkmayız burada...</p>

  <p>Bana öyle geliyor ki bu mitolojik isimleri özellikle kullanıyor. Mühendis Serkö’nün benimle dalga geçtiği besbelli. Bekçi Gaydon, Plüton ve Neptün isimlerini hiç işitmiş midir acaba?...</p>

  <p>“Mösyö, diyorum, bu iklim size iyi gelebilir, bu mağarada yaşamanın avantajlarını hak ettikleri şekilde değerlendirebilirsiniz.</p>

  <p>Back-Cup ismini az kalsın ağzımdan kaçıracaktım... Tam zamanında kendimi tuttum. Bu adacığın ismini ve Bermuda Adaları’nın batı ucuna doğru bir uzantısı olduğunu bildiğimden kuşkulansalar başıma neler gelirdi kimbilir!</p>

  <p>Konuşmaya devam ettim:</p>

  <p>“Fakat bu iklim bana iyi gelmiyorsa, onu değiştirmeye hakkım var sanırım...</p>

  <p>- Hakkınız mı? Gerçekten...</p>

  <p>- Serbest bırakılmamdan ve Amerika’ya geri dönmemin sağlanmasından söz ediyorum.</p>

  <p>Mühendis Serkö:</p>

  <p>- Size karşı çıkmak için hiçbir geçerli nedenim yok Mösyö Gaydon, diye cevap veriyor. İsteğiniz her yönüyle doğru. Yine de burada mükemmel ve soylu bir bağımsızlık içinde yaşadığımızı göz ardı etmeyin. Hiçbir yabancı güç adına çalışmıyoruz; dışarıdan dayatılan her türlü otoriteden uzaktayız. Gerek eski, gerek yeni kıtada olsun, hiçbir Devletin emrinde değiliz... Bu tavır, gururlu ruhu ve yüksek kalbi olan herkes tarafından takdirle karşılanır... Üstelik tanrıların elleriyle oyulmuş gibi görünen bu toprak parçaları bilgili bir zekaya ne anılar anımsatmaz ki... Eskiden Trophonius’un ağzından konuşan tanrılar bu toprak parçalarının içinden kendi mesajlarını iletirlerdi...</p>

  <p>Mühendis Serkö’nün mitolojiden alıntılar yapmaktan hoşlandığı kesin! Plüton ve Neptün’den sonra Trophonius! Haydi bakalım! Bir hastane bekçisinin Trophonius’u tanıması düşünülebilir mi?... Bu alaycı adamın dalga geçmeye devam ettiği aşikar. Aynı tarzda ona karşılık vermemek için bütün sabrımı kullanıyorum.</p>

  <p>Kısık bir sesle:</p>

  <p>“Bir ara, diyorum, şu konuta girmek istedim. Yanılmıyorsam, Kont d’Artigas'nın konutu. Ve engellendim...</p>

  <p>- Kimin tarafından Mösyö Gaydon?...</p>

  <p>- Kontun hizmetinde olan bir adam.</p>

  <p>- Büyük olasılıkla bu adam sizin oraya girmemeniz için emir almıştır.</p>

  <p>- Ama istese de istemese de Kont d’Artigas'nın benimle görüşmesi lazım...</p>

  <p>Mühendis Serkö gülümseyerek cevap veriyor:</p>

  <p>- Korkarım bu kolay değil, hattâ olanaksız...</p>

  <p>-Ama niçin?...</p>

  <p>- Kont d’Artigas artık burada yok.</p>

  <p>- Zannederim, alay ediyorsunuz!... Az önce, onu gördüm...</p>

  <p>- Gördüğünüz Kont d’Artigas değil, Mösyö Gaydon...</p>

  <p>- Peki kim, Tanrı aşkına?...</p>

  <p>- O, Korsan Ker Karraje’dir.”</p>

  <p>Korsan Ker Karraje mi!</p>

  <p>Evet!... Bu isim kafamda bir dolu çağırışımlar uyandırıyor!... Bu ismi tanıyorum ve belleğimde öyle anılar canlanıyor ki!... Yalnızca Ker Karraje adı bile bir sürü anlaşılmaz şeye açıklık getiriyor! Nasıl bir adamın ellerine düştüğümü açıklıyor!... Daha önce bildiklerim ve Back-Cup’a gelişimden beri Mühendis Serkö’nün ağzından öğrendiklerimden sonra, bu Ker Karraje’nin geçmişi ve şimdiki yaşamına ilişkin şeyleri anlatmam yerinde olacak.</p>

  <p>Bundan sekiz dokuz yıl önce, Batı Pasifik denizleri, sayısız saldırılar ve korsancılık olaylarıyla çalkalanıyordu. Benzeri görülmemiş bir cesaretle gerçekleştirilen eylemlerdi bunlar. O tarihte, farklı kökenlerden oluşan bir korsanlar çetesi, asker kaçakları, hapishane kaçkınları, gemilerden kaçan tayfalar dehşet verici bir liderin etrafında toplanmışlardı. Bu çetenin çekirdek yapısı ilkin Avrupa ve Amerika halklarının ıskartaya çıkarılmış insanlarından oluşmuştu. Bunlar Güney Avustralya ile Yeni Galler’de keşfedilen zengin altın madeni yataklarının cazibesine kapılmışlardı. Bu altın arayıcılarının arasında, Kaptan Spade ile Mühendis Serkö de bulunuyordu. Toplum dışına düşen bu adamları, belirli bir düşünce ve karakter benzerliği çok geçmeden sıkı sıkıya birbirine bağladı.</p>

  <p>Eğitimli ve azimliydiler; sırf zekalarını kullanarak her alanda belirli bir başarıya ulaşabilirlerdi. Gelgelelim utanma sıkılma bilmeyen bu vicdansız adamlar her ne yolla olursa olsun zengin olmayı kafalarına koymuşlardı. Sabırla ve düzenli çalışmayla elde edebilecekleri şeyleri kurnazlık ve vurgunculuk yaparak ele geçireceklerini düşündüklerinden en akla hayale gelmez serüvenlere atıldılar. Altın yataklarında servet yapmaya gelen bir yığın serseri gibi varsıl olsalar da bir gün yıkıma uğrayacaklardı.</p>

  <p>O sırada, Güney Yeni Galler'in altın madenlerinde eşi benzeri olmayacak kadar yürekli bir adam bulunuyordu. Hiçbir şeyden -hattâ adam öldürmekten bile- çekinmeyen o atılgan adamlardan biriydi bu. Yaman ve kötü insanlar üzerinde dayanılmaz bir etkisi vardı.</p>

  <p>Adamın adı Ker Karraje idi.</p>

  <p>Bu korsan nereden geliyordu ve kökeni neydi, geçmişinde ne vardı? Ona ilişkin soruşturmalardan hiçbir sonuç alınamamıştı. Gelgelelim bütün kovuşturmalardan kurtulmayı becerse de onun adı -daha doğrusu kendine verdiği ad- her yana yayıldı. Efsanevi, görünmez, ele geçmez bir kişilik gibi korku ve dehşetle anılıyordu.</p>

  <p>Bense onun Malezya ırkından geldiğini sanmıştım. Her neyse, önemli değil. Kesin olan bir şey varsa, tam anlamıyla ürküntü veren bir deniz korsanıyla karşı karşıya bulunmamdı. Açık denizlerdeki sayısız saldırıların failiydi bu adam.</p>

  <p>Mühendis Serkö ve Kaptan Spade'la tanıştığı Avustralya altın madenlerinde birkaç yıl geçirdikten sonra, Ker Karraje, Melbourne Limanından bir gemiyi ele geçirmeyi başardı. Gemi, Victoria Eyaleti’ne aitti. Çok geçmeden sayısı üçe katlanacak olan otuz kadar sahtekar onun adamları oldu. Pasifik Okyanusu’nun bu parçasında korsanlık yapmak hâlâ çok kolay, hem de çok kazançlı bir işti. Öyle çok gemiler yağmalandı, öyle çok gemi mürettebatı öldürüldü, sömürge askerlerinin savunmaktan aciz kaldığı bazı batı adalarında öyle çok baskın ve talan yapıldı ki... Kaptan Spade tarafından yönetilen ve bu olayların çoğunda parmağı olan Ker Karraje’nin gemisi ihbar edildiyse de bir türlü ele geçirilemedi. Sanki sihirli bir el tarafından bu takımada labirentlerinin arasında sırra kadem basıyordu. Korsan takımadalardaki bütün boğaz ve küçük koyları tanıyordu.</p>

  <p>Yani takımada dolaylarında dehşet kol geziyordu. İngilizler, Fransızlar, Almanlar, Ruslar, Amerikalılar gemilerini bu hayalet geminin peşine taktılar ama boşunaydı. Yağmalar ve katliamların ardından, nereye gittiği, nereye gizlendiği bilinmiyordu. Onu yakalamak ve cezalandırmak olanaksızdı. Herkes umutsuzluğa düşmüştü.</p>

  <p>Bir gün, bu cinayet olayları son buldu. Bundan böyle, Ker Karraje adını kimse ağzına almaz oldu. Pasifik Okyanusu’nu terk edip başka denizlere mi gitmişti?... Başka yerde mi korsanlık yapacaktı?... Uzunca bir süre, hiç korsanlık olayı duyulmadığından insanlar şöyle düşündüler: Önemli bir kısmını zevk ve eğlencede harcamış olsalar da hırsızlık mallarından ellerinde epey şey kalmış olmalıydı; bunun da muazzam değerli bir hâzineyi meydana getirmesi olağandı. Şimdi Ker Karraje ve adamları o hâzineyi her halde güvenli bir yere saklamışlardı ve onun nimetlerinden yararlanıyorlardı.</p>

  <p>Çete ortalıktan kaybolduğundan bu yana nereye sığınmıştı?... Bu konuda yapılan bütün araştırmalar sonuçsuz kaldı. Tehlikeyle birlikte endişe de ortadan kalktığından, tüm bu olaylara sahne olan Batı Pasifik de o saldırılar kendini unutturmaya başladı.</p>

  <p>Olan bitenler şöyleydi, -daha doğrusu ben Back-Cup’tan kaçmayı başaramazsam, kimsenin bilemeyeceği şeyler şunlardı:</p>

  <p>Evet, bu korsanlar Pasifik Okyanusu’nun batı denizlerini terk ettikleri zaman, ellerinde hatırı sayılır miktarda bir servet vardı. Gemilerini yok ettikten sonra, çeşitli yerlere dağıldılar. Ancak Amerika Kıtası’nda yeniden buluşmak üzere sözleşmişler di.</p>

  <p>O tarihte, Mühendis Serkö kendi konusunda çok eğitimli, çok usta bir makina uzmanıydı. Deniz altı gemi sistemlerini incelemişti. Ker Karraje’ye o araçlardan birini inşa etmeyi önerdi. Amaç daha gizli, daha dehşet verici koşullarda yeniden suç işlemeye başlamaktı.</p>

  <p>Ker Karraje suç ortağının tasarısını tümüyle anladı. Para yok sayılmazdı. Sadece işe girişmek kalıyordu.</p>

  <p>Sözde Kont d’Artigas, İsveç’te Gotteborg tersanelerinde <i>Ebba</i> Yelkenlisi’ni inşa ettirirken, Mühendis Serkö Amerika’da Cramps de Philadelphie tersaneleri’ne bir deniz altı gemisinin planlarını verdi. Böyle bir geminin yapımı hiç kuşku uyandırmadı. Zaten, birazdan görüleceği gibi, hem Serkö, hem gemi çok geçmeden ortadan kayboldu.</p>

  <p>Mühendis Serkö’nün özel gözetimi altında, onun taslak modelleri sonucu bu araç meydana çıktı. O devirde gelişen gemicilik biliminin çeşitli olanaklarından yararlanıldı. Yeni icat edilmiş pillerin ürettiği elektrik akımı, pervaneye yerleştirilen alıcıları harekete geçirerek motora muazzam bir itici güç veriyordu.</p>

  <p>Kont d’Artigas'nın, Pasifik’in eski korsanı Ker Karraje olduğunu, Mühendis Serkö’nün de onun en güçlü suç ortaklarından biri olduğunu kimsenin anlayamaması doğaldı. Onu <i>Ebba</i> Yelkenlisiyle bir yıldan beri Birleşik Devletler limanlarını sık sık ziyaret eden çok varsıl, soylu bir yabancı olduğunu sanıyorlardı. Römorkörün yapımı tamamlanmadan önce yelkenli denize açılmıştı.</p>

  <p>Bu iş on sekiz aydan az olmayan bir süreyi gerekli kılıyordu. Yeni araç tamamlandığı zaman, deniz altı araçlarına ilgi duyan herkesin hayranlığını kazandı. Dış biçimi, iç düzenindeki uyum, havalandırma sistemi, oturulabilirliği, denge sağlamlığı, kullanışlılığı, suya dalışı ve yük taşıması bakımından son derece gelişmiş kolaylığı, kendini yönetme yeteneği, olağanüstü hızı, mekanik gücünü sağlayan pillerinin randımanı bakımından, <i>Gobet'</i>nin, <i>Gymnote’</i>un<a href="../Text/DiPNOTLAR.xhtml#a2" id="k2"><sup>2</sup></a>, Zédé’nin ardıllarını ve o devirde çok geliştirilmiş öteki benzerlerini bir hayli geride bırakıyordu.</p>

  <p>Birçok başarılı denemelerden sonra, açık denizde, Charleston’un dört mil açığında, herkese açık bir deneme gerçekleştirildi. Davet edilen Amerikalı ve yabancılara ait çok sayıda savaş, ticaret ve gezi gemileri bu gösteride hazır bulundular.</p>

  <p><i>Ebba'nın</i> o gemiler arasında bulunduğunu söylemeye gerek yok; Kont d’Artigas, Mühendis Serkö, Kaptan Spade ve gemi mürettebatı güvertedeydi, - yarım düzine adam deniz altı aracının manevrasıyla görevliydi; çok usta ve çok yürekli bir İngiliz makina uzmanı Gibson aracı yönetiyordu.</p>

  <p>Bu son deneme programına göre Okyanus yüzeyinde çeşitli manevralar yapıldıktan sonra, belirli bir süre için araç suya dalacak, açıkta epeyce mil uzağa yerleştirilen bir şamandıraya ulaştığı zaman tekrar su üstüne çıkacaktı.</p>

  <p>Hareket saati geldi, aracın üst kapağı kapatıldı, araç ilkin deniz yüzeyinde manevra yaptı. Hız ve viraj denemeleri seyircilerde haklı bir hayranlık uyandırdı.</p>

  <p>Sonra, <i>Ebba</i>’dan verilen bir sinyalle, araç yavaş yavaş su altına daldı ve gözden kayboldu.</p>

  <p>Gemilerden birkaçı aracın tekrar su yüzeyinde görüneceği hedefe doğru yöneldi. Üç saat geçti... Araç deniz yüzeyinde görünmedi.</p>

  <p>Oysa bilinmeyen bir şey vardı, Kont d’Artigas ile Mühendis Serkö bir konuda anlaşmışlardı. Yelkenlinin gizli römorkörü olan bu aracın oradan yüzlerce mil uzakta tekrar su yüzüne çıkması gerekiyordu. Fakat bu gizi bilenler hariç, herkes aracın gövdesinde veya makina-smda meydana gelen bir kaza sonucu ortadan kaybolduğuna inandı. Öteki gemilerde meydana gelen şaşkınlık son derece gerçekçiyken, <i>Ebba'</i>da dikkat çekici bir şaşkınlık oyunu oynandı. Deniz dibine sondajlar yapıldı, aracın izlediği varsayılan derinliğe dalgıçlar daldı. Araştırmalar boşunaydı. Atlantik derinlikleri onu yutmuştu; bundan kuşku yoktu.</p>

  <p>Bu olaydan iki gün sonra, Kont d’Artigas tekrar denize açılmış, kırk sekiz saat daha geçince, önceden kararlaştırılan yerde römorkörle buluşmuştu.</p>

  <p>Ker Karraje bu hayranlık uyandırıcı araca işte böyle sahip olmuştu: Aracın ikili bir işlevi vardı. Hem yelkenliyi çekecek, hem gemilere saldıracaktı. Kimsenin varlığından kuşku bile duymayacağı bu dehşet verici savaş aracını kullanarak Kont d’Artigas korsanlık eylemlerine yeniden başlayabilecek, kendini en iyi koşullarda güvenlik altına alacak ve işlediği suçların cezasından kurtulacaktı.</p>

  <p>Tüm bunları Mühendis Serkö’den öğrendim; kendi eseriyle övünüyor, - Back-Cup tutsağının bu sırrı asla ele veremeyeceğinden pek emin gözüküyordu. Gerçekten, Ker Karraje’nin nasıl bir saldırı gücüne sahip olduğu besbelliydi. Gece vakti, römorkör gemilere saldırır; bunlar kendini savunmaktan aciz gezi yatlarıdır. Mahmuzuyla onların dibini deler, yanlarına yanaşan yelkenlinin adamları mürettebatı öldürür, malları yağmalar. Böylece birçok gemi denizden gelen haberlerde şu umutsuz sözlerle anılır: hem canlarından hem mallarından olarak kayboldular.</p>

  <p>Charleston Körfezindeki bu iğrenç komediden sonra, Ker Karraje bir yıl boyunca, Birleşik Devletlerin açığında, Atlantik dolaylarını yağmaladı. Servetine servet kattı. Kullanmadığı malları uzak pazarlarda satışa çıkarıyor, yağmalanmış mallar altın ve gümüşe dönüşüyordu. Ancak hâlâ eksik olan bir şey vardı, bu hâzineleri koyacak ve paylaşım gününe kadar muhafaza edilmesini sağlayacak bir yere ihtiyaç vardı. Rastlantı onların yardımına koştu. Bermuda yakınlarında, deniz altı tabakalarını araştırırken, Mühendis Serkö ile makina uzmanı Gibson adacığın tabanındaki o tüneli keşfettiler. Bu tünel Back-Cup içine girişi sağlıyordu. Ker Karraje bundan âlâ bir sığınak bulabilir miydi?... Onun için, her türlü aramadan kurtulabileceği bir yerdi burası!... Böylece, bir zamanlar deniz korsanlarının ini olan Bermuda adacığı daha ürküntü verici bir çetenin eline geçti.</p>

  <p>Back-Cup korsan yuvası, geniş kubbesi altında, Kont d’Artigas ile adamlarının benim de şahit olduğum yeni yaşam biçimini düzenledi. Mühendis Serkö oraya elektrik enerjisi üreten bir fabrika kurdu; bu işi yaparken başkalarının kuşkusunu çekecek makinaların yapımıyla uğraşmadı. Sadece pillerle kolay bir montaj yaptı; bu montaj işi de madeni plakalar ve kimyasal maddeleri gerekli kılıyordu. <i>Ebba</i> bu maddeleri Birleşik Devletlerde konakladığı sıralarda elde etti.</p>

  <p>Ayın 19’unu 20’sine bağlayan gece, neler olup bittiğini sezmek artık zor sayılmaz. Rüzgar kesildiğinden üç direkli yelkenli yerinden kıpırdayamıyordu. Gün doğduktan sonra artık görünürde yoktu. Römorkör ona çarpmış, yelkenliyse saldırmıştı; böylelikle de yağmalanarak mürettebatı denize dökülmüştü... O, Atlantik derinliklerinde kaybolurken, mallarının bir kısmı <i>Ebba'nın</i> güvertesindeydi!...</p>

  <p>Ben kimin ellerine düşmüştüm? Bu serüven nasıl bitecekti?... Back-Cup hapisanesinden bir gün kaçabilecek miydim?... Bu sahte Kont d’Artigas’yı ele verip denizleri Ker Karra-je korsanlarından kurtarabilecek miydim?...</p>

  <p>Ve şu haliyle bile yeterince korkunçken, Ker Karraje, Roch Patlayıcısını ele geçirmesi durumunda daha da korkunç olmayacak mıydı?... Evet, yüz kez daha korkunç! Bu yeni savaş aracını kullanırsa, hiçbir ticaret gemisi ona dayanamaz, hiçbir savaş gemisi batmaktan kurtulamazdı.</p>

  <p>Ker Karraje adının kafamda uyandırdığı bu düşüncelerle uzun uzun boğuştum. Bu ünlü korsana ilişkin bildiğim her şey belleğimde canlanmıştı, - Pasifik dolaylarını soyarken onun varlığının bilinmemesi, deniz kuvvetlerinin onun gemisine karşı yaptığı harekatlar ve bunların boşa çıkması bir bir kafamda sıralandı. Birkaç yıldan beri, Amerika Kıtası açıklarında gemilerin anlaşılmaz şekilde ortadan kaybolmalarıda onun işi olmalıydı... Yalnızca saldırılarının yeri değişmişti... Herkes ondan kurtulduğunu sanıyordu; oysa o, Charleston Körfezi’nde sulara gömüldüğüne inanılan römorkörün yardımıyla Atlantik’in sık sık ziyaret edilen denizlerinde korsanlık yapmayı sürdürüyordu...</p>

  <p>“Şimdi,” diye düşündüm, “artık onun gerçek adını ve gerçek sığınağını biliyorum, -Ker Karraje ve Back-Cup!- ama Serkö bu adı bana rahatça söylediğine göre, bunun için izin almış olmalı... Bunun anlamı özgürlüğüme kavuşmaktan sonsuza dek vazgeçmek demek olmuyor mu?...”</p>

  <p>Mühendis Serkö anlattıklarının üzerimde bıraktığı etkiyi açıkça gözlemlemişti. Hatırlıyorum da, yanımdan ayrıldıktan sonra Ker Karraje’nin konutuna doğru yöneldi. Olanlar hakkında onu bilgilendirmek istiyordu.</p>

  <p>Gölün kenarında uzun bir yürüyüşün ardından, hücreme dönmeye karar veriyordum ki o sırada arkamda bir ayak sesi işitildi. Arkamı döndüm.</p>

  <p>Kont d’Artigas, beraberinde Kaptan Spade’la orada. Bana doğru meraklı bir bakış atıyor. O zaman kendimi tutamıyorum, ağzımdan öfkeyle karışık şu sözler dökülüyor: “Mösyö, burada beni haksız yere tutuyorsunuz! ... Healthful-House’dan kaçırdığınız Thomas Roch’u tedavi etmem için bunu yapıyorsanız, onunla ilgilenmeyi reddediyorum ve sizden beni serbest bırakmanızı istiyorum...” Korsanların reisi kılını kıpırdatmıyor, ağzından tek kelime çıkmıyor.</p>

  <p>Bunun üzerine öfkemden çılgına dönüyorum:</p>

  <p>“Cevap verin Kont d’Artigas -ya da daha doğrusu- kim olduğunuzu biliyorum... Cevap verin... Ker Karraje...”</p>

  <p>Ve cevap veriyor:</p>

  <p>“Bekçi Gaydon nasıl Mühendis Simon Hart ise, Kont d’Artigas da Ker Karraje’dir ve Ker Karraje kendi gizlerini bilen Mühendis Simon Hart’a özgürlüğünü asla geri vermeyecektir!...”</p>
</body>
</html>
