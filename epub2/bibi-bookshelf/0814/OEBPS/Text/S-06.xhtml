<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>2</h3>

  <h2 id="sigil_toc_id_2">KONT D’ARTIGAS</h2>

  <p>Gerçekten, kimdi bu Kont d’Artigas? İspanyol mu?... Aslında, adı İspanyola benziyordu. Ancak yelkenlisinin kıç tarafında altın harflerle <i>Ebba</i> yazıyordu. Bu isim tamamen Norveç kökenliydi. Bu zata <i>Ebba</i> kaptanının adı nedir diye sorulsaydı Spade diye cevap verecek, baştayfanınkinin Effrondat, aşçıbaşınınkinin de He(sağ)lim olduğunu söyleyecekti. Bütün bu ahenksiz tuhaf isimler çok farklı milliyetleri temsil ediyordu.</p>

  <p>Kont d’Artigas'nın tipinden herhangi akla yakın bir varsayım çıkarılabilir mi?... Kolay değil. Ten rengi, simsiyah saçları, davranışlarındaki iyimserlik İspanyol kökenli biri olduğunu düşündürse de bütün olarak bakıldığında İberik Yarımadası insanlarının özelliklerini hiç de göstermiyordu.</p>

  <p>Ortanın üzerinde boyu olan, çok sağlam yapılı, en fazla kırk beş yaşındaydı. Kibirli ve sakin duruşuyla Malezya’nın görkemli tiplerinin kanını taşıyan bir Hindu senyörüne benziyordu. Soğuk mizaçlı olmasa da buyurgan hareketleri, kısa konuşmalarıyla en azından öyle görünmeye çalışıyordu. Mürettebatının ve kendisinin konuştuğu dile gelince, Hint Okyanusu adalarında ve civar denizlerde kullanılan bir dildi. Şurası doğru ki deniz yolculukları onu yeni dünyaya ya da eski kıtanın kıyılarına götürdüğü zaman, telaffuzu onun yabancı kökenli olduğunu azıcık ele vermekle beraber, dikkat çekici bir kolaylıkla kendini İngilizceyle ifade ediyordu.</p>

  <p>Kont d’Artigas'nın geçmişi, kuşkusuz heyecan dolu ve gizemliydi. Bugün de farklı değildi. Serveti nereden geliyordu? Soylu bir kişi gibi, şatafatlı yaşadığına göre, kuşkusuz hatırı sayılır bir servetti. Her zaman oturduğu konutu nerede bulunurdu? Hiç değilse, yelkenlisinin bağlı olduğu liman hangisiydi? Bu konuda hiç kimse bir şey diyememiş, çok ketum göründüğünden kimse ona bir şey sorma fırsatını yakalayamamıştı. Amerikalı röportaj muhabirlerinin yararına olsa bile, bir mülakatla saygınlığını küçük düşürecek adama benzemiyordu.</p>

  <p>Onun hakkında bilinen şey, yalnızca gazetelerde çıkan haberlerden ibaretti. Bu haberler de <i>Ebba'nın</i> herhangi bir limanda ve özellikle Birleşik Devletlerin doğu kıyılarındaki limanlarda bulunduğunu bildirirlerdi. Gerçekten, yelkenli neredeyse aynı tarihlerde o limana gelir, uzun bir deniz yolculuğu için gereken yiyecek içecek ihtiyaçlarını karşılardı. Ancak bu ihtiyaçlar, ekmek, bisküvi, konserveler, kuru ve taze et, sığır ve koyun paçası, şarap, bira, alkollü içkiler gibi erzakla sınırlı kalmaz; giysiler, kap kacak, lüks ve zorunlu eşya gibi ihtiyaçları da kapsardı. Bütün bu mallar yüksek fiyatla, ister dolar, ister İngiliz lirası ya da başka bölgelerin paralarıyla satın alınırdı.</p>

  <p>Buradan şu anlaşılıyor ki Kont d’Artigas’nın özel yaşamı hiç bilinmese de kendisi Amerikan kıyılarının çeşitli limanlarında, Florida Yarımadasından tutun da New England limanlarına kadar oldukça iyi tanınıyordu.</p>

  <p>Şu halde, Kont d’Artigas'nın ziyaret isteğinden Healthful-House başhekiminin çok onur duymasına ve saygıyla kabul etmesine hayret etmemeli.</p>

  <p><i>Ebba</i> Yelkenlisi New-Berne Limanı’na ilk kez yanaşıyordu. Herhalde yelkenliyi Neuze ırmağının ağzına sırf sahibinin kaprisi getirmişti. Burada ne işi vardı?... Erzak mı alacaktı?... Hayır, çünkü Pamplico-Sound, Boston, New York, Dover, Savannah, Kuzey Karolina’daki Wilmington ve Güney Karolina’daki Charleston gibi başka limanların sunduğu kaynakları sağlamazdı. Neuze halici, New-Berne’in önemsiz bir pazarıydı, Kont d’Artigas banknotlarını ve kuruşlarını hangi mallar karşılığında harcayabilirdi? Craven kontluğunun merkezinde olsa olsa beş altı bin kişi oturuyordu. Ticaret, ipek böceği tohumları, domuz eti, mobilyalar ve deniz gereçleri ihracatıyla sınırlıydı. Üstelik, birkaç hafta önce, yelkenli on gün boyunca Charleston Limanı'nda kalmış ve her zamanki gibi bilinmeyen bir yöne yapılacak bir yolculuk için erzakla doldurulmuştu.</p>

  <p>Peki bu gizemli zat sırf Healthful-House’ı ziyaret etmek için mi gelmişti?... Olabilir, bu işletmenin çok haklı ve çok doğru bir ünü olduğuna göre, bunda şaşılacak bir şey yok.</p>

  <p>Belki de Kont d’Artigas, Thomas Roch’la karşılaşmak hevesine kapılmıştı! Fransız mucidin evrensel ünü bu merakı uyandırıyordu. Bir deli dâhinin buluşları çağdaş askerlik sanatının yöntemlerinde devrim yapmayı vaad ediyordu!</p>

  <p>Pusulasında belirttiği gibi Kont d’Artigas öğleden sonra Healthful-House’m kapısında kendini tanıttı. <i>Ebba</i>'nın kaptanı Spade ona eşlik ediyordu.</p>

  <p>Verilen emirlere uyularak ikisi de içeri alınıp başhekimin odasına götürüldüler.</p>

  <p>Başhekim, Kont d’Artigas’yı saygıyla karşıladı, emrine amade oldu, onun kılavuzluğunu yapmak onurunu kimseye bırakmak istemedi ve ilgisinden dolayı içtenlikli teşekkürleri kabul etti. Hastanenin genel salonları ve özel odalar ziyaret edilirken, başhekim hastalara gösterilen özeni anlata anlata bitiremiyordu -söylediğine göre, özenli ve konforlu bakımları ve tedavileri sayesinde hastalar ailelerine geri dönmüş, bu sonuçlar Healthful-House’a haklı bir başarı sağlamıştı.</p>

  <p>Kont d’Artigas her zamanki soğukluğunu ısrarla sürdürerek dinliyor, bitmez tükenmez ağız kalabalığına ilgi gösterirmiş gibi yaparak büyük olasılıkla onu buraya getiren arzusunu çok iyi gizliyordu. Bu sırada, bir saatin feda edildiği bu gezintinin sonunda konuşma gereği duydu:</p>

  <p>“Mösyö, son zamanlarda kendisinden sıkça söz edilen bir hastanız vardı sanırım. Hattâ kamuoyunun ilgisini büyük ölçüde Healthful-House’ın üzerine çekmişti, öyle değil mi?</p>

  <p>Başhekim:</p>

  <p>- Sanırım Thomas Roch’tan söz ediyorsunuz mösyö kont? diye sordu.</p>

  <p>- Aslında... şu Fransız... şu mucit aklını büyük ölçüde bozmuş gibi görünüyor...</p>

  <p>- Çok bozmuş mösyö kont, belki böyle olmasına şükretmeliyiz! Kanımca bu buluşların insanlığa kazandıracağı hiçbir şey olamaz, bunlar zaten sayıları çok fazla olan, yıkıcı araçları çoğaltıyor...</p>

  <p>- Çok doğru mösyö. Bu konuda sizinle aynı fikirdeyim. Gerçek gelişme bu yönde olamaz, bu yönde yürüyenleri zararlı dehalar olarak görürüm. Ama bu mucid zihinsel yeteneklerini gerçekten tümüyle yitirdi mi acaba?...</p>

  <p>-Tümüyle... Hayır... Mösyö kont, yaşamın olağan şeyleri dışında hayır. Bu bakımdan, artık ne sorumluluk bilinci, ne de kavrama yeteneği var. Ancak mucit dehası olduğu gibi yerinde, zihinsel bozulmadan hiç etkilenmedi ve kötü niyetli iddialarına göz yumulursa onun ellerinden yeni bir savaş silahının çıkacağına kuşkum yok... Üstelik hiç gerek duyulmayan bir şey...</p>

  <p>Kont d’Artigas:</p>

  <p>- Hiç gereği yok, diye yineledi.</p>

  <p>Kaptan Spade onun sözünü onaylarmış gibi göründü.</p>

  <p>- Bununla birlikte mösyö kont, bizzat kendiniz değerlendirebilirsiniz, işte Thomas Roch’un pavyonu önüne geldik. Kamu güvenliği açısından içeri kapatılması gerekse de durumunun gerekli kıldığı bütün özen gösterildi ve her bakımdan ilgi ve saygıyla davranıldı. Ayrıca Healthful-House’da boşboğaz kişilere karşı güven de sayılır.</p>

  <p>Başhekim çok anlamlı bir şekilde başını sallayarak cümlesini bitirdi. Bu sözler yabancının dudaklarında fark edilmeyen bir gülümsemeye neden oldu.</p>

  <p>Kont d’Artigas:</p>

  <p>“Ancak Thomas Roch hiç tek başına bırakılmıyor, değil mi?” diye sordu.</p>

  <p>- Asla, mösyö kont, asla. Yanında kendisine mutlak güvendiğimiz bir bekçi bulunuyor, onun dilini konuşuyor ve sürekli gözetim altında tutuyor. Şöyle ya da böyle ağzından buluşuna ilişkin bir şey kaçıracak olursa, söylediği şeyler anında kaydedilecek ve değerlendirilecek.”</p>

  <p>O sırada, Kont d’Artigas Kaptan Spade’a hızlı bir bakış attı, o da “anlaşıldı” der gibi bir jestle karşılık verdi. Gerçekten de, bu ziyaret sırasında, kaptanı gözlemleyen bir kimse, onun bu 17 no’lu pavyonu çevreleyen parkı en ince ayrıntısına kadar incelediğini, bütün giriş çıkışları -büyük olasılıkla önceden tasarlanmış bir plan doğrultusunda- belirlediğini fark ederdi.</p>

  <p>Pavyonun bahçesiyle Healthful-House’ın ana duvarı yanyanaydı. Dışarıdan bu duvar tepenin ayaklarını sarıyor, tepenin arka yönü hafif bir yokuş halinde Neuze ırmağının sağ kıyısına kadar uzanıyordu.</p>

  <p>Pavyonun bir zemin katı vardı, üzerinde de İtalyan tarzı bir taraça bulunuyordu. Zemin kat, pencerleri demir parmaklıklarla kaplı iki oda ve bir giriş odasından oluşmuştu. Konutun her yanında olağanüstü güzelliklte yapraklarla örtülü muhteşem ağaçlar yükseliyordu. Ön tarafta, kadifemsi körpe çimenlikler yeşillere bürünmüştü; çimenlik görkemli çiçekler, envai çeşit küçük ağaçlarla süslüydü. Yaklaşık yarım dönüm genişliğindeki bu bahçede Thomas Roch bekçisinin gözetiminde dolaşabiliyordu.</p>

  <p>Kont d’Artigas, Kaptan Spade ve başhekim duvarla çevrili bu alana girdikleri zaman, ilkin kulübenin kapısında duran bekçi Gaydon’u fark ettiler.</p>

  <p>Kont d’Artigas'nın bakışları birdenbire bekçinin üzerine çevrildi. Sanki bekçi tuhaf bir ısrarla onu gözlemliyor gibiydi. Ancak başhekim bunu hiç fark etmemişti.</p>

  <p>Ne var ki 17 no’lu konutta bulunan hastayı yabancılar ilk kez ziyaret etmiyorlardı; zira Fransız mucide, haklı olarak Healthful-House’da bulunan en ilginç hasta gözüyle bakılıyordu. Bununla birlikte, Gaydon’un dikkati, uyruğunu bilmediği bu iki kişinin ilginçliği üzerine toplanmıştı. Kont d’Artigas adı ona yabancı sayılmazdı ama, doğudaki limanlara uğradığı sırada bu varsıl soylu kişiyle karşılaşmak fırsatını hiçbir zaman yakalayamamıştı ve <i>Ebba</i> Yelkenlisinin Healthful-House tepesinin dibine, Neuze’ün girişine demirlediğini de bilmiyordu.</p>

  <p>Başhekim:</p>

  <p>“Gaydon, şu anda Thomas Roch nerede?...” diye sordu.</p>

  <p>Bekçi, pavyonun arkasında, düşünceli adımlarla ağaçların altında gezinen bir adamı eliyle göstererek:</p>

  <p>- Orada, diye cevap verdi.</p>

  <p>- Mösyö Kont d’Artigas, Healthful-House’ı ziyaret etme iznini almıştır. Son zamanlarda kendisinden çok konuşulan Thomas Roch’u görmeden gitmek istemedi...</p>

  <p>Kont d’Artigas ekledi:</p>

  <p>- Federal hükümet kendisini bu kuruluşa kapatarak önlem almasaydı, daha ondan çok söz edilecekti...</p>

  <p>- Zorunlu önlem, mösyö kont.</p>

  <p>- Gerçekten zorunlu, sayın başhekim. İnsanlığın huzuru için bu mucidin sırrıyla beraber sönüp gitmesinden daha hayırlı bir şey olamaz.</p>

  <p>Gaydon, Kont d’Artigas’ya baktıktan sonra, tek kelime etmedi, iki yabancının önünden giderek duvarla çevrili konutun dibindeki sık ağaçlığa doğru yöneldi.</p>

  <p>Ziyaretçiler birkaç adım atmışlardı ki Thomas Roch’la burun buruna geldiler.</p>

  <p>Thomas Roch onların geldiğini görmemişti. Çok yakınlaştıklarında bile, büyük olasılıkla onların farkında değildi.</p>

  <p>Bu arada, Kaptan Spade hiç kuşku uyandırmadan, yerlerin durumunu, Healthful-House parkının alt bölümünde bulunan 17 no’lu pavyonun konumunu incelemeye devam ediyordu. inişli ağaçlıklı yolları tekrar çıkarken ana duvarın üstünden yükselen bir gemi direğinin tepesini fark etti. <i>Ebba</i> Yelkenlisinin direklerini tanıması için bir göz atması yetmişti. Böylece bu tarafta, duvarın Neuze’ün sağ kıyısı boyunca uzandığından emin olmuştu.</p>

  <p>Bu sırada, Kont d’Artigas Fransız mucidi inceliyordu. Hâlâ güçlü olan bu adamın sağlığı -bunu görebiliyordu- on sekiz aydır süren bir kapatılmadan zarar görmemişe benziyordu. Ancak tuhaf duruşu, tutarsız hareketleri, yabani bakışları, etrafındaki her şeye karşı ilgisizliği, tümüyle bilincini yitirdiğine ve zihinsel yeteneklerinin derinden azaldığına işaret ediyordu.</p>

  <p>Thomas Roch bir bankın üzerine oturdu, elinde tuttuğu bastonun ucuyla yere bir kale çizdi. Sonra diz çökerek, kale burçlarını simgeleyen küçük kum yığınları oluşturdu. Ardından yakınındaki çalıdan birkaç yaprak kopardı, onları kum yığınlarının üzerine dikti, bunlar küçük bayrakları andırıyordu. Bu işi öyle ciddiyetle yapmıştı ki onu seyrden kişilere aldırış bile etmemişti.</p>

  <p>Bu, bir çocuk oyunuydu, ama bir çocuk kendine özgü bu ciddiyeti gösteremezdi.</p>

  <p>Her zamanki kaygısızlığına rağmen, biraz hayal kırıklığına uğrayan Kont d’Artigas:</p>

  <p>“Tam anlamıyla deli mi?...” diye sordu.</p>

  <p>Başhekim:</p>

  <p>- Sizi uyarmıştım mösyö kont, diye cevap verdi. Yaptıklarından hiçbir şey anlaşılmıyor.</p>

  <p>- Hiç olmazsa, biraz dikkatini çekemez miyiz?...</p>

  <p>- Onu ikna etmek epey zor olacak.</p>

  <p>Sonra bekçiye dönerek:</p>

  <p>“Ona bir şeyler söyleyin Gaydon, belki sesinizi işitince karşılık verecektir...</p>

  <p>Gaydon:</p>

  <p>- Bana karşılık vereceğinden emin olabilirsiniz sayın başhekim, dedi.</p>

  <p>Sonra hastanın omuzuna dokunarak oldukça yumuşak bir sesle:</p>

  <p>“Thomas Roch?...” dedi.</p>

  <p>Adam başını kaldırdı, orada hazır bulunan kişilerden yalnızca bekçisini gördü. Oysa Kont d’Artigas, Kaptan Spade ve başhekim ona sokulmuşlar, etrafında çember oluşturmuşlardı.</p>

  <p>Gaydon İngilizce konuşarak:</p>

  <p>“Thomas Roch, dedi, işte sizi görmeyi arzulayan yabancılar... Sizin sağlığınızla, çalışmalarınızla ilgileniyorlar...”</p>

  <p>Bu son sözcük, mucidi kayıtsızlığından uzaklaştırır gibi oldu.</p>

  <p>Anadili gibi konuştuğu İngilizceyle yineledi:</p>

  <p>“Çalışmalarım mı?...”</p>

  <p>O zaman, bir çocuğun parmakları arasında bilyeyi tutuşu gibi yerden bir çakıl taşı aldı, onu kum yığınlarından birine fırlatarak devirdi.</p>

  <p>Bir sevinç çığlığı attı.</p>

  <p>“Devrildi!... Burç devrildi!... Patlayıcım bir vuruşta onu yere serdi!”</p>

  <p>Thomas Roch ayağa kalkmıştı, gözlerinde zafer ateşi parıldıyordu.</p>

  <p>Başhekim Kont d’Artigas’ya dönerek:</p>

  <p>“Görüyorsunuz ya,” dedi, “buluşunun saplantısı asla onu terk etmiyor...”</p>

  <p>Bekçi Gaydon ekledi:</p>

  <p>- Ve onunla beraber ölecek!”</p>

  <p>- Gaydon, ona Patlayıcısından söz ettiremez misiniz?...</p>

  <p>- Emrediyorsanız sayın başhekim... Denerim...</p>

  <p>- Emrediyorum, çünkü öyle sanırım, bu konu Kont d’Artigas’yı ilgilendirebilir...</p>

  <p>İçinden geçen duyguları hiç belli etmeyen soğuk yüz ifadesiyle Kont d’Artigas:</p>

  <p>- Doğrusu evet, diye karşılık verdi.</p>

  <p>Bekçi uyardı:</p>

  <p>- Ancak bu, yeni bir nöbet geçirmesine neden olabilir. Bunu göze aldığımı belirtmek zorundayım.</p>

  <p>- Yeterli gördüğünüz zaman konuşmayı kesersiniz. Patlayıcısını satın almak için bir yabancının onunla görüşmek istediğini Thomas Roch’a söyleyin...</p>

  <p>Kont d’Artigas:</p>

  <p>- Ama gizini ağzından kaçırmasından korkmuyor musunuz? diye sordu.</p>

  <p>Bu sözler öyle heyecanla söylenmişti ki Gaydon kuşkulu bir bakış atmaktan kendini alamadı. Ancak gizemli zat bu bakıştan hiç endişelenir gibi görünmedi.</p>

  <p>Gaydon:</p>

  <p>“Korkacak bir şey yok,” diye cevap verdi, “istediği milyonları onun eline vermedikçe hiçbir vaat Thomas Roch’un gizini ağzından alamaz!...”</p>

  <p>Kont d’Artigas sakin sakin:</p>

  <p>- Üzerimde o kadar yok, dedi.</p>

  <p>Gaydon hastasının yanına döndü, omuzuna dokunarak:</p>

  <p>“Thomas Roch,” dedi, “bu yabancı baylar sizin buluşunuzu satın almayı öneriyorlar...”</p>

  <p>Thomas Roch ayağa kalktı.</p>

  <p>“Buluşum,” diye haykırdı, “patlayıcım... Ateşleme aygıtım?...”</p>

  <p>Giderek artan bir hareketlilik, Gaydon’un sözünü ettiği ve bu türden soruların neden olduğu nöbetin pek yakında başlayacağını gösteriyordu.</p>

  <p>Thomas Roch sordu:</p>

  <p>“Benden kaç paraya satın almak istiyorsunuz... Kaç paraya?...”</p>

  <p>Çok büyük bir miktar önermekte hiçbir sakınca yoktu.</p>

  <p>“Kaç para?... Kaç para?...” diye yineledi.</p>

  <p>Gaydon:</p>

  <p>- On milyon dolar, dedi.</p>

  <p>Thomas Roch:</p>

  <p>- On milyon mu?... diye bağırdı. On milyon... Şimdiye dek yapılanlardan on milyon kez daha güçlü bir Patlayıcı!... On milyon... Kendiliğinden itmeli bir mermi, öyle ki patladığı zaman yıkıcı etkisini on bin metrekarelik bir alana yayabilir!... On milyon... Patlamayı meydana getirebilecek güçte biricik ateşleme aygıtı!... Ama dünyanın tüm zenginlikleri benim silahımın bedelini karşılamaya yetmez, bu fiyata onu vermektense dilimi dişlerimle keserim!... On milyon mu? Onun değeri bir milyar... Bir milyar... Bir milyar!...</p>

  <p>Pazarlık söz konusu olduğu zaman Thomas Roch son derece doyumsuz bir adam oluyordu. Hattâ Gaydon ona on milyar önerseydi, bu çılgın daha fazlasını isteyecekti.</p>

  <p>Kont d’Artigas ile Kaptan Spade nöbetin başlangıcından beri onu gözlemlemekten geri kalmamışlardı. Kont, alnı kederle kırışmış olsa bile hâlâ soğukkanlı duruyordu. Kaptansa “kesinlikle bu zavallıyla bir şey yapılmaz!” dercesine başını sallıyordu.</p>

  <p>Bu sırada, Thomas Roch yanlarından kaçar. Öfkeden boğuklaşan bir sesle bağırarak bahçede koşmaya başlar.</p>

  <p>“Milyarlar... Milyarlar!”</p>

  <p>Gaydon o zaman başhekime dönerek:</p>

  <p>“Sizi uyarmıştım!” dedi.</p>

  <p>Sonra, hastasının peşinden gitti, onu yakalayıp kolundan tuttu, fazla bir direnişle karşılaşmadan pavyonuna götürdü, ardından pavyonun kapısı hemen kapandı.</p>

  <p>Kont d’Artigas başhekimle baş başa kalmıştı. O sırada, Kaptan Spade alt duvar boyunca bahçeyi son kez dolaşıyordu.</p>

  <p>Başhekim:</p>

  <p>“Hiç abartmadım mösyö kont,” dedi. “Thomas Roch’un hastalığının her geçen gün ilerlediği kesin. Kanımca, deliliği artık iyileşmez. İstediği bütün para ayaklarının altına serilse de ağzından hiçbir şey alınmaz...”</p>

  <p>Kont d’Artigas:</p>

  <p>- Doğrudur, dedi, üstelik parasal istekleri saçmalık boyutlarına varıyor. Sonsuz gücü olan bir silah icat etmiş değil ya canım...</p>

  <p>- Yetkili kişilerin görüşleri de aynı mösyö kont. Geçirdiği nöbetler sıklaşıp daha yoğunlaşıyor. Keşfettiği şey o nöbetlerden biriyle birlikte kaybolmakta gecikmeyecek. Hattâ çok geçmeden, ondan sağlayacağı çıkar düşüncesi, yani ruhunda yaşayan yegane şey de yok olacak...</p>

  <p>Kaptan Spade bahçe kapısının önünden onun yanına geldiği anda Kont d’Artigas mırıldandı:</p>

  <p>- Belki salt kini kalacak!”</p>
</body>
</html>
