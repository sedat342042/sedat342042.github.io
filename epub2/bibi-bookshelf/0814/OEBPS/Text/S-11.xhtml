<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>7</h3>

  <h2 id="sigil_toc_id_7">İKİ GÜN DENİZ YOLCULUĞU</h2>

  <p>Belki -koşullar gerektirirse- Mühendis Simon Hart olduğumu Kont d’Artigas’ya söylemek zorunda kalacağım. Bekçi Gaydon kalarak daha fazla ilgi ve saygı göremem her halde!... Bununla birlikte, bu konuda biraz daha düşünmek gerek. Gerçekten kafamda hep aynı saplantılı düşünce var: <i>Ebba'nın</i> sahibi Fransız mucidi kaçırdıysa, bunun nedeni, ne eski, ne yeni kıta kabul edilmez fiyatı vermek istemediği Roch Patlayıcısını ele geçirme umudu beslediğindendir. O zaman, Thomas Roch’un sırrını ele vermesi durumunda, onun yanında kalmaya devam etmem doğru olmaz mı? Bekçilik görevini sürdürerek onun tedavisini üstlenmem de doğru sayılmaz mı?... Evet, her şeyi görüp işitme olanağını elimde tutmak zorundayım... Kimbilir, Healthful-House’da keşfetmesi bana olanaksız görünen şeyi, sonunda öğrenmiş olurum!</p>

  <p>Şimdi, <i>Ebba</i> Gemisi nereye gidiyor?... Birinci soru, bu.</p>

  <p>Şu Kont d’Artigas kim?... Bu da ikinci soru.</p>

  <p>Birinci soru, bu hızla gidersek herhalde birkaç gün içinde cevabını bulacak. Şu tuhaf gezi aracının hangi itici aygıtla işlediğini ve yol alırken bu hıza nasıl eriştiğini sonunda çözeceğim.</p>

  <p>İkinci soruya gelince, onun cevabını bulmam biraz zor olacak.</p>

  <p>Kanımca, bu gizemli zatın kökenini saklamasında gerçekten büyük çıkarı olmalı ve korkarım bu konuya ilişkin hiçbir ipucu yakalayamayacağım. Kont d’Artigas akıcı bir İngilizce konuşuyor, -17 no’lu pavyonu ziyareti sırasında bundan emin olmuştum- ancak Kuzey halklarında rastlanmayan titrek ve sert bir vurgu kullanıyor. İki kıtada yaptığım yolculuklar boyunca bu biçimde vurgulu bir konuşma işitmedim. Bu olsa olsa, Malezya’nın kendine özgü dilinin sertliğinden kaynaklanıyor. Gerçekten de, neredeyse bakır rengine çalan zeytin yeşili, sıcak yüz rengi, abanoz siyahı kıvırcık saçları, derin bir gözçukurundan çıkan ve kımıltısız bir gözbebeğinden mızrak gibi fırlayan bakışları, uzunca boyu, geniş omuzlarının, büyük bir fiziksel gücün belirtisi olan adaleli çekiciliği ile Kont d’Artigas'nın Uzak Doğu ırklarından birinden gelmesi mümkündü.</p>

  <p>Bana sorarsanız, şu d’Artigas adı tıpkı kont ünvanı gibi takma olsa gerek. Yelkenlisi Nor-veççe bir isim taşıyorsa da kendisi kesinlikle İskandinav kökenli değil. Avrupa’nın kuzeyli insanlarıyla ilgisi yok. Ne sakin yüz ifadesi, ne sarı saçları, ne de o kuzeylilerin soluk mavi gözlerinden yayılan o tatlı bakışı var.</p>

  <p>Ama sonuç olarak, bu adam benimle Thomas Roch’u kaçırdı ve mutlaka maksadı kötü.</p>

  <p>Peki bunu sırf kendi çıkarı için mi, yoksa yabancı bir güç yararına mı gerçekleştirdi?... Thomas Roch’un buluşundan tek başına mı yararlanmak istiyor?... Bu buluştan yararlanacak koşullara sahip mi?... Bu da henüz karşılığını bulamadığım bir üçüncü soru. Buradan kaçmadan önce, tabii kaçabilirsem, gördüklerimden ve işittiklerimden yola çıkarak belki bu sorunun cevabını bulmayı başarırım.</p>

  <p><i>Ebba</i> bilinen anlaşılmaz koşullar altında yolculuğuna devam ediyor. Güvertede dolaşırken serbest kalıyorum. Yalnız mizana direğinin ön tarafında bulunan malzeme bölümünün ötesine geçmem yasak.</p>

  <p>Gerçekten de bir kez, cıvadara iskaçasına kadar ilerlemek istedim. Oradan dışarı eğilerek geminin pruva kaplamasının suları yarışını görebilecektim. Ancak nöbetçi tayfalar geçişimi engellediler, besbelli ki uyarılmışlardı. Tayfalardan biri boğuk bir İngilizce ve sert bir sesle:</p>

  <p>“Arka tarafa!... Arka tarafa!...” dedi. “Manevrayı engelliyorsunuz!”</p>

  <p>Manevra mı?... Manevra yapılmıyor ki.</p>

  <p>Geminin hangi tür itici aygıtla çalıştığını keşfetmek istediğimi anladılar mı acaba?... Bu, mümkün. Bu sahneye tanık olan Kaptan Spade yolculuğun içyüzünü araştırdığımı sezmiş olmalı. Bir hastane bekçinin bile böylesi bir hızla yol alan, pervanesiz, yelkensiz bir gemiye çok şaşırması mümkün. Neyse, her şekilde <i>Ebba’nın</i> güvertesinde ön tarafa geçmem yasak.</p>

  <p>Saat ona doğru, rüzgar artıyor -kuzeybatıdan gelen çok elverişli bir rüzgardı-, ve Kaptan Spade baştayfaya talimatlarını veriyor.</p>

  <p>Baştayfa hemen dudaklarıyla ıslık çalarak ana yelkeni, mizana yelkenini ve flok yelkenlerini açtırıyor. Böylesi bir disiplin ve düzen ancak bir savaş gemisinde uygulanabilir.</p>

  <p><i>Ebba</i> hafifçe sol yana eğiliyor, hızı gözle görülür biçimde artıyor. Bu arada, motor hâlâ çalışıyor zira yelkenlere dolan rüzgar yeterli değil. Dolayısyla, gemi bu durumda sırf yelken açarak hız yapamaz. Bununla birlikte, giderek şiddetlenen rüzgar sayesinde yelkenler geminin yol almasına yardımcı oluyorlar.</p>

  <p>Hava güzel, batıdaki bulutlar yükseklere çıkar çıkmaz dağılıyorlar, güneş ışınlarına boğulan deniz göz kamaştırıyor.</p>

  <p>Şimdiki başlıca uğraşım, izlediğimiz rotayı olabildiğince kestirebilmek. Bir geminin hızını anlamak için denizde yeterince yolculuk yapmıştım. Kanımca <i>Ebba</i>'nın hızı, on-on bir mil olsa gerek. Yönüne gelince, hep aynı; dümen yekesindeki adamın önüne yaklaşarak bunu anlamam zor olmadı. <i>Ebba</i>'nın ön tarafı bekçi Gaydon’a yasak olsa da kıç tarafı değil. Pusulaya birçok kez hızlı bir bakış atma fırsatım oldu. Pusulanın ibresi şaşmadan doğuyu ya da daha doğrusu doğu-güney-doğuyu gösteriyor.</p>

  <p>İşte, Amerika Birleşik Devletlerinin batı kıyılarıyla sınırlı Atlantik Okyanusu’nun bu parçasında yaptığımız yolculuğun koşulları bunlar.</p>

  <p>Anılarıma başvuruyorum: Eski kıtanın kara parçalarına ulaşmadan önce bu yönde karşımıza çıkacak adalar ya da takımadalar hangileriydi?</p>

  <p>Geminin Kuzey Karolina’dan ayrılmasının üzerinden kırk sekiz saat geçti. Otuz beşinci paralel o bölgeden geçerek doğuya doğru uzanıyor. Yanılmıyorsam aynı paralel Afrika kıyısını yaklaşık olarak Fas hizasında kesiyor. Ama onun geçtiği yerde, yani Amerika’nın şöyle böyle üç bin mil ötesinde Asor Adaları bulunuyor. Şu halde, <i>Ebba'</i>nın bu takımadalara gitme niyetinde olduğu düşünülebilir mi? Belki de bağlı olduğu liman, Portekiz’in ada topraklarından oluşan bu adalardan birinde bulunuyordur!... Hayır bu varsayımı kabul edemeyeceğim.</p>

  <p>Zaten Asor Adaları’ndan önce karşımıza, sadece bin iki yüz kilometre mesafede, otuz beşinci paralelin üzerindeki İngiltere’ye ait olan Bermuda Adaları çıkacaktır. Eğer Kont d’Artigas Thomas Roch’u bir Avrupalı devlet hesabına kaçırdıysa, bu devletin Büyük Britanya ve İrlanda Birleşik Krallığından olması pek mümkün görünmüyordu. Aslında bu zatın sırf kişisel çıkarları için hareket etmiş olabileceği her zaman geçerli.</p>

  <p>Gün boyu, Kont d’Artigas üç dört kez kıç tarafta göründü. Ufkun çeşitli noktalarını dikkatle inceliyormuş gibiydi. Açık denizde bir duman ya da bir yelken göründüğü zaman, denizci dürbününü kullanarak uzun uzun onları gözlemliyor, hattâ benim güvertede bulunmama bile aldırış etmiyordu.</p>

  <p>Ara sıra Kaptan Spade onun yanına geliyor, ne anladığım, ne tanıdığım bir dille karşılıklı konuşuyorlardı.</p>

  <p><i>Ebba</i>'nın sahibi, dostlukları muhtemelen daha eskiye dayanan Mühendis Serkö ile daha samimi görüşüyordu. Gemideki diğer çalışanlara göre daha konuşkan, daha nazik ve daha dışa dönük görünen bu mühendis acaba hangi sıfatla gemide bulunuyor?... Kont d’Arti-gas’nın özel bir dostu mu?... bu varsıl yat adamının imrenilecek yaşamını paylaşarak denizlerde onunla birlikte mi dolaşıyor?... Sözün kısası, bana göre bu adam biraz sempatik ve gemide daha az çıkarcı görünen yegane insan.</p>

  <p>Thomas Roch’a gelince, gün boyu onu görmedim, kamarasına kapatılmış olmalı. Önceki gün geçirdiği hâlâ sona ermeyen nöbetin etkisi altında herhalde.</p>

  <p>Öğleden sonra saat üçe doğru, Kont d’Artigas aşağıya inerken, bir işaretle beni yanına çağırdığında bu durumdan emin oldum.</p>

  <p>Şu kont. d’Artigas’nın benden ne istediğini bilmiyorum ama, ben ona ne diyeceğimi biliyorum. İngilizce konuşarak bana soruyor:</p>

  <p>- Thomas Roch’un nöbetleri uzun süre devam ediyor mu?</p>

  <p>- Bazen kırk sekiz saat sürüyor, diye cevap verdim.</p>

  <p>- Bunun niçin ne yapmalı?...</p>

  <p>- Uykuya dalana kadar onu rahat bırakmak yeterli. Bir gecelik uykunun ardından nöbet bitiyor ve Thomas Roch her zamanki bilinçsiz haline dönüyor.</p>

  <p>- Pekala bekçi Gaydon, gerekirse Healthful-House’daki gibi onu tedavi etmeye devam edersiniz...</p>

  <p>- Tedavi mi?...</p>

  <p>- Evet... Yelkenlinin güvertesinde... Varacağımız yere kadar...</p>

  <p>-Nereye?...</p>

  <p>Kont d’Artigas:</p>

  <p>- Yarın, öğleden sonra varacağımız yere kadar, diye cevap veriyor.</p>

  <p>Yarın... diye düşündüm. Demek ki ne Afrika kıyılarına, ne de Asor Adaları’na ulaşmamız söz konusu!... O zaman geriye şu varsayım kalıyor: <i>Ebba</i> Bermuda Adalan’nda konaklayacak...</p>

  <p>Kont d’Artigas merdivenin ilk basamağına adım atarken, bu kez ben onu sorguya çekiyorum:</p>

  <p>Mösyö, diyorum, şunu bilmek isterim ki... Nereye gittiğimi bilmeye hakkım var... Ve...</p>

  <p>- Bekçi Gaydon, burada hiçbir hakkınız yok. Size bir şey sorulduğu zaman cevap vermekle yetinin.</p>

  <p>- İtiraz ediyorum...</p>

  <p>Bana kötü bir bakış atan buyurgan ve kibirli zat:</p>

  <p>- Edin, diyor.</p>

  <p>Ve güverte köşkünün merdiveninden inerek beni Mühendis Serkö ile baş başa bırakıyor. Mühendis gülümseyerek:</p>

  <p>- Yerinizde olsam, boyun eğerim bekçi Gaydon, diyor. İnsan bir çarkın düzenine yakalandığı zaman...</p>

  <p>- Bağırmaya hakkım var... Sanırım...</p>

  <p>- Neye yarar... Kimse size aldırış etmediğine göre?...</p>

  <p>- ilerde beni dinleyecekler mösyö...</p>

  <p>- İlerde... uzun bir süre!... Neyse... Dilediğiniz gibi bağırın!</p>

  <p>Mühendis Serkö bu alaycı öğüdü verdikten sonra beni düşüncelerimle baş başa bırakıyor.</p>

  <p>Saat dörde doğru, bizim ters yönümüzde, doğuda altı mil mesafede yol alan büyük bir gemi görünüyor. Yol alışı hızlı, göz mesafesinde büyüyor. İki bacasından siyah dumanlar çıkıyor. Bu, bir savaş gemisi. Ana direğin tepesinde küçük bir flama dalgalanıyor. Kıç tarafta hiç bayrak bulunmamakla birlikte federal donanmaya ait bir kruzavör olmalı.</p>

  <p>Yanından geçerken <i>Ebba</i> alışılmış şekilde onu selamlayacak mı diye kendime soruyorum.</p>

  <p>Hayır, şu anda yelkenlinin açıkça uzaklaşmak niyetinde olduğu görülüyor.</p>

  <p>Böylesine kuşkulu bir yat için bu tür davranışlar beni şaşırtmıyor. Ancak Kaptan Spade’ın manevra yapma biçimi beni oldukça şaşırttı.</p>

  <p>Gerçekten, ön tarafta bucurgatın yanına gelince, bir buharlı gemide makina dairesine emirler göndermeye yarayan aygıtları andıran sinyal veren bir aygıtın önünde duruyor. Aygıtın düğmelerinden birine basar basmaz <i>Ebba</i> güneydoğuya doğru küçük bir sapma yapıyor; aynı zamanda yelken iskotaları mürettebat adamları tarafından hafifçe gevşetiliyor.</p>

  <p>Besbelli ki “belli bir” emir “belli bir” makinanın makinistine iletildi. İçyüzünü hâlâ çözemediğim “belli bir” motorun çalışmasıyla yelkenlinin bu anlaşılmaz sapması gerçekleştiriliyor.</p>

  <p>Bu manevra sonucunda, <i>Ebba</i> rotasını hiç değiştirmemiş olan kruvazörden yanlamasına uzaklaşıyor. Bir savaş gemisi, hiç kuşku uyandırmayan bu gezi teknesinin yönününü neden değiştirmek istesin ki?...</p>

  <p>Fakat akşamın altısına doğru, iskele tarafından ikinci bir gemi göründüğü zaman, <i>Ebba</i> bambaşka bir davranış sergiliyor. Bu kez ondan uzaklaşmak yerine, Kaptan Spade aygıtla bir sinyal gönderdikten sonra, gemi tekrar doğu yönüne dönüyor, -bu da onu aynı geminin seyrettiği sulara götürüyor.</p>

  <p>Bir saat sonra, iki gemi üç dört mil arayla yan yana geliyorlar.</p>

  <p>O sırada, rüzgar tümüyle kesilmiş durumda. Bu, üç direkli, uzun boylu bir ticaret gemisi. Ana yelkenlerini indirmeye başlıyor. Gece boyunca rüzgarın yeniden çıkacağını düşünmek gereksiz. Yarın bu dingin denizde, üç direkli yelkenli kaçınılmaz olarak aynı yerde olacak. <i>Ebba</i>’ya gelince, gizemli motoruyla hareket ederek yaklaşmaya devam ediyor.</p>

  <p>Kaptan Spade yelkenlerin indirilmesini emretti. Yarış yatlarına özgü o hayranlık uyandırıcı çabuklukla ve baştayfa Effrondat'nın yönetiminde emir yerine getirildi.</p>

  <p>Karanlık basmaya başlarken, iki gemi arasında bir buçuk millik bir aralık kalmıştı.</p>

  <p>O sırada, Kaptan Spade bana doğru yöneliyor, sancak kapısında yanıma sokuluyor ve hiç nezaket gösterisi yapmadan kamarama inmemi buyuruyor.</p>

  <p>İtaat etmekten başka çarem yok. Bu arada, güverteden ayrılmadan önce baştayfanın gemi ışıklarını yaktırmadığını gözlemliyorum. Oysa üç direkli yelkenli kendi ışıklarını yaktı, -sancak tarafında yeşil ışık, iskele tarafında kırmızı ışık yanıyor.</p>

  <p>Bizim yelkenlinin bu geminin yanından geçerken görünmek istemediğinden artık kuşkum yok. Yol alışına gelince, rotası değişmemekle birlikte biraz daha yavaşladı.</p>

  <p>Önceki günden bu yana, <i>Ebba</i>'nın doğuya doğru iki yüz mil yol almış olması gerekiyordu.</p>

  <p>Belirsiz bir kaygı içinde yeniden kamarama döndüm. Yemeğim masa üzerine bırakılmış; fakat nedense endişeliyim, azıcık bir şeyler yiyorum ve uykumun gelmesini umarak yatıyorum.</p>

  <p>Bu huzursuzluk iki saat boyunca sürüyor. Sadece yelkenlinin sallantıları, borda kaplamasına çarpan suyun şırıltısı, şu dingin deniz yüzeyinde geminin meydana getirdiği hafif sarsıntılar sessizliği bozuyor.</p>

  <p>Şu geçen iki gün içinde bütün olan bitenlerle dolup taşan kafam bir türlü yatışmadı. Yarın, öğleden sonra, gittiğimiz yere ulaşacağız... Kont d’Artigas’nın dediği gibi “eğer gerekirse” karaya çıktığımızda Thomas Roch’un yanında görevime tekrar başlamam gerekiyor.</p>

  <p>Ambarın içine ilk kez kapatıldığım zaman, yelkenlinin Pamplico-Sound açıklarında bulunduğunu fark etmiştim. Şu anda -saat yaklaşık on olmalı- az önce durduğunu hissediyorum.</p>

  <p>Bu durmak niye?... Kaptan Spade bana güverteden ayrılmamı buyurduğu sırada, görünürde hiçbir kara parçası yoktu. Haritalar bu yönde bir tek Bermuda Adaları’nı gösterir. Karanlık bastırıyor; gemi gözcülerinin o adaları haber vermesi için daha elli altmış mil yol almak gerekiyor.</p>

  <p>Kaldı ki <i>Ebba</i> yavaşlaması bir yana, neredeyse tamamen hareketsiz durumda. Çok yavaş, çok dengeli, hafifçe yalpalıyor. Denizdeki çalkantı zayıf. Yüzey çok durgun.</p>

  <p>Kamarama döndüğüm zaman, bizden bir buçuk mil mesafede duran şu ticaret gemisini düşünmeye başlıyorum. Bizim yelkenli ona doğru yönelmeye devam ettiyse, yanına gelmiş olmalı. Şimdi durduğuna göre, iki gemi arasında iki yüz üç yüz metre aralık olsa gerektir. Güneş batarken rüzgarın kesilmesiyle durmuş olan o üç direkli yelkenli batıya doğru hareket edemez. Oradadır; ortalık çok karanlık değilse, lombozu açıp onu görürüm.</p>

  <p>Belki de işime yarayan bir fırsat çıkar diye düşünüyorum. Beni serbest bırakmayacaklarına göre, neden kaçmaya kalkışmayayım?... Yüzme bilmiyorum, doğru, ama nöbetteki tayfaların denetiminden kurtularak gemideki cankurtaran simitlerinden biriyle denize atlayıp üç direkli yelkenliye ulaşmam mümkün olmaz mı?...</p>

  <p>Şu halde, öncelikle kamaramdan çıkıp küpeşte merdiveninden tırmanmalıyım... Ne <i>Ebba</i> güvertesinden, ne de makine dairesinden hiçbir gürültü işitmiyorum... Adamlar bu saatte uykuda olsalar gerek... Deneyelim...</p>

  <p>Kamaramın kapısını açmak istediğim zaman, dışarıdan kilitli olduğunu fark ediyorum. Bunu tahmin etmek gerekti.</p>

  <p>Bu kaçma planından caymak zorunda kalıyorum; zaten başarı şansım öyle az ki!...</p>

  <p>En iyisi uyumak; zira bedenim o kadar değilse de kafam çok yorgun, içimden durmaksızın saplantılı, çelişkili düşünceler geçiyor. Uyuyarak onları kafamdan silebilir miyim bilmem...</p>

  <p>Bir gürültüyle uyandım, kendimi toparlamam lazım - yelkenlide şimdiye dek işitmediğim garip bir gürültü bu.</p>

  <p>Doğuya dönük lombozun camından gün ışığı girmeye başlıyor. Saatime bakıyorum... Saat sabahın dört buçuğu.</p>

  <p>İlk kafama takılan şey <i>Ebba'nın</i> yeniden yola koyulup koyulmadığı.</p>

  <p>Hayır, kesinlikle hayır... Ne yelken takımı, ne de motoru faaliyette. Yoksa geminin sallantısından kesinlikle anlardım. Zaten deniz gün doğarken, önceki gün güneş batarkenki sakinliğini koruyordu. Benim uyuduğum saatlerde <i>Ebba</i> hareket etmiş olsa da şu anda hareketsiz duruyor.</p>

  <p>Sözünü ettiğim gürültü güverte üzerinde telaşlı gidiş gelişlerden ileri geliyor, - ağır bir şeyler taşıyan adamların ayak sesleri. Aynı zamanda, sanki aynı türden bir gürültü kamaramın altındaki ambardan da geliyor. Bu ambara mizana direğinin arkasındaki büyük kapaktan giriliyor. Bir de yelkenlinin böğürlerine, su yüzünde kalan kısmına dıştan birtakım sürtünmeler oluyor. Acaba filikalar mı yanaştı?... Adamlar malları yükleyip ya da boşaltmakla mı uğraşıyorlar?...</p>

  <p>Bu arada, gittiğimiz yere varmış olmamız mümkün değil. Kont d’Artigas <i>Ebba'nın</i> yirmi dört saatten önce hedefine varamayacağını söylemişti. Dün akşam geminin, en yakın kara parçası olan Bermuda Adaları'nın elli ya da altmış mil uzağında olduğunu yineliyorum. İster Batıya dönmüş olsun, ister Amerika kıyılarının yakınında olsun mesafe göz önünde bulundurulduğunda varmış olmanız mümkün değil. Üstelik geminin bütün gece boyunca hareketsiz kaldığını sanıyorum. Uyumadan önce durduğunu fark etmiştim. Şu anda, hareket etmediğinin de farkındayım.</p>

  <p>Yeniden güverteye çıkmam için izin verilmesini bekliyorum. Kamaramın kapısı hâlâ dışardan kilitli durumda'; bunu az önce kontrol etmiştim. Gün doğduktan sonra çıkmama engel olacaklarını sanmıyorum.</p>

  <p>Bir saat geçiyor. Sabah aydınlığı lombozdan içeri giriyor. Dışarıya bakıyorum... Okyanus hafif bir sisle örtülü, ama ilk güneş ışınlarıyla birlikte dağılmakta gecikmeyecek.</p>

  <p>Görüş mesafem yarım millik bir alanı kaplıyor, ama üç direkli yelkenli görünürde yok. Görüş açımın dışında kalan tarafta, yani <i>Ebba</i>'nın sol yanında dursa gerek.</p>

  <p>İşte bir gıcırtı duyuluyor ve anahtar kilidin içinde dönüyor. Açılan kapıyı itiyorum, demir merdiveni tırmanıyorum; adamlar ön taraftaki ambar kapağını kapatırlarken güverteye ayak basıyorum.</p>

  <p>Gözlerim Kont d’Artigas’yı arıyor... Orada yok, kamarasından çıkmamış.</p>

  <p>Kaptan Spade'la Mühendis Serkö birkaç küçük balyanın istiflenmesini denetliyorlar. Balyalar herhalde ambardan çıkarıldı ve kıç tarafa taşınıyorlar. Bu çalışma, uyandığım sırada işittiğim gürültülü gidiş gelişleri açıklıyor. Mürettebat malları hazırlamakla uğraştığına göre, varışımız yakın...</p>

  <p>Sanırım limandan çok uzakta değiliz, belki de gemi bir iki saat içerisinde demirleyecek. ..</p>

  <p>Öyleyse...geminin sol kıç tarafındaki yelkenli nerede?... dünden beri rüzgar çıkmadığına göre yerinde duruyor olmalı...</p>

  <p>Gözlerim o tarafa kayıyor...</p>

  <p>Üç direkli yelkenli yerinde yoktu, deniz ıssızdı ve ne açıkta bir gemi, ne de ufukta bir yelkenli görünüyordu, ne güneyde, ne de kuzeyde. ..</p>

  <p>Biraz düşündükten sonra pek de akla yatkın olmayan bir açıklama buldum bu duruma: Fark etmemiş olsam da <i>Ebba</i> ben uyurken, yelkenliyi ardında bırakarak yoluna devam etmişti. Bu yüzden kalktığımda yelkenliyi görememiştim.</p>

  <p>Bu konuda Kaptan Spade ve Mühendis Serkö’ye soru sormaktan kaçmıyorum. Nasıl olsa cevap vererek beni onurlandırmayı düşünmüyorlar.</p>

  <p>Zaten o sırada, Kaptan Spade sinyaller gönderen aygıta doğru yöneliyor, üstteki düğmelerden birine basıyor. Birden <i>Ebba</i> öne doğru şiddetle sarsılıyor. Ardından yelkenlerini açmaksızın doğuya doğru muhteşem bir şekilde ilerleyişini sürdürüyor.</p>

  <p>İki saat sonra, Kont d’Artigas güverte köşkünün kapı ağzında görünüyor, direk tepeliğinin yanında her zamanki yerini alıyor. Mühendis Serkö ve Kaptan Spade onunla hemen birkaç kelime konuşuyorlar.</p>

  <p>Üçü birden denizci dürbünlerine sarılıyorlar, güneydoğudan başlayarak kuzeydoğuya kadar tüm ufku gözlemliyorlar.</p>

  <p>Doğal olarak benim bakışlarım da aynı yöne sabitleniyor. Ancak denizci dürbünüm olmadığından açık denizde hiçbir şey seçemedim.</p>

  <p>Öğle yemeğinden sora yeniden güverteye çıktık, - Thomas Roch dışında herkes güvertedeydi; kamarasından çıkmamıştı.</p>

  <p>Saat bir buçuğa doğru, mizana direğine tırmanan tayfalardan biri karanın göründüğünü haber verdi.</p>

  <p><i>Ebba</i> bu hızla gittiği sürece, kara parçasının ilk çizgilerini görmekte gecikmeyeceğim.</p>

  <p>Gerçekten iki saat sonra, sekiz milden az bir mesafede belirsiz bir siluet biçimleniyor.</p>

  <p>Yelkenli yaklaştıkça, profiller daha net biçimde belirginleşiyor. Bunlar ya bir dağ silueti ya da hayli yüksek bir kara parçasının profili. Dağ doruğundan gökyüzüne doğru yükselen bir krater çıkıyor.</p>

  <p>Civarda bir yanardağ mı var acaba?... O zaman bu şey olacak...</p>
</body>
</html>
