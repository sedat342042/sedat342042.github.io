<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>12</h1>

  <h2 id="sigil_toc_id_12">MÜHENDİS SERKÖ’NÜN ÖĞÜTLERİ</h2>

  <p>İşe koyulan Thomas Roch, sol kıyıdaki bir hangarda uzun saatler geçiriyor. Orası laboratuvarı oldu. Ondan başka kimse oraya girmiyor. Formülleri göstermeden tek başına mı çalışmak istiyor?... Bu, hayli mümkün.</p>

  <p>Roch Silahının kullanılması için gereken hazırlıklara gelince, sanırım bunlar son derece basit şeyler. Gerçekten, bu türden bir mermi, Zalinski’nin güllesi gibi, ne top, ne havan eli, ne de fırlatma borusu gerektiriyor. Hattâ kendiliğinden ileriye itici olduğundan, fırlatma gücünü içinde taşıyor. Ve sadece atmosfer katmanlarının korkunç bir şekilde altüst olmasıyla menzilinden geçen her gemi yok olma riskiyle burun buruna kalacak. Böylesine yok edici bir silahı eline geçirirse, Ker Karraje’ye karşı ne yapılabilir?...</p>

  <p><i>-11 Ağustostan 1</i>7 <i>Ağustosa. -</i> Hafta boyunca, Thomas Roch’un çalışması aralıksız sürdü. Her sabah, mucit laboratuvarına gidiyor, ancak karanlık basarken geri dönüyordu. Onun yanına yaklaşmak ve konuşmak için çabalamıyorum bile. Yapıtına ilişkin olmayan her şeye hâlâ kayıtsız kalmakla birlikte tümüyle aklı başında gözüküyor. Zaten bütün beyinsel gücünü kullanmanın ne diye tadını çıkarmasın ki?... Dehası tam anlamıyla doyuma ulaşmadı mı?... Uzun süredir kafasında kurduğu planlar uygulamaya geçmek üzere değil mi?...</p>

  <p><i>-17 Ağustosu 18 Ağustosa bağlayan gece. -</i>Sabahın saat birinde, dışarıdan gelen patlama sesleriyle sıçrayarak uyandım.</p>

  <p>“Back-Cup’a bir saldırı mı oluyor?...” diye düşündüm. “Kont d’Artigas’nın yelkenlisinin gidiş gelişinden kuşkulandılar mı acaba?... Boğazların girişinde onu bulmaya mı çalışıyorlar?... Adacığı topa tutarak yıkmaya mı kalkacaklar?... Thomas Roch patlayıcısının yapımını tamamlamadan ve aygıtlar Back-Cup’a getirilmeden önce, adalet bu korsanların hakkından gelecek mi?...”</p>

  <p>Çok şiddetli patlamalar adeta düzenli aralıklarla art arda devam ediyor. <i>Ebba</i> Yelkenlisi’nin batma olasılığı aklımdan geçiyor. O zaman karayla bütün irtibat olanaksız olacak ve adacığın erzak ihtiyacı artık giderilemeyecek...</p>

  <p>Aslında, römorkör Kont d’Artigas’yı Amerikan kıyılarının herhangi bir noktasına götürmek için yeterli bir araç. Adamın bir başka gezi teknesinin yapımı için parası yok değil. Her neyse!... Tanrı’dan dileyelim de Ker Karraje Roch Silahını ele geçirmeden önce Back-Cup yıkılmış olsun!...</p>

  <p>Ertesi gün, sabahın ilk saatlerinde hücremden dışarı fırlıyorum...</p>

  <p>Bee-Hive dolaylarında hiçbir değişiklik yok.</p>

  <p>Adamlar her zamanki çalışmalarını sürdürüyorlar. Römorkör olduğu yerde duruyor. Laboratuvarına giren Thomas Roch’u görüyorum. Ker Karraje ve Mühendis Serkö sakin sakin gölün yamacını arşınlıyorlar. Gece vakti adacığa saldırı olmamış... Ancak yakından gelen patlama sesleri beni uykumdan uyandırmıştı...</p>

  <p>O sırada, Ker Karraje konutuna doğru çıkıyor, Mühendis Serkö her zamanki alaycı tavrı, gülümseyen havasıyla bana doğru yaklaşıyor.</p>

  <p>“Merhaba Mösyö Simon Hart,” diyor, “şu sakin ortamdaki yaşantımızdan nihayet hoşlandınız mı?... Büyülü mağaramızın avantajlarını haklı olarak değerlendiriyor musunuz?... Günün birinde özgürlüğünüze kavuşma umudundan vazgeçmişsinizdir sanırım... Bu çekici mağara bırakılıp kaçılır mı?...”</p>

  <p>Sonra o eski Fransız romansını mırıldanıyor:</p>

  <p>... Ruhumun hoşnut olduğu O güzel yerlerde Sylvie’yi seyretmekten ne denli hoşlanırdım...</p>

  <p>Bu alaycı adama içerlemenin ne yararı var?... Hemen sakin bir sesle cevap verdim: “Hayır mösyö, vazgeçmedim ve hâlâ özgürlüğümün geri verileceğini umuyorum...”</p>

  <p>- Öyle şey olur mu Mösyö Hart! Hepimizin takdir ettiği bir insandan ayrılmamız mümkün mü? Üstelik ben sizin meslektaşınızın!; Thomas Roch’un tutarsız sözleri arasından gizlerinin belki bir kısmına ulaştım!... Ama ciddi bir bölümüne değil!...”</p>

  <p>Ah! İşte bu yüzden beni Back-Cup hapisanesinde tutuyorlar!</p>

  <p>Thomas Roch’un buluşunun bir bölümünü bildiğimi sanıyorlar... Eğer Thomas Roch konuşmazsa, beni zorla konuşturmayı umuyorlar... işte bu yüzden onunla birlikte kaçırıldım... Neden hâlâ boynuma bir taş bağlayıp tuzlu gölün dibine yollamadılar sanki?... Bunu anlamayacak ne var ki!</p>

  <p>Mühendis Serkö’nün son sözlerine şöyle cevap veriyorum:</p>

  <p>Evet, ciddi.</p>

  <p>Mühendis:</p>

  <p>- Pekala, diyor, eğer Mühendis Simon Hart olmanın onuruna erseydim, şöyle akıl yürütürdüm: Bir yandan Ker Karraje’nin kişiliği açısından, onu bu mağara kadar gizemli bir sığınak seçmeye sürükleyen nedenlerden dolayı, diğer yandan söz konusu mağaranın gözlerden uzak olması, yalnızca Kont d’Artigas’nın çıkarına değil, ama arkadaşlarımızın da çıkarına...</p>

  <p>- Daha doğrusu suç ortakları...</p>

  <p>- Peki suç ortakları!... Diğer yandan Kont d’Artigas'nın gerçek kimliğini ve servetlerimizin hangi gizemli çelik kasaya kapatıldığını bildiğinize göre...</p>

  <p>- Çalınmış ve kanla lekelenmiş servetler, Mösyö Serkö!</p>

  <p>- Buna da peki!... Yalnız bu özgürlük sorununun sizin dilediğiniz şekilde asla çözümlenmeyeceğini anlamak zorundasınız.</p>

  <p>Bu koşullarda tartışmak nafile. Nitekim konuşmayı kendi tarafıma yönlendiriyorum.</p>

  <p>- Acaba, diye sordum, bekçi Gaydon’un Mühendis Simon Hart olduğunu nasıl anladınız?...</p>

  <p>- Aziz meslektaşım, bunu öğrenmemizin hiçbir sakıncası yok... Biraz rastlantı sonucu oldu... Çalıştığınız fabrikayla bazı ilişkilerimiz vardı ve bir gün hayli tuhaf koşullarda oradan ayrıldınız... Kont d’Artigas’dan birkaç ay önce, Healthful-House’a yaptığım bir ziyaret sırasında sizi gördüm... Ve tanıdım...</p>

  <p>- Siz mi?...</p>

  <p>- Ta kendisi ve o andan itibaren sizi <i>Ebba</i>'ya yol arkadaşı olarak almaya karar verdim...</p>

  <p>Healthful-House’da şu Serkö’yle ne zaman karşılaştığımı bir türlü çıkaramıyordum; ama gerçeği söylüyor olması mümkündü. İçimden şöyle dedim:</p>

  <p>- Umarım bu fantezi bir gün size pahalıya mal olur!</p>

  <p>Sonra birdenbire:</p>

  <p>- Yanılmıyorsam, dedim, silahının gizini Thomas Roch’un bir gün size açıklayacağından eminsiniz öyle mi?</p>

  <p>- Evet Mösyö Hart, milyonlar karşılığında... Oh! Milyonlar bize dokunmaz; yalnız onları çalmanın zahmeti var!... Hem onun ceplerini tıka basa doldurduk!</p>

  <p>- Peki bu milyonlar onun ne işine yarayacak? Özgür değil ki! Onları alıp götüremez, dışarda harcayamaz!</p>

  <p>- İşte onu hiç endişelendirmiyor Mösyö Hart!... Gelecek bu dâhiyi kaygılandırmıyor!... Nasıl olsa şimdi her istediğine ulaştı!... Amerika’da kendi planlarına göre aygıtlar üretilirken, o burada uzun süredir yoksun kaldığı kimyasal formüller üzerine çalışıyor. He, he!... Kendinden itişli bu araç benzersiz bir şey; hızını kendi kendine sağlayıp hedefe varıncaya kadar o hızı artırıyor. Bunun için de bir tür barutun artan yanışından yararlanıyor!... Savaş sanatına köklü bir değişiklik getirecek bu buluş...</p>

  <p>- Savunma bakımından mı Mösyö Serkö?</p>

  <p>- Hem de saldırı bakımından Mösyö Hart.</p>

  <p>- Herhalde, dedim.</p>

  <p>Sonra Mühendis Serkö’yü sıkıştırarak ekledim:</p>

  <p>- Ama Roch’un ağzından kimse bir şey alamadı...</p>

  <p>- Biz fazla zorluk çekmeden aldık...</p>

  <p>- Bedelini ödeyerek...</p>

  <p>- İnanılmaz bir fiyatla... Üstelik bu adamın çok hassas bir yerine dokunarak...</p>

  <p>- Hangi yeri?</p>

  <p>- İntikamı!</p>

  <p>- İntikam mı?... Kime karşı?...</p>

  <p>- Düşmanları olan herkese... Cesaretini kıran, yıldıran, başından defeden, tartışılmaz bir üstünlüğü olan buluşunun bedelini ülkeden ülkeye dolaşarak dilenmek zorunda bırakanlara karşı! Şimdi onun içindeki vatan sevgisi tümüyle sönmüş durumda! Artık onun bir tek düşüncesi, acımasız bir tutkusu var: Değerini bilmeyenlerden öcünü almak... Hattâ bütün insanlıktan!... Gerçekten Mösyö Hart, sizin Avrupa ve Amerika hükümetleriniz Roch Silahlanın layık olduğu bedeli ödememekle haksızlık ettiler!</p>

  <p>Mühendis Serkö yeni patlayıcının çeşitli avantajlarını hayranlıkla bir bir sayıyor. Nitrometandan elde edilen patlayıcıya kıyasla tartışmasız biçimde üstün olduğunu söylüyor. O devirde çok sözü edilen formüle göre üç hidrojen atomundan birinin yerini bir sodyum atomu almış.</p>

  <p>- Öyle yıkıcı bir etkisi var ki! diye ekliyor. Zalinski güllesine benziyor, ama ondan yüz kez daha etkili. Hiçbir fırlatma aygıtına ihtiyacı yok. Uzayda kendi kanatlarıyla uçtuğunu söylemek yanlış olmaz!</p>

  <p>Gizin bir kısmını ağzından almak umuduyla dinliyorum. Hayır... Mühendis Serkö istediği kadarını söylüyor...</p>

  <p>- Thomas Roch patlayıcının formülünü size söyledi mi?... diye sordum.</p>

  <p>- Evet, Mösyö Hart -canınızı sıkmak istemem ama- çok yakında hatırı sayılır miktarda patlayıcıya sahip olacağız. Onlar güvenli bir yerde saklanacak.</p>

  <p>- Peki tehlike yok mu?... Bu maddeden yığınlarca istif edilmesi her an tehlike doğurmaz mı?... Patlama bir kaza sonucunda adacığı havaya uçurursa...</p>

  <p>Bir kez daha, Back-Cup sözcüğü az kaldı ağzımdan kaçacaktı. Hem Ker Karraje’nin kimliğini, hem mağaranın geçmişini tanıyan Simon Hart’ın sandıklarından çok daha iyi bilgi topladığını anlayacaklardı.</p>

  <p>Bereket versin ki Mühendis Serkö lafı geçiştirdiğime hiç dikkat etmedi ve:</p>

  <p>“Korkacak bir şey yok, diye cevap verdi. Thomas Roch’un patlayıcısı, ancak özel bir ateşleme aygıtı tarafından tutuşabilir. Ne bir darbe, ne de ateş onu patlatır.</p>

  <p>- Thomas Roch ateşleme aygıtının gizini de size sattı mı?...</p>

  <p>- Henüz satmadı, Mösyö Hart, diye cevap verdi. Ama pazarlık çok geçmeden sonuca ulaşacak! Şu anda, yineliyorum, hiçbir tehlike yok, huzur içinde uyuyabilirsiniz!... Şeytan kulağına kurşun! Mağaramızı hâzinelerimizle birlikte havaya uçurmaya niyetimiz yok! Daha birkaç yıl iyi işler yaptıktan sonra, kârları bölüşeceğiz. Bu paralar hayli hatırı sayılır oranlarda olacak; çünkü Ker Karraje and Co Şirketinin tasfiyesinden sonra, her birimize keyfince tadını çıkaracağı adil bir servet kalacak! Şunu da ekleyeyim ki bir patlamaya karşı güvenlikteyiz, bir ihbardan da fazla korkmuyoruz... O ihbarı bir tek siz yapabilirsiniz azizim Mösyö Hart! Onun için seçiminizi yaparak bize zorluk çıkarmamanızı öğütlerim. Şirketin tasfiyesine kadar sabredin... O gün geldiği zaman, sizin hakkınızda ne yapacağımızı düşünürüz!</p>

  <p>Anlaşmıştık, bu sözler güven vericiydi. Gerçekten, bugünden yarına ne yapacağımızı göreceğiz. Bu görüşme sonucunda dikkatimi çeken nokta, eğer Thomas Roch patlayıcısını Ker Karraje and Co Şirketi’ne satmış olsa da en azından ateşleme aygıtının gizini saklamış olmasıydı. Aksi halde, patlayıcının sokaktaki toz kadar değeri kalmazdı.</p>

  <p>Bu arada, görüşmeyi bitirmeden önce, Mühendis Serkö’ye her şey bir yana çok doğal bir gözlemimi iletmek istedim:</p>

  <p>- Mösyö, dedim, Roch Silahı'nın patlayıcı formülünü şimdi biliyorsunuz, bu tamam. Ancak mucidinin ileri sürdüğü gibi gerçekten yıkıcı gücü var mı?... Onu hiç denediniz mi?... Bir tutam tütün kadar işe yaramaz bir şey satın almış olmayasınız?...</p>

  <p>- Mösyö Hart, belki belli etmek istemiyorsunuz ama, bu konuya kafanız takılmış. Yine de işimizle ilgilendiğiniz için teşekkür ederim, içiniz tamamen rahat olsun. Önceki gece tatminkar sonuçlar aldığımız bir dizi denemeler yaptık. Yalnızca bu patlayıcının birkaç gramıyla kıyı boyundaki kocaman kaya parçaları incecik toz taneciklerine dönüştü.</p>

  <p>Bu açıklama işittiğim patlamaların içyüzünü açığa çıkarıyordu. Mühendis Serkö konuşmasını sürdürdü:</p>

  <p>- Nitekim aziz meslektaşım, hiç düş kırıklığına uğramadığımızı ileri sürebilirim. Bu patlayıcının etkileri hayal edileni tümüyle aşıyor. Binlerce tonluk mermiyle şarj edilirse, o zaman epey güçlü olacak; yer küremizi yıkacak ve Mars’la Jüpiter arasında patlayan o gezegen gibi küremizin parçalan uzaya dağılacak. Şundan da emin olun ki birkaç millik menzil içinde hangi gemi olursa olsun batırabilecek güçte. Hem de bunu çok uzun menzilli mermilere meydan okuyacak bir mesafeden yapacak... Buluşun zayıf noktası ateşleme düzeninin hâlâ ayarlanmamış olması; bu iş uzun zaman alıyor...</p>

  <p>Daha fazla bir şey söylemek istemeyen bir adam gibi Mühendis Serkö susuyor ve ekliyor:</p>

  <p>- Şu halde, Mösyö Hart, başladığım gibi bitireyim. Boyun eğin!... Hiç art düşüncesiz yeni yaşamınızı benimseyin!... Kendinizi bu yeraltı yaşamının zevkli dinginliklerine bırakın!... İyi oldu mu insan burada sağlığını korur; geçimsiz oldu mu onu burada düzeltip eski haline getirirler... Yurttaşınız da aynı şeyleri yaşadı!... Yazgınıza boyun eğin... Alabileceğiniz en doğru karar budur!</p>

  <p>Bu sözlerin ardından, beni dostça selamladıktan sonra, tavsiyelerde bulunan bu adam yanımdan ayrılıyor. Gelgelelim sözlerinde, bakışlarında, tavırlarında öyle alaycı bir ifade var ki acaba öcümü almama fırsat verecek mi?...</p>

  <p>Her ne olursa olsun, bu görüşmenin sonucunda, ateşleme ayarının oldukça karmaşık bir şey olduğunu kavradım. Öyle anlaşılıyor ki o birkaç millik bölge içinde Roch Patlayıcısının etkileri dehşet verici, kolay kolay baş edilir gibi değil, üstelik aynı bölgenin içinde veya ötesinde olsun, aynı etkilere karşı hiçbir gemi güvenlikte sayılamaz... ilgilileri bu konuda bir bilgilendirebilsem!...</p>

  <p><i>-20 Ağustos-</i> İki gün boyunca, hiçbir olay meydana gelmedi. Günlük gezintilerimi Back-Cup’ın son sınırlarına kadar ilerlettim. Akşam, elektrikli lambalar kemerlerin derinliklerini aydınlattıkları zaman, hapisanem olan bu mağaranın doğal harikalarını seyrederken ortalığı saran bu dini havanın etkisinde kalmamak mümkün değildi. Zaten umudumu hiç yitirmedim, duvarların arasında korsanların bilmediği bir yarık araştırıyorum; bulursam, oradan kaçmam mümkün olacak!... Gerçekten bir dışarı çıkarsam, bir geminin geçmesini beklemem gerekecek... Kaçışım Bee-Hive’da hemen anlaşılır... Yakalanmakta gecikmem... Hiç olmazsa... Onu düşünüyorum... Bir kayık... Küçük koyun dibinde palamarlanmış olan <i>Ebba</i>'nın kayığı... Ona binmeyi bir başarırsam... Boğazlardan geçerim... Saint-Georges ya da Hamilton Adası’na doğru yönelirim...</p>

  <p>Gece vakti -saat yaklaşık olarak dokuz-gölün yüz metre kadar doğusunda bulunan doğal sütunlardan birinin dibine gidip kumdan halıya uzandım. Birkaç saniye sonra, etraftan kısa aralıklarla ilkin ayak sesleri, sonra birtakım konuşmalar kulağıma çalındı.</p>

  <p>Sütunun dibindeki kayalığın arkasına olabildiğince büzülerek dikkatle kulak kabarttım...</p>

  <p>Bu sesleri tanıyorum. Bunlar Ker Karraje ile Mühendis Serkö. Karşılıklı durmuşlar, İngilizce konuşuyorlar - Back-Cup’ta genellikle konuşulan dil İngilizce. Ne dediklerini anlamam kolay olacak.</p>

  <p>Kuşkusuz söz konusu olan Thomas Roch ya da daha ziyade onun Silahı.</p>

  <p>Ker Karraje:</p>

  <p>- Sekiz gün sonra, diyor, <i>Ebba</i>’yla denize açılmayı düşünüyorum. Çeşitli parçaları getireceğim. Virginie Fabrikasında tamamlanmış olsalar gerek...</p>

  <p>Mühendis Serkö:</p>

  <p>- Onlar elimizin altında oldukları zaman, diye cevap veriyor, burada montajlarını yapacağım ve fırlatma rampalarını kuracağım. Ama her şeyden önce, kaçınılmaz gibi görünen bir işe girişmem gerekiyor...</p>

  <p>Ker Karraje:</p>

  <p>- Ne işi? diye soruyor.</p>

  <p>- Adacığın bölme duvarını delme işi.</p>

  <p>- Delmek mi?...</p>

  <p>- Yalnızca bir tek kişinin geçebileceği oldukça dar bir geçit. Tıkaması kolay bir çeşit sıçan yolu. Ağzı dışarıdan kayaların arasına kamufle edilecek.</p>

  <p>- Ne için Serkö?...</p>

  <p>- Yeraltı tünelinden başka, dışarıyla bir yerden irtibat kurmanın yararlı olacağını birçok kez düşünmüştüm... Gelecekte başımıza neler geleceği belli olmaz...</p>

  <p>Ker Karraje onun dikkatini çekiyor:</p>

  <p>- Fakat o bölmeler çok kalın ve son derece katı bir maddeden oluşmuş...</p>

  <p>Mühendis Serkö hemen cevap veriyor:</p>

  <p>- Roch patlayıcısının birkaç parçacığıyla onlar incecik toz haline gelirler, sonra üzerlerine üflemek yeterli! Bu işi üzerime alıyorum!</p>

  <p>Bu konuşmanın nasıl işime yaradığını anlamak zor sayılmaz.</p>

  <p>Tünelden farklı bir yerden, Back-Cup’ın içerisiyle dışarısı arasında irtibat kurulması söz konusu... Bunun nasıl bir şans doğuracağını kimbilir?...</p>

  <p>Ben tam böyle düşünürken Ker Karraje karşılık veriyor:</p>

  <p>- Anlaşıldı Serkö, bir gün Back-Cup’ı savunmak zorunda kalırsak, hiçbir geminin oraya yaklaşmaması lazım; bunu önlemeliyiz... Üstelik sığınağımız rastlantı sonucu keşfedilebilir ya da ihbar sonucu ortaya çıkabilir...</p>

  <p>Mühendis Serkö:</p>

  <p>- Ne ihbardan, ne rastlantıdan korkmamıza gerek var... diye cevap veriyor.</p>

  <p>- Kuşkusuz arkadaşlarımız için böyle bir şey düşünemeyiz, ama Simon Hart bakımından...</p>

  <p>Mühendis Serkö:</p>

  <p>- O mu! diye bağırıyor. Böyle bir şey yapması için kaçmayı başarması gerekir... Hem Back-Cup’tan kaçılmaz!... Zaten, itiraf edeyim, bu yürekli adam ilgimi çekiyor... Ne de olsa bir meslektaş. Thomas Roch’un buluşuyla ilgili söylediklerinden çok fazla şeyi bilmesinden kuşkulanıyorum... iyi birer dost gibi fizikten, mekanikten, balistikten söyleşerek sonunda öyle anlaşacağız ki ağzından her şeyi alacağım...</p>

  <p>Mert ve duyarlı Kont d’Artiğas:</p>

  <p>- Boş ver! diye ekliyor. Gizi tümüyle ele geçirdiğimiz zaman, ondan kurtulmanın yoluna bakarız...</p>

  <p>- Zamanımız var, Ker Karraje...</p>

  <p>Şiddetle çarpan kalbimi bastırarak:</p>

  <p>- Tanrı buna fırsat verirse, alçaklar! diye düşündüm.</p>

  <p>Gerçekten Tanrı yakında yardım etmezse, neyi umut edebilirim?...</p>

  <p>Konuşmalar başka konulara geçiyor ve Ker Karraje şu gözlemi yapıyor:</p>

  <p>- Şimdi Serkö, patlayıcının formülünü bildiğimize göre, Thomas Roch’un her ne pahasına olursa olsun ateşleme aygıtının gizini de bize açıklaması gerekiyor...</p>

  <p>Mühendis Serkö:</p>

  <p>- Bu, şart, diye karşılık veriyor. Onu ikna etmeye çalışacağım. Aksi gibi, Thomas Roch bu konuda tartışmaktan kaçmıyor. Zaten, patlayıcıyı denemek için ateşleme aygıtından birkaç parça imal etmişti. Koridoru açmak için bize ondan yine yapacak...</p>

  <p>Ker Karraje:</p>

  <p>-Ama... Denizdeki baskınlarımız için... diye sordu.</p>

  <p>- Sabır... Silahının bütün mermileri sonunda elimize geçecek...</p>

  <p>- Bundan emin misin Serkö?...</p>

  <p>- Eminim... Bedelini ödeyerek Ker Karraje.</p>

  <p>Görüşme bu şekilde sona erdi, sonra, neyse ki beni fark etmeden uzaklaştılar. Mühendis Serkö biraz meslektaşını savunur gibi görünse de Kont d’Artigas hakkımda hiç iyi şeyler düşünüyormuş gibi değildi. En ufak bir kuşku duyduklarında beni göle atacakları kesin; bu durumda sadece kabaran deniz benim cesedimi tünelden geçirir.</p>

  <p><i>-21 Ağustos -</i> Ertesi gün, Mühendis Serkö geçidin delinmesi için en uygun yeri araştırmaya başladı. Geçit öyle bir yerde açılmalıydı ki dışardan hiçbir şüphe uyandırmamalıydı. Titiz araştırmaların ardından, deliğin kuzey duvarında açılması kararlaştırıldı. Burası, Bee-Hive’ın ilk hücrelerine on metre mesafedeydi.</p>

  <p>Geçidin hemen açılmasını diliyordum.</p>

  <p>Kimbilir, belki benim kaçışıma yardımcı olabilirdi!... Ah! Keşke yüzmeyi bilseydim, o zaman tünel ağzının yerini tam olarak bildiğim için belki oradan kaçmayı denerdim. Gerçekten, gölün sahne olduğu mücadele sırasında, balinanın son kuyruk darbesiyle yarılan suların altından tünel ağzının üst kısmı bir an için görünmüştü... Onu görmüştüm... Öyleyse denizin büyük gelgit olaylarında meydana çıkmaz mı? Dolunay ve yeni doğan ay dönemlerinde, deniz olağan seviyesinin altına, yani en alt seviyesine indiği zaman, mümkündür ki... Bundan emin olmam gerekecek!</p>

  <p>Bu gözlem ne işime yarayacak, bilmem, ama Back-Cup’tan kaçmak için hiçbir şeyi gözden kaçırmamak zorundayım.</p>

  <p>-29 <i>Ağustos -</i> Bu sabah, römorkörün hareketine tanık oluyorum. Herhalde Amerikan limanlarından birine yapılacak o yolculuk söz konusu. Amaç, yapımı tamamlanmış olması gereken aygıtların teslim alınması.</p>

  <p>Kont d’Artigas birkaç saniye Mühendis Serkö ile görüşüyor. Öyle görünüyor ki mühendis onunla birlikte gitmeyecek. Kont birtakım emirler verir gibi. Sanırım söz konusu olan benim. Aracın platformuna ayak bastıktan sonra, yanında Kaptan Spade ve <i>Ebba</i> mürettebatıyla içeri iniyor. Kapak kapanır kapanmaz, römorkör sulara dalıyor, su yüzeyi hafifçe çalkanıyor.</p>

  <p>Saatler geçiyor, gün bitiyor. Sualtı aracı geri dönmediğine göre, bu yolculuk boyunca yelkenliyi çekeceği sonucuna varıyorum... Belki bu dolaylarda dolaşan gemileri batıracak!...</p>

  <p>Bununla birlikte, öyle anlaşılıyor ki yelkenlinin yokluğu kısa sürecek; zira gidiş ve dönüş için sekiz günlük bir zaman yeterli.</p>

  <p>Öte yandan, hava durumu da <i>Ebba'nın</i> işini kolaylaştıracak; mağaranın içindeki havanın dinginliğinden bu sonuca varıyorum. Kaldı ki Bermuda Adalarındaki iklimi göz önüne alırsak ilkbahar sonuyla yaz başlangıcı arasındayız. Ah! Hapisanemin duvarlarından bir çıkış yolu bulabilsem!...</p>
</body>
</html>
