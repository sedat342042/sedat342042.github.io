<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>14</h3>

  <h2 id="sigil_toc_id_14">SWORD’UN RÖMORKÖR TARAFINDAN BATIRILMASI</h2>

  <p>Uykusuz geçen bütün gece boyunca, o küçük fıçıyı düşündüm. Kayalara çarpar gibi oluşu kaç kez gözlerimin önüne geldi; küçük koyda bir kenara yanaşması ya da herhangi bir oyuğa takılıp kalışı kaç kez aklımdan geçti... başımdan aşağıya soğuk terler boşanıyordu... Sonunda tüneli aşıyor... Boğaza doğru yöneliyor... Çekilen deniz onu açıklara sürüklüyor... Ulu Tanrım! Eğer dalga tekrar onu geri getirip Back-Cup içine sokarsa... Doğan günle birlikte onu görürsem...</p>

  <p>Günün ilk ışıklarıyla birlikte kalkıp kumsala doğru yola çıktım...</p>

  <p>Bakıyorum... Tuzlu gölün dingin sularında hiçbir nesne seçilmiyor...</p>

  <p>İlerleyen günlerde, geçit açma çalışması bili-</p>

  <p>nen şekilde devam etti. Mühendis Serkö, 23 eylülde, öğleden sonra saat dörtte sonuncu kayayı patlattı. Geçiş sağlanmıştı, - yalnızca daracık bir yol açılmıştı, geçerken eğilmek gerekiyordu, ama yeterliydi. Dış tarafta, geçidin ağzı kıyının çalılıkları arasında kayboluyordu; önlem almak gerektiği zaman ağzını tıkamak kolaydı.</p>

  <p>O günden itibaren, bu geçit sıkı koruma altına alındı; bu da pek doğaldı. Mağaraya girmek ya da çıkmak için bile kimsenin izin almadan geçmesi yasaktı... Yani oradan kaçmak olanaksız...</p>

  <p>-25 <i>Eylül-</i> Bugün, sabah vakti, römorkör gölün derinliklerinden su üstüne çıktı. Kont d’Artigas, Kaptan Spade ve gemi mürettebatı dalgakırana yanaşıyorlar. <i>Ebba</i> tarafından getirilen mallar boşaltılıyor. Back-Cup’ın ihtiyacı olan küçük erzak balyaları, et kasaları ve konserveler, şarap ve rakı fıçıları görüyorum, -bunlardan başka Thomas Roch’u ilgilendiren bir sürü koli. Aynı zamanda, adamlar disk biçimini andıran çeşitli aygıt parçaları taşıyorlar.</p>

  <p>Thomas Roch bu çalışmada hazır bulunuyor. Gözleri kıvılcımlar saçarak parlıyor. Parçalardan birini yakaladıktan sonra, inceliyor, memnuniyet belirten bir işaretle başını sallıyor. Sevincini tutarsız sözcüklerle dışa vurmadığını gözlemliyorum; eski Healthful-House hastasından eser kalmamış. Hattâ tedavisi olanaksız sanılan o kısmi deliliğin tümüyle iyileşip iyileşmediğini bile düşünüyorum!...</p>

  <p>Nihayet Thomas Roch gölde hizmet gören kayığa biniyor. Mühendis Serkö laboratuvarına kadar ona eşlik ediyor. Römorkörün bütün yükü bir saat içinde öbür kıyıya taşınıyor.</p>

  <p>Ker Karraje’ye gelince, Mühendis Serkö’yle yalnızca bir iki kelime konuştu. Öğleden sonra buluştular ve Bee-Hive’ın önünde uzun süre dolaşarak görüştüler.</p>

  <p>Görüşme bitince, geçide doğru yönelirler, yanlarında Kaptan Spade'la oraya girerler. Onların arkasından ben de girebilsem!... Back-Cup’a salt tükenmiş esintileri gelen Atlantik’in o can veren havasını bir an için olsun içime çekebilsem!...</p>

  <p>-26 <i>Eylülden 10 Ekime -</i> On beş gün geldi geçti. Thomas Roch ve Mühendis Serkö’nün yönetiminde aygıtların ayarları yapıldı. Sonra fırlatma rampalarının montajıyla uğraşıldı. Bunlar küçük gerdeller takılmış, taşınabilir basit sehpalardı; <i>Ebba'</i>nın güvertesine ya da su seviyesinde kaldığı zaman römorkörün platformuna bile bunları monte etmek zor sayılmazdı.</p>

  <p>Böylece, bir tek yelkenlisiyle Ker Karraje okyanusların efendisi olacaktı!... Hiçbir savaş gemisi tehlikeli bölgenin içine sokulamazdı ve <i>Ebba</i> mermi menzilinin dışında kalacaktı!... Ah! Hiç olmazsa pusulam binlerinin eline geçseydi... Şu Back-Cup sığınağını bir öğrenselerdi!... O zaman, onu yıkmak bir yana, hiç değilse erzak temin etmesini engellerlerdi!...</p>

  <p><i>-20 Ekim -</i> Bu sabah, römorkörü her zamanki yerinde göremeyince çok şaşırdım. Önceki gün, pil parçalarını yenilediklerini anımsıyorum; ancak bunun olağan bir revizyon olduğunu düşünmüştüm. Eğer gittiyse ve yeni geçit şimdi kullanılır hale geldiğine göre, civarda herhangi bir korsanlık seferi söz konusu. Çünkü Thomas Roch’a lazım olan aygıt ve parçaların hepsi artık Back-Cup’ta.</p>

  <p>Ancak gün dönümü mevsimindeyiz. Bermuda denizi sık sık fırtınayla çalkalanır. Şiddetli rüzgar müthiş bir gürültüyle patlar. Mevsim değişikliği Back-Cup kraterinden hızla giren sert hava akımlarından hissediliyor; derin mağaranın içi yağmurla karışık şiddetle esen buharla doluyor. Nitekim yamaçlardaki kayaları su serpintileriyle yalayan tuzlu gölün suları da çalkalanıyor.</p>

  <p>Ama yelkenlinin küçük Back-Cup koyundan ayrılmış olması kesin mi?... römorkörü yardım etse bile bu fırtınalı denize karşı koymak için çok hafif değil mi?...</p>

  <p>Öte yandan, denizin birkaç metre altındaki dingin sularda seyredebildiği için şiddetli dalgadan korkacak bir şeyi olmayan römorkörün yelkenliye eşlik etmeden yola çıkmış olmasına anlam vermeli?...</p>

  <p>Sualtı aracının hangi nedenden ötürü yola çıktığını bilmiyorum, - üstelik uzun süreli bir yolculuk bu, zira gün boyu geri dönmedi.</p>

  <p>Bu kez, Mühendis Serkö Back-Cup’ta kaldı. Yalnız Ker Karraje, Kaptan Spade, römorkör ve <i>Ebba</i> mürettebatı adacıktan ayrıldı...</p>

  <p>Yaşam bu dört duvar arasına kapanmış insanlar sürüsünün ortasında, her zamanki tatsız tekdüzeliğiyle devam ediyor. Bütün zamanımı petek gözümde geçiriyorum. Uzun uzun düşünüyor, umutlanıyor, umutsuzluğa düşüyor, her gün biraz daha zayıflayan bir beklenti içinde akıntılara terk edilen o küçük fıçıya umut bağlıyorum. Ve büyük olasılıkla benden sonra yok olacak bu notları kaleme alıyorum...</p>

  <p>Thomas Roch kendini tümüyle laboratuva-rına verdi, - sanırım, ateşleme aygıtının yapımıyla uğraşıyor. Bu aygıtın formülünü ne pahasına olursa olsun satmak istemeyeceği düşüncesi kafamda hâlâ saplantı olarak duruyor... Fakat buluşunu Ker Karraje’nin hizmetine vermekte duraksamayacağını da biliyorum.</p>

  <p>Bee-Hive dolaylarında dolaşırken, sık sık Mühendis Serkö’yle karşılaşıyorum. Bu adam her seferinde benimle konuşmaya hazır olduğunu gösteriyor... Yalnız işin doğrusu, saygısızca, beni küçümseyerek yaklaşıyor.</p>

  <p>Her şeyden konuşuyoruz, - nadiren de benim durumumdan laf açılıyor. Bu konuda acı acı yakınmaktan kaçmıyorum, çünkü yeniden alay etmeye başlayacak.</p>

  <p>-22 <i>Ekim-</i> Bugün, Mühendis Serkö’ye yelkenlinin römorkörle birlikte denize açılıp açılmadığını sordum.</p>

  <p>“Evet, Mösyö Simon Hart,” diye cevap verdi, “açık denizde hava ne denli berbat olursa olsun, korkunç dalgalarla dövülse de sevgili <i>Ebba</i>'mız bakımından korkacak bir şey yok!...”</p>

  <p>- Yolculuk daha uzayacak mı?...</p>

  <p>- Kırk sekiz saat içinde geri dönmesini bekliyoruz... Kış mevsiminin kesinlikle elve-</p>

  <p>rişsiz hale getirdiği bu denizlerde fırtınalar başlamadan önce Kont d’Artigas’nın yapmaya karar verdiği son yolculuk bu.</p>

  <p>- İş yolculuğu mu, yoksa gezi mi? diye sordum.</p>

  <p>Mühendis Serkö gülümseyerek karşılık veriyor:</p>

  <p>- İş yolculuğu, Mösyö Hart, iş yolculuğu! Artık aygıtlarımız tamam; güzel havalar geri geldiğinde, saldırıya geçmekten başka yapacağımız bir iş kalmadı...</p>

  <p>- Zavallı gemilere karşı...</p>

  <p>- Hem zavallı... Hem servet yüklü gemiler!</p>

  <p>- Korsanlık, bunların cezasız kalmayacağını sanıyorsunuz, umarım! diye bağırdım.</p>

  <p>- Sakin olun, sevgili meslektaşım, sakin olun!... Her şeyi biliyorsunuz; kimse asla Back-Cup sığınağını keşfedemez, kimse onun gizini ele veremez!... Zaten çok güçlü ve kullanılışı bu aygıtlarla adacığa yakından sokulan her gemiyi hiç zorlanmadan batırırız...</p>

  <p>- Ama bir şartla, dedim, Thomas Roch silahını nasıl sattıysa ateşleme aygıtının formülünü de satarsa...</p>

  <p>- O iş tamam, Mösyö Hart, o bakımdan hiç endişeniz olmasın.</p>

  <p><i>\</i></p>

  <p>Bu kesin cevap karşısında, eğer ikircikli ses tonundan Mühendis Serkö’nün laflarına bel bağlamamak gerektiğini hissetmesem, felaketin başımıza geldiği sonucuna varacaktım.</p>

  <p><i>-25 Ekim -</i> İçine bulaştığım bu korkunç serüvenden sonra, hâlâ nasıl hayatta kaldığıma hayret ediyorum!... Kırk sekiz saattir ara verdiğim bu notları bugün yeniden yazabilmem bir mucize! Şansım biraz yaver gitse, kurtulabilirdim!... Şimdi Bermuda limanlarından birinde olacaktım... Saint-Georges ya da Hamilton’da... Back-Cup sırları açığa çıkmış olacaktı... Her yana ihbar edilen yelkenli hiçbir limana uğrayamayacak, Back-Cup’ın erzakı tükenecekti... Ker Karraje’nin korsanları açlıktan ölüme mahkum edileceklerdi!...</p>

  <p>Olan bitenler şöyle gelişti:</p>

  <p>23 Ekim akşamı, saat sekize doğru, tarif edilemez bir sinirle hücremden çıktım. Sanki yakında gerçekleşecek tehlikeli olayı sezmiştim. Biraz sakinleşmeye çalışarak boş yere uykumu getirmeye çabalamıştım. Uyuyamamaktan umutsuzluğa düşerek dışarı çıktım.</p>

  <p>Back-Cup’ın dışında, hava çok kötü olsa gerekti. Şiddetli rüzgar kraterden içeri giriyor, tuzlu gölün suyunu dalgalandırıyordu.</p>

  <p>Bee-Hive yamacına doğru yöneldim.</p>

  <p>Bu saatte kimsecikler yoktu. Hava oldukça sıcak, atmosfer nemliydi. Arı kovanının bütün eşekarıları petek gözlerinin içine sokulmuşlardı.</p>

  <p>Geçit ağzını bir adam bekliyordu; bunun yanında, ek bir önlem olarak dışarıdan geçidin ağzı kamufle edilmişti. Bu adam durduğu yerden yamaçları göremezdi. Üstelik sağ ve sol kıyının üstünde yalnızca iki lamba yanıyordu; öyle ki doğal sütun şeklindeki ormanda derin bir karanlık hüküm sürüyordu.</p>

  <p>Karanlığın içinde yürüyordum; o anda, yanımdan biri geçti.</p>

  <p>Thomas Roch’u tanıdım.</p>

  <p>Ağır ağır yürüyordu. Her zamanki gibi düşüncelere dalmıştı, gergindi, kafası durmadan çalışıyordu.</p>

  <p>Bu rastlantı onunla konuşmak için elverişli bir fırsat değil miydi?... Bilmediği şeyler konusunda büyük olasılıkla onu bilgilendirebilirdim... Bilmiyordu... Kimlerin ellerine düştüğünden habersiz olsa gerekti... Kont d’Artigas’nın korsan Ker Karraje olduğundan kuşku bile duymamıştı belki... Buluşunun bir bölümünün nasıl bir haydutun eline geçtiğinden kuşkulanmıyordu... Kendisine ödenen mil-yonların asla tadını çıkaramayacağını ona söylemek gerekiyordu... Benim kadar onun da Back-Cup hapisanesinden kurtulma olasılığı yoktu... Evet! İnsani duygularına başvuracaktım; geriye kalan gizini saklamayı başaramazsa sorumlu olacağı felaketlere değinecektim...</p>

  <p>Ben bu düşüncelere dalıp çıkarken sırtımdan sımsıkı tutulduğumu hissettim.</p>

  <p>İki adam kollarımdan tutuyor, üçüncüsü karşımda dikiliyordu.</p>

  <p>Seslenmek istedim.</p>

  <p>İngilizce konuşan bu adam:</p>

  <p>“Ses çıkarmayın!” dedi. “Siz, Simon Hart değil misiniz?...”</p>

  <p>- Adımı nereden biliyorsunuz?...</p>

  <p>- Sizi hücrenizden çıkarken gördüm...</p>

  <p>- Peki siz kimsiniz?...</p>

  <p>- İngiliz donanmasından Yüzbaşı Davon; Bermuda’da konaklayan <i>Standard</i> Gemisi subaylarından.</p>

  <p>Öyle heyecanlanmıştım ki bir an cevap bile veremedim, soluğum tıkanmıştı.</p>

  <p>Yüzbaşı Davon ekledi:</p>

  <p>- Sizi Ker Karraje’nin ellerinden kurtarmaya geldik. Fransız mucit Thomas Roch’la sizi kaçıracağız.</p>

  <p>- Thomas Roch mu?... diye kekeledim.</p>

  <p>- Evet... Sizin imzanızı taşıyan belge Saint-Georges’un bir kumsalında bulundu...</p>

  <p>- Küçük fıçının içinde, Yüzbaşı Davon... Tuzlu gölün sularına fırlattığım küçük fıçı...</p>

  <p>Subay:</p>

  <p>- Fıçının içinde bir pusula vardı, diye cevap verdi. Back-Cup’ın Ker Karraje ve çetesine sığınak hizmeti gördüğünü o belgeden öğrendik... O sahte Kont d’Artigas, yani Ker Karraje, Healthful-House’dan iki adamın kaçırıldığı olayın faili...</p>

  <p>- Ah! Yüzbaşı Davon...</p>

  <p>- Şimdi, yitirecek bir saniye bile yok... Karanlıktan yararlanmak lazım...</p>

  <p>- Bir şey daha Yüzbaşı Davon... Back-Cup içine nasıl girebildiniz?</p>

  <p>- <i>Sword</i> denizaltısıyla... Altı aydır, Saint-Georges’da deneme yapıyordu...</p>

  <p>- Bir denizaltı mı?...</p>

  <p>- Evet... Şu kayaların dibinde bizi bekliyor.</p>

  <p>- Orada!... Orada mı!... diye yineledim.</p>

  <p>- Mösyö Hart, Ker Karraje’nin römorkörü nerede?...</p>

  <p>- Üç haftadır ortalıkta yok...</p>

  <p>- Ker Karraje, Back-Cup’ta değil mi?...</p>

  <p>- Hayır, ama her an gelebilir; onu bekliyoruz.</p>

  <p>Yüzbaşı Davon:</p>

  <p>- Neyse, önemli değil! dedi. Söz konusu olan Ker Karraje değil... Bizim görevimiz Thomas Roch’u kaçırmak... Sizinle birlikte Mösyö Hart... İkiniz de Sworcfda olmadan denizaltı bu gölü terk etmeyecek!... Saint-Georgesa geri dönmezse, bu benim başarısız kaldığım anlamına gelecek... Ve yeniden harekat başlayacak...</p>

  <p>- <i>Sword</i> nerede, yüzbaşı?...</p>

  <p>- Bu tarafta... Kumsalın karanlığında, oradan fark edilemez. Uyarılarınız sayesinde, mürettebatım ve ben, sualtı tünelinin girişini bulduk. Neyse ki <i>Sword</i> burayı geçti... On dakikada gölün su yüzeyine çıktı... Adamlarımdan ikisi benimle birlikte geldiler... Planınızda belirttiğiniz gibi sizi hücreden çıkarken gördüm... Thomas Roch şu anda nerede biliyor musunuz?...</p>

  <p>- Buradan birkaç adım ötede... Az önce buradan geçerek laboratuvarına gitti...</p>

  <p>- Tanrı yardımcımız olsun, Mösyö Hart!</p>

  <p>- Evet, Yüzbaşı Davon!”</p>

  <p>Yüzbaşı, iki adam ve ben, gölü çevreleyen patikada ilerledik. Neredeyse on metre kadar uzaklaşmıştık ki Thomas Roch’u gördüm. Onun üstüne atılıp ses çıkarmaması için ağzını tıkadık; bağlayarak Sword’un bulunduğu yere götürdük. Bütün bunlar bir dakikadan az sürmüştü.</p>

  <p><i>Sword,</i> olsa olsa on tonilatoluk bir denizaltıydı, - dolayısıyla hem boyutları, hem gücü bakımından römorköre oranla çok zayıftı. Akümülatörle çalışan iki dinamosu vardı; akümülatörler Saint-Georges Limanı’nda on iki saat önce şarj edilmişti. Dinamolar pervanenin hareketini sağlıyordu. Ama ne olursa olsun, <i>Sword</i> bizi hapisaneden kurtarıp özgürlüğümüze kavuşturmaya yeterdi, - hâlâ inanamadığım o özgürlüğe!... Nihayet Thomas Roch, Ker Karraje ile Mühendis Serkö’nün ellerinden kurtarılacaktı... Bu serseriler onun buluşundan yararlanabilirlerdi... Artık savaş gemilerinin adacığa yaklaşarak çıkarma yapmasına hiçbir şey engel olamazdı; geçitten zor kullanarak girecekler, korsanları ele geçireceklerdi...</p>

  <p>İki adam Thomas Roch’u taşırken kimseyle karşılaşmamıştık... Hep birlikte Sword’un içine indik... Üst kapak kapatıldı... Depoları suyla doldu ... <i>Sword</i> dibe daldı... Kurtulmuştuk... Denizaltı su geçirmez ince duvarlarla ay-rılan üç bölümden oluşacak şekilde düzenlenmişti. Birinci bölümde akümülatörler ve makina dairesi bulunuyordu; bu bölüm baş taraftaki güverte kirişinden kıç tarafa kadar uzanıyordu. İkinci bölüm, yani gemi kılavuzunun bulunduğu yer, denizaltının ortasındaydı. Buraya mercimek şeklindeki camları olan bir periskop monte edilmişti. Elektrikli bir borda fenerinden yayılan ışınlar su altını görmeyi sağlıyordu. Üçüncü bölüm ön taraftaydı; Thomas Roch ve ben oraya kapatılmıştık.</p>

  <p>Arkadaşım ağzındaki tıkaçtan kurtulsa bile bağlarından kurtulamazdı. Olan bitenin bilincinde olduğuna da emin değildim...</p>

  <p>Karşımıza herhengi bir engel çıkmazsa aynı gece Saint-Georges’a varmak umuduyla hemen hareket ettik.</p>

  <p>Bölmenin kapısını ittikten sonra, ikinci bölümde Yüzbaşı Davon’nun yanma gittim. Dümen manevrasıyla görevli adamın yanındaydı.</p>

  <p>Arka bölümde, makinist dahil üç kişi itici aygıtı devreye sokmak için yüzbaşının emirlerini bekliyorlardı.</p>

  <p>O sırada:</p>

  <p>“Yüzbaşı Davon,” dedim, “sanırım Thomas Roch’un tek başına kalmasında hiçbir sakınca yok... Tünelin ağzını bulmak için size yardımcı olabilirim...”</p>

  <p>- Evet... Yanımdan ayrılmayın, Mösyö Hart.</p>

  <p>O anda, saat tam olarak sekizi otuz yedi dakika geçiyordu. Periskoba yansıyan elektrikli borda fenerinin ışınları <i>Sword</i>’un yol aldığı derinlikleri belirsiz bir şekilde aydınlatıyordu. Denizaltının bulunduğu yamaçtan başlayarak gölü boylu boyunca aşmak zorundaydık. Tünel ağzını bulmak mümkün olsa da elbette kolay olmayacaktı. Kıyıları izleyerek kısa zamanda onu bulmamamız olanaksızdı. Sonra tünelden yavaşça geçip duvarlara çarpmaktan sakınarak <i>Sword</i> tekrar su üstüne çıkacak ve Saint-Georges’a doğru yol alacaktı.</p>

  <p>Yüzbaşıya:</p>

  <p>- Ne kadar derinlikteyiz? diye sordum.</p>

  <p>- Dört buçuk metre.</p>

  <p>- Daha fazla derine dalmaya gerek yok, dedim. Gün dönümündeki büyük gelgit olayında yaptığım gözleme göre tünelin ortasında olmalıyız.</p>

  <p><i>-All right!</i> diye cevap verdi yüzbaşı.</p>

  <p>Evet! <i>All right</i>, sanki Tanrı bu sözcükleri subayın ağzından söylüyordu... Aslında dilekleri için daha iyi birini seçemezdi!</p>

  <p>Borda fenerinin ışığında yüzbaşıya baktım. Otuz yaşlarında bir adamdı, soğuk, sakin, yüz ifadesi kararlı, -doğuştan gelen aldırmazlığıyla tam anlamıyla bir İngiliz subayı- sanki <i>Standard</i> Gemisindeymiş gibi heyecansız, olağanüstü bir soğukkanlılıkla, hattâ bir makinanın işleyişi gibi hareket ediyordu.</p>

  <p>- Tüneli geçerken, dedi, uzunluğunun kırk metre kadar olduğunu kestirdim...</p>

  <p>- Evet... Bir uçtan öbürüne kırk metre kadar Yüzbaşı Davon...</p>

  <p>Gerçekten de, kıyı seviyesinde delinen geçit yaklaşık otuz metre olduğuna göre, bu uzunluk doğru olsa gerekti.</p>

  <p>Makiniste pervaneyi çalıştırma emri verildi.</p>

  <p><i>Sword</i> yamaca çarpmaktan çekinerek oldukça yavaş bir hızla ilerledi. Ara sıra, borda fenerinden yansıyan ışıkta karanlık bir kütle belirince, yamaca hayli yaklaştığı anlaşılıyordu. O zaman bir dümen hareketi izlenen yönü doğrultuyordu. Ancak bir sualtı aracını açık denizde kullanmak ne denli zor olsa da şu gölün dibindeki sularda kullanmaktan daha zor olamazdı!</p>

  <p>Beş dakikalık bir ilerlemeden sonra, <i>Sword</i>’un daldığı derinlik dört beş metreyi bulmuştu ve hâlâ tünel ağzına ulaşamamıştı.</p>

  <p>O sırada:</p>

  <p>“Yüzbaşı Davon, dedim, belki su yüzüne çıkmak daha akıllıca olacak. O zaman tünel ağzının bulunduğu duvarı daha iyi görebiliriz.</p>

  <p>- Ben de aynı kanıdayım, Mösyö Hart, orasını bize tam olarak gösterebilirseniz...</p>

  <p>- Gösterebilirim.</p>

  <p>- Güzel.</p>

  <p>İhtiyat olarak borda feneri söndürüldü ve göl yeniden karanlığa gömüldü. Aldığı emir üzerine makinist pompaları çalıştırdı, ağırlığı hafifleyen <i>Sword</i> yavaş yavaş su üstüne çıktı.</p>

  <p>Ben yerimde kalmıştım. Periskop camlarından bakarak pozisyonumuzu belirleyecektim.</p>

  <p>Nihayet, <i>Sword</i> suyun bir ayak üstüne çıkınca, yukarı doğru hareketini kesti.</p>

  <p>Yamaç lambasının aydınlattığı bu tarafta Bee-Hive duvarını tanıdım.</p>

  <p>Yüzbaşı Davon soruyor:</p>

  <p>- Sizin görüşünüz ne?...</p>

  <p>- Epeyce kuzeye düştük... Tünel ağzı mağaranın batısında.</p>

  <p>- Yamaçlarda kimse var mı?...</p>

  <p>- Kimsecikler yok.</p>

  <p>- Bu, çok iyi, Mösyö Hart. Su üstünde kalacağız. Sonra sizin göstereceğiniz duvarı bulunca, <i>Sword</i> dalacak...</p>

  <p>Yapılacak en iyi iş buydu. Gemi kılavuzu çok yaklaştığı yamaçtan <i>Sword</i>’u uzaklaştırdıktan sonra, onu tünelin tam ortasına doğru yönlendirdi. Dümen hafifçe yükseldi ve pervanesi tarafından itilen araç doğru yönü buldu.</p>

  <p>Tünel ağzına on metre kadar kalmıştı ki aracın durmasını emrettim. Elektrik akımı kesilir kesilmez <i>Sword</i> durdu, su kapaklarını açtı, depolarını suyla doldurdu ve yavaşça daldı.</p>

  <p>O zaman periskop feneri devreye girdi ve duvarın karanlık kısmında, fener ışınlarını yansıtmayan bir tür siyah çember belirdi.</p>

  <p>- Orada... Tünel orada! diye haykırdım.</p>

  <p>Bu hapisaneden kaçmayı düşündüğüm kapı değil miydi <i>ol...</i> Özgürlük açık denizde beni beklemiyor muydu?...</p>

  <p><i>Sword</i> yavaşça tünel ağzına yöneldi...</p>

  <p>Ah!... Ne kötü talihsizlik! Bu darbeye nasıl dayanabilmiştim?... Yüreğim nasıl durmamıştı?...</p>

  <p>En az yirmi metre ilerde, tünelin derinliklerinde belirsiz bir ışık göze çarpıyordu. Işık bize doğru ilerliyordu. Ker Karraje’nin sualtı aracından yansıyan ışıktan başka bir şey olamazdı bu.</p>

  <p>- Römorkör!... diye bağırdım. Yüzbaşı... Römorkör Back-Cup’a geri dönüyor!...</p>

  <p>Yüzbaşı Davon:</p>

  <p>- Makinalar tornistan! diye emir verdi.</p>

  <p><i>Sword</i> tam tünele gireceği anda geriledi.</p>

  <p>Belki kaçmak için bir şansımız vardı; çünkü yüzbaşı hemen feneri söndürmüştü ve büyük olasılıkla ne Kaptan Spade ne de adamlarından herhangi biri <i>Sword'</i>u fark etmemişlerdi. Belki denizaltı geri çekilerek römorköre yol açmıştı... Belki de karanlık kütlesi gölün derinliklerine karışmıştı... Belki römorkör de-nizaltıyı görmeden geçecekti... Yanaşacağı yere geldiği zaman, <i>Sword</i> tekrar hareket edecekti... Ve tünel ağzına yönelecekti... <i>Sword</i>’un pervanesi tersine döndü, güneydeki yamaca doğru geri geldik... Birkaç saniye sonra, artık <i>Sword</i>'un beklemesine gerek kalmayacaktı...</p>

  <p>Hayır!... Kaptan Spade, tünelden geçmeye hazırlanan bir sualtı aracının farkına varmıştı. Göl sularında onu izlemeye hazırlanıyordu. Ker Karraje’nin güçlü aracı tarafından saldırıya uğrayınca bu dayanıksız denizaltı ne yapabilirdi?...</p>

  <p>O zaman Yüzbaşı Davon bana dönerek:</p>

  <p>- Mösyö Hart, dedi, Thomas Roch’un bulunduğu bölüme geri dönün... Ben kıçtaraftaki bölümü kapatırken siz de kapıyı kapatın... Çarpışırsak, duvarlar sayesinde <i>Sword</i>’un batmaması mümkün...</p>

  <p>Bu tehlike karşısında soğukkanlılığını kaybetmeyen yüzbaşının elini sıktıktan sonra, ön tarafa, Thomas Roch’un yanına döndüm... Kapıyı kapadım ve koyu karanlıkta bekledim.</p>

  <p>O zaman, <i>Sword</i>’un römorkörden kaçmak için birtakım manevralar yaptığını hissettim. Onun menzilinden, çepeçevre dönüşlerinden, dalışlarından kurtulmaya çalışıyordu. Kah bir darbeden kurtulmak için aniden manevra yapıyor, kah su yüzüne çıkıyor ya da gölün en derin yerlerine dalıyordu. Eşit olmayan güçlerde iki deniz canavarı gibi bulanık suların altında manevra yapan iki aracın mücadelesini bir düşünün!</p>

  <p>Birkaç dakika geçti... Römorkörün takibinin sona erip ermediğini, <i>Sword'</i>un nihayet tünelden geçip geçmediğini düşündüm...</p>

  <p>Bir çarpışma meydana geldi... Sanki çok şiddetli bir darbeydi... Ama hayal kuracak vaktim yoktu, - işin doğrusu, <i>Sword</i> sancak tarafından, böğründen çarpışmıştı... Belki o anda, gövde sacı darbeye direnmişti!... Fakat aksi halde, bölümlerden biri su alıyor olabilirdi!...</p>

  <p>Hemen arkasından, ikinci bir darbe, bu kez çok şiddetle <i>Sword'</i>u geri itti. Sanki römorkörün burnu tarafından kaldırılmış, adeta aşağı doğru inerek ikiye biçilmişti. Sonra dikildiğini hissettim, ön taraf yukarı kalkarak arka bölüme gelen suların ağırlığıyla batmaya başladı...</p>

  <p>Thomas Roch ve ben bir yere tutunmaya fırsat bulamadan, ansızın birbirimizin üstüne devrildik... Nihayet sacın parçalandığını anladığım bir gürültüyle son darbeyi alan <i>Sword</i> dibe oturdu ve hareketsiz kaldı...</p>

  <p>Ondan sonra ne olmuştu?... Kendimi kaybettiğimden bilmiyordum.</p>

  <p>Daha sonra, saatler -uzun saatler- geçtiğini öğrendim. Anımsadığım tek düşünce şöyleydi:</p>

  <p>- Ölürsem, hiç olmazsa Thomas Roch ve gizi de benimle birlikte ölür... Ve Back-Cup korsanları suçlarının cezasını çekmekten kurtulamazlar!</p>
</body>
</html>
