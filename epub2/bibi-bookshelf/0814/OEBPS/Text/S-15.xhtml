<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>11</h3>

  <h2 id="sigil_toc_id_11">BEŞ HAFTA BOYUNCA</h2>

  <p>Durum gayet açık. Ker Karraje kim olduğumu biliyor... Thomas Roch’la bekçisini, yani ikimizi birlikte kaçırdığı zaman beni tanıyordu...</p>

  <p>Peki bu adam bunu nasıl başarmıştı? Bütün Healthful-House personelinden gizleyebildiğim şeyi nasıl öğrenmişti? Thomas Roch’un yanında bekçilik yapan adamın Fransız bir mühendis olduğunu nereden biliyordu?... Bunun nasıl olduğunu bilmiyorum, ama olmuştu.</p>

  <p>Kesin olan bir şey vardı o da bu adamın, kendisine belki pahalıya patlayan ama çok da işini gören bilgi kaynakları vardı. Zaten amacına ulaşmak söz konusu olduğu zaman, bu ruh yapısında bir kişi paraya bakmaz.</p>

  <p>Bundan böyle, şu Ker Karraje ya da daha ziyade suç ortağı Mühendis Serkö mucit Thomas Roch’un yanında benim yerimi dolduracak. Onların çabaları benden çok daha mı ba-</p>

  <p>şanlı olacak?... Tanrı korusun, dilerim hiç başarılı olmazlar ve uygar dünyanın başına o felaket gelmez!</p>

  <p>Ker Karraje’nin son cümlesine cevap vermedim. Üzerimde çok yakından sıkılan bir kurşun etkisi yarattı. Yine de sözde Kont d’Artigas’nın umduğu gibi sarsılmadım.</p>

  <p>Hayır! Dik dik suratına baktım. Kıvılcımlar saçan gözlerini benden kaçırmamıştı. Onun gibi kollarımı kavuşturdum. Ne var ki yaşamım onun elindeydi... Bir işaretiyle tabancadan atılacak tek kurşun ayaklarının dibine serilmem için yeterliydi... Sonra, cesedim şu göle atılacak, Back-Cup tünelinden çıkarak açık denize sürüklenecekti...</p>

  <p>Bu tartışmanın ardından, eskisi gibi beni serbest bırakmışlardı. Bana karşı hiçbir önlem alınmamıştı. Mağaranın en kuytu köşelerine kadar sütunlar arasında dolaşabiliyorum; ancak bir şey açıkça ortadaydı, mağaranın tünelden başka çıkışı yoktu.</p>

  <p>Bee-Hive’ın ucunda bulunan petek gözüme döndüğüm zaman, kafamda yeni durumla ilgili binlerce düşünce dolaşıyor ve şöyle diyorum:</p>

  <p>“Ker Karraje benim Mühendis Simon Hart olduğumu bilse bile, Back-Cup Adacığı'nın eskiden tanıdığımı asla bilmemesi gerekiyor."</p>

  <p>Thomas Roch’u benim ellerime emanet etmek tasarısına gelince, kimliğim belli olduğuna göre, sanırım Kont d’Artigas o konuyu hiç ciddiye almayacaktır. Bir bakıma üzüntü duyuyorum, zira mucidin ısrarlı sorgularla karşı karşıya kalacağı gün gibi ortada. Mühendis Serkö patlayıcı ve ateşleme aygıtının formüllerini öğrenmek için her yola başvuracak. Onları bir ele geçirirse geleceğin korsanlık eylemleri için öyle korkunç bir şekilde kullanır ki... Evet! Healthful-House’daki gibi Thomas Roch’un bekçisi olarak kalmam çok daha iyi olurdu.</p>

  <p>Bundan sonraki on beş gün boyunca, eski hastamı bir kez olsun göremedim. Yineliyorum, günlük gezintilerimde kimse beni rahatsız etmedi. Yaşamımın maddi yanı bakımından, endişe edecek bir şey yok. Yemeklerim belirli bir düzen içinde Kont d’Artigas’nın mutfağından geliyor, -bu ad ve ünvana dilim öyle alışmış ki hâlâ kullanmadan edemiyorum. Beslenme açısından derdim yok, memnunum; zaten bu konuda şikayetçi olmak haksızlık olacak. <i>Ebba'nın</i> her yolculuğunda yenilenen erzak sayesinde, yiyecek ve içeceğe diyecek yok doğrusu.</p>

  <p>Güzel olan bir şey varsa, o da yazma olanağımın elimden alınmamış olması; aylaklıkla geçen uzun saatleri yazarak değerlendiriyorum. Healthful-House’dan kaçırılma olayından bu yana günü gününe not tuttum; en önemsiz olayları dahi defterime yazabildim. Kalem ellerimden alınmadıkça yazmaya devam edeceğim. Belki bu notlar gelecekte Back-Cup gizlerini açığa çıkarmakta işe yarayacak.</p>

  <p>-5 <i>Temmuzdan 25 Temmuza-</i> iki hafta geçti, Thomas Roch’a ulaşmak için yaptığım her girişim başarısız kaldı. Onu, bugüne kadar hiçbir sonuca götürmeyen etkimden uzaklaştırmak için önlemler alındığı besbelli. Biricik umudum, Kont d’Artigas, Mühendis Serkö ve Kaptan Spade’ın mucidin gizlerini ele geçirmek için çabalarının boşa gitmesi ve zaman kaybetmeleri.</p>

  <p>Üç dört kez -bunlar yalnız benim bildiklerim- Thomas Roch ve Mühendis Serkö tuzlu gölün etrafında birlikte dolaştılar. Görebildiğim kadarıyla Thomas Roch mühendisin söylediklerini belirli bir dikkatle dinliyormuş gibi görünüyordu. Mühendis bütün mağarayı dolaştırdı, onu elektrik fabrikasına götürdü, römorkörün makina akşamını ayrıntılarıyla gösterdi... Healthful-House’dan ayrılışından beri, Thomas Roch'un zihinsel durumu gözle görülür biçimde iyiye gitmişti.</p>

  <p>Thomas Roch, Ker Karraje’nin konutunda özel bir odada kalıyordu. Özellikle Mühendis Serkö tarafından her gün kafasının ütülendiğine kuşkum yok. Silahına karşılık istediği sınırsız fiyatı ona verirlerse -paranın değerinin farkında mı acaba?- direnmeye gücü kalacak mı?... Bu alçaklar yıllarca üst üste yığılan hırsızlık mallarından elde edilen altınlarla gözünü kamaştırabilirler!... İçinde bulunduğu ruhsal durum sonucunda, silahın gizlerini onlara vermeye razı olur mu?... Gerekli malzemeyi Back-Cup’a getirmek yeter; o zaman, Thomas Roch kimyasal bileşimleriyle güle oynaya vakit geçirir. Üretilecek aygıtlara gelince, bunun için kıta fabrikalarından birine sipariş vermekten kolay bir şey olamaz; savaş aracı parça parça üretilirse kimsenin kuşkusunu uyandırmaz!... Ya böyle yıkıcı bir silah bu korsanların eline geçerse! Bunu düşünürken bile tüylerim diken diken oluyor!</p>

  <p>Bu dayanılmaz kaygılar bana azıcık olsun soluk aldırmıyor, içimi kemiriyorlar, sağlığımı altüst ediyorlar. Back-Cup’ın içi temiz havayla doluyor ama, bazen soluğum tıkanıyor. Sanki şu kalın duvarlar bütün ağırlıklarıyla beni eziyorlar. Sonra dünyanın geri kalanından uzaklaştığımı hissediyorum -sanki gezegenimizin dışındayım- deniz ötesi ülkelerde neler olup bittiğini bilmiyorum!... Ah! Gölün üstünde boşluğa açılan şu tepedeki delikten kaçma olanağı olsa... Adacığın tepesinden kaçabilsem... Yeniden yere inebilsem!...</p>

  <p>25 temmuz sabahı, nihayet Thomas Roch'la karşılaşıyorum. Karşı kıyıda tek başına. Bir de aklıma şu geliyor; dünden beri ortalıkta görünmediklerine göre, Ker Karraje, Mühendis Serkö ve Kaptan Spade Back-Cup açıklarında herhangi bir “sefere” çıkmış olmasınlar!...</p>

  <p>Thomas Roch’a doğru yöneliyorum ve beni fark etmeden önce dikkatle onu inceliyorum.</p>

  <p>Ciddi, düşünceli yüz ifadesi artık deliye benzemiyor. Gözlerini yere indirmiş, etrafına bakmadan yavaş adımlarla yürüyor. Kolunun altında bir plançete taşıyor; plançetenin üzerine bir kağıt gerilmiş, kağıda çeşitli ölçekte şekiller çizilmiş.</p>

  <p>Birden başını bana doğru kaldırıyor, bir adım ilerliyor ve beni tanıyor:</p>

  <p>“Ah! Sen... Gaydon!...” diye bağırıyor. “Demek senden kurtuldum... Özgürüm!”</p>

  <p>Gerçekten kendini özgür sanabilir, - Back-Cup’ta, Healthful-House’da olduğundan daha özgür. Ama benim varlığım belleğinde kötü anıları canlandıracak ve belki de bir nöbet geçirmesine neden olacak. Çünkü olağandışı bir heyecanla bana bağırarak sesleniyor:</p>

  <p>“Evet... Sen... Gaydon!... Bana yaklaşma... Yaklaşma?... Beni yeniden yakalamak isteyeceksin... Akıl hastanesine geri götüreceksin... Asla!... Burada beni koruyacak dostlarım var!... Onlar güçlü, varsıl!... Kont d’Artigas benim ortağım!... Mühendis Serkö benim ortağım!... Buluşumu uygulamaya koyacağız!... Roch silahını burada üreteceğiz... Defol!... Defol!...” Thomas Roch müthiş bir nöbete yakalanmak üzere. Bir yandan sesi yükseliyor, bir yandan kolları sallanıyor ve cebinden deste deste dolarlar, banknotlar çıkarıyor. Sonra, İngiliz, Fransız, Amerikan, Alman altınları parmaklarında şıngırdıyor. Peki bu paralar nereden geliyor? Herhalde sattığı gizinin bedeli olarak Ker Karraje’den aldı!...</p>

  <p>Bu sırada, bizi az öteden izleyen birkaç adam bu can sıkıcı sahnenin gürültüsünü duyarak yetişiyorlar. Thomas Roch’u yakalayıp tutuyorlar, onu götürüyorlar. Zaten benden uzaklaşır uzaklaşmaz kendine geliyor, ruhen ve bedenen tekrar sakinleşiyor.</p>

  <p>-<i>27 Temmuz</i> - Bundan iki gün sonra, sabahın ilk. saatlerinde, yamaca doğru inerek taşlı dalgakıranın ucuna kadar ilerledim.</p>

  <p>Römorkör kayaların yanında her zaman demirli durduğu yerinde yok; gölün hiçbir yerinde de görünmüyor. Ne var ki benim sandığım gibi Ker Karraje ile Mühendis Serkö gitmemişler; zira dün akşam onları gördüm.</p>

  <p>Ama bugün, büyük olasılıkla Kaptan Spade ve mürettebatıyla birlikte römorköre bindiler ve adacığın küçük koyunda bulunan yelkenliye gittiler. <i>Ebba</i> şu saatlerde çoktan yola çıkmıştır.</p>

  <p>Acaba yine bir korsanlık işi mi?... Mümkündür... Öte yandan, Ker Karraje’nin tekrar gezi yatının sahibi Kont d’Artigas kimliğine girmesi de mümkündür. Her halde Roch silahının hazırlanması için gereken malzemeyi temin edecekler, bunun için de bir limana gidecekler...</p>

  <p>Ah! Bir fırsatını bulup römorköre saklansaydım, oradan da <i>Ebba'nın</i> ambarına süzülseydim; limana varıncaya kadar orada gizle-nirdim!.. O zaman, belki kaçardım... insanları bu korsan çetesinden kurtarırdım!...</p>

  <p>inatla hangi düşüncelerle boğuştuğumu görüyorsunuz!... Kaçmak... Her ne pahasına olursa olsun bu korsan yuvasından kaçmak!... Ne var ki bir tek deniz altı aracıyla tünelden kaçmak mümkün!... Bunu düşünmek bile çılgınlık değil mi?... Evet!... Çılgınlık... Peki ama Back-Cup’tan başka nasıl kaçılır?...</p>

  <p>Ben bu düşüncelere dalıp çıkarken, dalgakıranın yirmi metre ötesinde gölün suları yarılıyor ve römorkör yanaşıyor. Aracın kapağı hemen açılıyor, makina uzmanı Gibson’la adamlar platforma çıkıyorlar. Öteki adamlar aracı palamarlamak için kayalara koşuyorlar. Onu yakalayıp bağlıyorlar ve araç eski yerinde demirliyor.</p>

  <p>Demek bu kez yelkenli, römorkörün yardımı olmadan yolculuk yapıyor. Araç yalnızca Ker Karraje ve adamlarını gemiye götürmüş ve <i>Ebba'yı</i> adacığın boğazlarından geçirmiş.</p>

  <p>Bu durum benim düşüncemi doğruluyor. Yolculuğun amacı Amerikan limanlarından birine gitmek. Kont d’Artigas oradan patlayıcı için gerekli olan malzemeyi temin edecek ve aygıtlar için bir fabrikaya sipariş verecek. Sonra dönüş için belirlenen tarihte, römorkör tekrar tünelden geçip yelkenliyle buluşacak ve Ker Karraje Back-Cup’a geri dönecek...</p>

  <p>Bu korsanın planları kesinlikle uygulamaya konmuş ve iş sandığımdan da hızlı yürüyor!</p>

  <p>- <i>3</i> <i>Ağustos</i>.- Bugün, gölde çok ilginç ve son derece az rastlanan bir olay meydana geldi.</p>

  <p>Öğleden sonra saat üçe doğru, belirgin bir fokurdama bir dakika kadar suları karıştırdı, iki üç dakika durdu ve gölün tam ortasında yeniden başladı.</p>

  <p>Hayli anlaşılmaz bu olaya dikkat kesilen on beş kadar korsan gölün kenarına indiler, -anladığım kadarıyla- korkuyla karışık şaşkınlığa kapıldılar.</p>

  <p>Dalgakıranın yanına palamarlandığına göre, suları karıştıran römorkör değildi. Başka bir sualtı aracının tünelden içeri girdiğini düşünsek bile, bu, olası gözükmüyordu.</p>

  <p>Çok geçmeden karşı kıyıdan haykırışlar yankılandı. Başka adamlar anlaşılmaz bir dille diğerlerine bir şeyler söylediler. Karşılıklı konuşulan on-on iki boğuk cümlenin ardından adamlar telaş içinde Bee-Hive tarafına döndüler.</p>

  <p>Göl sularına giren bir deniz canavarı mı görmüşlerdi acaba?... Ona saldırmak için silahlarını mı alacaklar ya da yakalamak için zıpkınlarını mı kullanacaklardı?...</p>

  <p>Durumu anlamıştım; saniyesinde yamaçlara geri döndüklerini görüyorum. Ellerinde güçlü tüfekler ve uzun zıpkınlar var.</p>

  <p>Gerçekten de, Bermuda Adaları’nda bolca bulunan kaşalot türünden bir balinaydı bu; tünelden geçtikten sonra, şimdi gölün derinliklerinde çırpmıyordu.</p>

  <p>Hayvan madem ki Back-Cup içinde sığınacak bir yer aramak zorunda kalmıştı, balina avcıları onu izliyor olamazlar mıydı?...</p>

  <p>Balina tekrar su yüzüne çıkana kadar birkaç dakika geçti. Az sonra kocaman cüssesi göründü, yeşile çalan parlak bir rengi vardı, sanki korkunç bir düşmanla boğuşuyormuş gibi kabarmıştı. Yeniden göründüğü zaman, burun deliklerinden büyük bir gürültüyle su fışkırttı. O zaman şöyle düşündüm:</p>

  <p>“Eğer bu hayvan balina avcılarından kaçmak zorunda kalarak tünelden geçtiyse, Back-Cup yakınlarında bir gemi var demektir... Belki adacığın üç yüz-dört yüz metre açığında... Şu halde, balina avlayan kayıklar, onu batıya doğru adacığın dibine kadar izlediler... Onlarla bir irtibat kurabilsem!...”</p>

  <p>Öyle bir şey olsa, Back-Cup duvarlarının arasından onlara ulaşmam mümkün olamaz mı?...</p>

  <p>Gelgelelim balinanın ortaya çıkmasına neden olan şeyi anlamakta gecikmedim. Onu izleyen azgın balıkçılar değil, ama bir köpekbalığı sürüsü, - Bermuda dolaylarında dolaşan o kocaman köpekbalıkları bunlar. Suların içinde hiç zorluk çekmeden onları seçebiliyorum. Beş altı tane varlar, yan dönüyorlar, kocaman çenelerini açınca bir kaşağının sivri uçlarına benzeyen dişleri görünüyor. Balinaya saldırıyorlar. Hayvan kuyruk darbeleriyle kendini savunmaya çalışıyor. Önceden derin yara almış, sular kırmızı renge bürünüyor. Bir dalıyor, bir çıkıyor, köpekbalıklarının ısırıklarından kurtulmayı başaramıyor.</p>

  <p>Ne var ki boğuşmanın galipleri bu yırtıcı hayvanlar olmayacak. Av onların elinden kaçacak; zira elinde silahlar bulunan insan onlardan daha güçlü. Orada, yamaçlarda Ker Karraje’nin çok sayıda adamı var. Onların köpekbalıklarından aşağı kalır yanı yok. Ha korsanlar, ha köpekbalıkları, ikisi de bir!... Kaşalotu yakalamaya çalışıyorlar; bu hayvan Back-Cup insanları için iyi bir ganimet sayılır!...</p>

  <p>O anda, balina dalgakırana yaklaşıyor. Dalgakıranın üstünde Kont d’Artigas’nın Malezyalısı ve bir sürü iriyarı başka adam iş başında.</p>

  <p>MalezyalI bir zıpkınla silahlanmış. Zıpkına uzun bir ip bağlı. Güçlü bir kol hareketiyle zıpkını sallıyor ve usta olduğu kadar büyük bir güçle fırlatıyor.</p>

  <p>Sol yüzgecinden ağır şekilde isabet alan balina ani bir hareketle dibe dalıyor. Onu izleyen köpekbalıkları da peşinden dalıyorlar. Zıpkın ipi elli altmış metre uzunluğunda geriliyor. İpi yukarı çekmekten başka yapacak bir şey yok. Hayvan su üstünde son nefesini vermek üzere dipten geri dönecek.</p>

  <p>Malezyalı ve arkadaşları balinanın böğürlerinden zıpkını çıkarmamaya dikkat ederek hiç telaşlanmadan işe girişiyorlar. Hayvan tünelin ağzına açılan duvarın yanında görünmekte gecikmiyor.</p>

  <p>Ölümcül bir darbe yiyen kocaman memeli hayvan çırpınarak can çekişiyor. Buhar püskürtüyor, kanla karışık su ve hava fışkırtıyor. O sırada, korkunç bir kuyruk darbesiyle camgözlerden birini kayalara fırlatıyor.</p>

  <p>Bu darbenin ardından, zıpkın böğründen çıkıyor ve kaşalot bir daha dalıyor. Son kez su yüzüne çıktığı zaman, kuyruğunun tersiyle suları dövüyor. Bu hareket öyle güçlü ki yarılan suların arasından tünel girişinin bir kısmı görünüyor.</p>

  <p>Köpekbalıkları avlarının üzerine saldırıyorlar; ama bir kurşun yağmuru birkaçını vuruyor, ötekiler kaçıyorlar. Camgöz sürüsü tünelin ağzını yeniden bulup Back-Cup’tan çıkarak açık denize ulaşabildi mi?... Mümkündür. Buna rağmen, ihtiyat olarak birkaç gün daha gölün sularına girmemek en doğrusu. Balinaya gelince, iki adam kayığa binerek onu bağlamaya uğraştılar. Hayvan dalgakırana bağlandıktan sonra, bu çalışma biçimine yabancı görünmeyen Malezyalı tarafından parçalara ayrıldı.</p>

  <p>Sonuç olarak batıdaki duvarın arasından tünel ağzının açıldığı yeri, tam anlamıyla öğrenmiş oldum. Tünel ağzı yamacın sadece üç metre altında. Bunu bilmem ne işime yarayabilir?</p>

  <p>- 7 <i>Ağustos.</i> - Kont d’Artigas, Mühendis Serkö ve Kaptan Spade’ın denize açılmalarından bu yana on iki gün geçti. Yelkenlinin yakında döneceğine ilişkin hiçbir belirti yok. Bu arada, römorkörün kazanı kaynamış buharlı bir gemi gibi harekete hazır beklemesi dikkatimi çekti; pilleri de makina uzmanı Gibson tarafından hazırlanmış durumda. <i>Ebba</i> Yelkenlisi Birleşik Devletler limanlarına güpegündüz uğramaktan çekinmese de Back-Cup Kanalı’na girmek için büyük olasılıkla gece vaktini tercih edecek. Nitekim Ker Karraje ile adamlarının gece döneceklerini düşünüyorum.</p>

  <p>- <i>10 Ağustos.</i> - Dün akşam saat sekize doğru, tahmin ettiğim gibi römorkör suya daldı ve tünelden geçti. <i>Ebba'</i>yı çekerek geri geldi, yolcularla mürettebatı getirdi.</p>

  <p>Bu sabah dışarı çıktığımda, Thomas Roch ve Mühendis Serkö’yü görüyorum. Tuzlu göle doğru inerek görüşüyorlar, ikisinin neler konuştuğunu anlamak zor sayılmaz. Yirmi adım kadar ötede duruyorum. Bu mesafe eski hastamı gözlemlemem için yeterli.</p>

  <p>Mühendis Serkö onun sorularına cevap verirken gözleri parlıyor, alnı aydınlanıyor, yüz ifadesi değişiyor. Yerinde zar zor duruyor. Nitekim aceleyle dalgakırana gidiyor.</p>

  <p>Mühendis Serkö onu izliyor, ikisi de römorkörün yanında, kıyıda duruyorlar.</p>

  <p>Mürettebat yükün boşaltılmasıyla uğraşıyor. Kayaların arasına orta büyüklükte on kadar sandık çıkarıyorlar.</p>

  <p>Sandıkların kapaklarına kırmızı harflerle özel bir marka kazınmış, - bu harflere Thomas Roch dikkatle bakıyor.</p>

  <p>Her birinin hacmi yaklaşık bir hektolitre olan sandıkların sol kıyıdaki depolara taşınması için Mühendis Serkö emir veriyor. Bu taşıma işlemi kayıkla hemen gerçekleştiriliyor.</p>

  <p>Kanımca, bu sandıklar patlayıcı ve ateşleme aygıtı için gereken malzemeyi içinde bulundursa gerek... Aygıtlara gelince, kıtanın herhangi bir fabrikasına sipariş edilmişlerdir. Üretim tamamlanınca, yelkenli onları almaya gidecek ve Back-Cup’a getirecek...</p>

  <p>Nitekim bu kez, <i>Ebba</i> çalınmış mallarla geri dönmedi; yeni korsanlık eylemleri için suç işlemedi. Ama Ker Karraje denizde saldırı ve savunma için öyle korkunç bir güçle silahlanacak ki! Thomas Roch’un dediğine göre, silahı bir anda yerküreyi yok edecek güçte değil mi?... Bir gün bunu denemeyeceğini kim bilebilir?...</p>
</body>
</html>
