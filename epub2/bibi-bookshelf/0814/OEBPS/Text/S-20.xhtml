<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>16</h3>

  <h2 id="sigil_toc_id_16">BİRKAÇ SAAT DAHA</h2>

  <p>Bu haber üzerimde öyle büyült bir etki bıraktı ve ruhumu öylesine bir heyecan kapladı ki!... Serüvenin sonunun yaklaşmakta olduğunu hissediyorum... Uygarlık ve insanlık başka türlüsünü isteyebilir miydi zaten!</p>

  <p>Şimdiye dek notlarımı günü gününe tutmuştum. Bundan böyle, saat saat, dakika dakika tutmam önem kazanıyor. Kimbilir Thomas Roch’un son gizini ele geçirirsem, belki sonra onu kaydetmeye vakit bulamam! Saldırı sırasında ölürsem, Tanrı dilerse, cesedimin üzerinde Back-Cup mağarasında geçirdiğim beş ayın notlarını bulurlar!</p>

  <p>İlk önce, Ker Karraje, Mühendis Serkö, Kaptan Spade ve bir sürü adam adacığın dış tarafındaki görev yerlerine gittiler. Onların peşinden giderek kayaların arasına büzülüp açık denizde beliren gemileri görmek için neler vermezdim ki!</p>

  <p>Bir saat sonra, hepsi Bee-Hive’a dönüyorlar. Yirmi kadar adamı gözcülük yapmaları için dışarıda bırakmışlar. O dönemde, günler çok kısa olduğundan, yarına kadar korkacak bir şey yok. Bir çıkarma söz konusu olmadığına göre ve saldırıya geçenler Back-Cup’ın savunmaya geçeceğini varsayacaklarından, gece harekatına girişmeyi düşünmeyeceklerdir.</p>

  <p>Akşama kadar rampaları kıyı şeridinin çeşitli noktalarına yerleştirmekle uğraştılar. Önceden belirlenen yerlere yerleştirmek için altı rampa geçitten geçirildi.</p>

  <p>Bu iş bitince, Mühendis Serkö, Thomas Roch’u görmek için laboratuvara gitti. Olan biten hakkında onu bilgilendirmek mi istiyor?... Bir deniz filosunun Back-Cup’a doğru geldiğini mi söyleyecek?... Adacığın savunması için onun Patlayıcısını kullanacaklarını mı anlatacak?...</p>

  <p>Belli olan bir şey varsa, o da, her biri hayli kilogram ağırlıkta patlayıcıyla yüklü ve onlara başka mermilerden daha üstün menzil sağlayan havada patlayıcı maddeyle dolu elli kadar silahın, yıkıcı işlevlerini yerine getirmek üzere hazır durumda olduğuydu.</p>

  <p>Ateşleme aygıtının sıvısına gelince, Tho-mas Roch ondan belirli sayıda tüplerde imal etti, bundan daha fazlasını bilmiyorum; ama Ker Karraje’nin korsanlarından desteğini esirgemeyecek!</p>

  <p>Bu hazırlıklar sırasında, karanlık bastırdı. Mağaranın içinde loşluk hüküm sürüyor. Zira yalnızca Bee-Hive lambaları yakıldı.</p>

  <p>Olabildiğince az görünmek işime geldiğinden hücreme dönüyorum. Deniz filosunun Back-Cup’a yaklaştığı şu saatlerde, Mühendis Serkö yeniden kuşkulanmaya başlayabilir.</p>

  <p>Ancak görünen gemiler dosdoğru buraya mı yönelecekler?... Yoksa Bermuda açıklarına yönelip ufukta kayıp mı olacaklar?... bir anlığına kuşkuya kapıldım... Hayır... Hayır!... Tersine, Kaptan Spade’ın görüşüne göre, kendisinin de az önce belirttiği gibi, gemilerin adacığa sokulacakları besbelli.</p>

  <p>Gemiler acaba hangi ulustan?... <i>Sword'</i>un öcünü almaya karar veren İngilizler tek başlarına bu harekata girişmiş olmasınlar?... Yoksa öteki ulusların kruvazörleri de onlara katıldılar mı?... Hiçbir şey bilmiyorum... Bunu bilmem olanaksız!... Ama, ne önemi var?... Önemli olan bu tehlikeli mağaranın yıkılması; onun yıkıntıları altında ezilsem de, kahraman Yüzbaşı Davon ve yiğit mürettebatı gibi ölsem de buna razıyım.</p>

  <p>Savunma hazırlıkları Mühendis Serkö’nün gözetimi altında düzenli bir biçimde soğukkanlılıkla devam ediyor. Saldıranlar menzile girdikleri zaman, bu korsanlar onları yok edeceklerinden emin görünüyorlar. Roch Patlayıcısına güvenleri tam. Gemilerin kendilerine bir şey yapamayacağı düşüncesine öylesine kapılmışlar ki gelecekte kendilerini bekleyen zorluklar ve tehlikeler akıllarına bile gelmiyor!...</p>

  <p>Rampalar kıyının kuzeybatı tarafına yerleştirilmiş olsa gerek. Mermileri fırlatmak için küçük gerdeller oradan kuzey, batı ve güneye yönlendirilecek. Adacığın doğu tarafına gelince, bilindiği gibi, ilk Bermuda Adaları’na kadar sığ kayalıklarla doğal yollardan savunulmuş durumda.</p>

  <p>Saat dokuza doğru, hücremden öylesine çıkıyorum. Bana aldırmayacaklar, hattâ belki karanlıkta göze bile çarpmayacağım. Ah! Geçide girip bir kıyıya ulaşabilsem, bir kayanın arkasına gizlenebilsem!... Orada, günün doğuşunu beklerim!... Hazır Ker Karraje, Mühendis Serkö, Kaptan Spade ve korsanlar dışarıda görev başındayken, niçin bunu başarmayayım?...</p>

  <p>O sırada, gölün yamaçları ıssız, ama geçidin girişinde Kont d’Artigas’nın MalezyalIsı bekçilik yapıyor. Buna rağmen, hiç duraksamadan Thomas Roch’un laboratuvarına doğru yöneliyorum. Kafamdaki düşünceler yurttaşımın üzerine toplanmış durumda!... düşününce, onun Back-Cup sularında bulunan deniz filosunun varlığından habersiz olduğu kanısına vardım. Mühendis Serkö herhalde öcünü alması için onu son anda, birden devreye sokacak!...</p>

  <p>Hemen karar verdim; eylemlerinden sorumlu olacağını Thomas Roch’a açıklayacağım, şu kritik anda, bu adamların onu haince planlarına alet ettiğini bildireceğim...</p>

  <p>Evet... Bunu denemem lazım, insanlığın kendisine haksızca davranışına başkaldıran bu ruhun içinde belki bir nebze kalmış olan yurtseverliği uyandırabilirim!</p>

  <p>Thomas Roch laboratuvarına kapanmış. Orada tek başına olsa gerek; çünkü ateşleme aygıtının parçalarını hazırlarken içeriye kimse alınmamıştı...</p>

  <p>O tarafa yöneliyorum, gölün yamacının yakınından geçiyorum. Römorkörün küçük dalgakıranda hâlâ demirli olduğunu görüyorum.</p>

  <p>Oraya gelince, laboratuvara yandan girebilmek için ilk doğal sütunlar sırasının arasına büzülüyorum, -böylece Thomas Roch’un yanında kimsenin bulunmadığından emin olacağım.</p>

  <p>Karanlık kemerlerin arasına daldım. Gölün öbür kıyısından parlayan bir ışık gözümü alıyor. Laboratuvardaki ampulden yayılan ışık bu, ön taraftaki daracık pencereden sızıyor.</p>

  <p>Yalnız bu taraf, güney yamaçlar karanlık, karşı tarafta ise Bee-Hive, kuzey duvarına kadar kısmen aydınlık. Karanlık gölün üstündeki kubbenin üst deliğinden birkaç yıldız göz kırparak parlıyor. Gökyüzü tertemiz, fırtına dinmiş, şiddetli rüzgar artık Back-Cup’tan içeri girmiyor.</p>

  <p>Laboratuvarın yanma sokulunca, duvar boyunca yerde sürünerek ilerliyorum. Pencerenin yanında dikilip Thomas Roch’u görüyorum...</p>

  <p>Tek başına. Işıl ışıl parlayan başının dörtte üçü görünüyor. Yüz hatları gergin, alnındaki kırışık daha belirgin, ama hiç olmazsa yüz ifadesinde mutlak bir huzur, tam anlamıyla bilinçli bir tavır okunuyor. Hayır! Bu, artık 17 no’lu pavyondaki hasta değil, Healthflu-Ho-use’ın delisi değil. Acaba tümüyle iyileşti mi diye düşünüyorum. Bir nöbet daha geçirirse yine keçileri kaçıracağından artık korkmamalı mı?...</p>

  <p>Thomas Roch tezgahın üzerine iki cam tüp bıraktı, bir üçüncüsünü de elinde tutuyor. Onu ampulün ışığına tutarak tüp içindeki sıvının saydamlığını gözlemliyor.</p>

  <p>İçimden bir anda laboratuvarın içine atılıp o tüpleri parçalamak geçiyor... Fakat Thomas Roch’un yenilerini imal etmek için zamanı olmaz mı?... En iyisi, ilk planımı uygulamak.</p>

  <p>Kapıyı itip içeri giriyorum ve sesleniyorum:</p>

  <p>“Thomas Roch!...”</p>

  <p>Beni görmedi, işitmedi.</p>

  <p>‘Thomas Roch!...” diye yineliyorum.</p>

  <p>Başını kaldırıp geri dönüyor, bana bakıyor...</p>

  <p>Sakin hattâ kayıtsız bir sesle cevap veriyor.</p>

  <p>“Ah! Siz misiniz Simon Hart?”</p>

  <p>Adımı biliyor. Healthful-House’da bekçilik yapanın Gaydon değil de Simon Hart olduğunu ona Mühendis Serkö söylemiş olmalı.</p>

  <p>“Adımı biliyor musunuz?...” diyorum.</p>

  <p>- Benim yanımda hangi amaçla görev yaptığınızı da... Evet, benden kimsenin bedelini ödemek istemediği o gizi ele geçirmeyi umut ediyordunuz!</p>

  <p>Thomas Roch hiçbir şey bilmiyor; belki bilmemesi daha iyi, o zaman benim söyleyeceklerimi düşünecek.</p>

  <p>“İşte onu başaramadınız Simon Hart!”</p>

  <p>Cam tüpü sallayarak ekliyor:</p>

  <p>“O konuda hâlâ kimse başarılı olamadı... Ve olamayacak!”</p>

  <p>Tahmin ettiğim gibi Thomas Roch ateşleme aygıtının formülünü henüz açıklamamış!...</p>

  <p>Tam yüzüne bakarak karşılık veriyorum:</p>

  <p>“Benim kim olduğumu biliyorsunuz, Thomas Roch... Ama burada, kimlerin yancıdasınız, onu biliyor musunuz?...</p>

  <p>- Evimdeyim, diye bağırıyor.</p>

  <p>Evet! Ker Karraje’nin onu inandırdığı şey bu!... Back-Cup’ta mucit kendini evinde sanıyor... Bu mağaraya yığılmış servetler ona ait... Back-Cup’a onun mallarını çalmak için saldıracaklar... O da onları savunacak... Ve savunmaya da hakkı var!</p>

  <p>“Thomas Roch,” dedim, beni dinleyin...</p>

  <p>- Bana ne söyleyeceksiniz, Simon Hart?...</p>

  <p>- İkimizin birden içine ufaldığımız bu mağara bir korsan çetesi tarafından işgal edilmiş durumda...</p>

  <p>Thomas Roch sözümü bitirmeme izin vermiyor, hattâ beni anladı mı bilmem, ve şiddetle haykırıyor.</p>

  <p>“Size yineliyorum, buraya yığılmış olan hazineler benim buluşumun bedelidir... Bana aitler... Roch Patlayıcısının bedeli benim istediğim şekilde ödendi... Herkesin geri çevirdiği bedel bu... Hattâ benim öz vatanımda bile... Sizin de vatanınız... Beni soymalarına izin vermeyeceğim!”</p>

  <p>Bu saçma iddialara nasıl karşılık vermeli?... Buna rağmen konuşmayı sürdürüyorum:</p>

  <p>“Thomas Roch, Healthful-House’dan anılar kaldı mı belleğinizde?”</p>

  <p>- Healthful-House... Orada zorla alıkoydular... En küçük sözümü bile dikkatle izleyen Gaydon’u bekçilikle görevlendirdiler... Gizimi çalmaya çalıştılar...</p>

  <p>- Thomas Roch, o gizden çıkar sağlamayı hiçbir zaman düşünmedim... Öyle bir görevi kabul etmezdim... Ama siz hastaydınız... Aklınız başınızda değildi... Böyle bir buluşun yok olmaması gerekiyordu... Evet... Geçirdiğiniz nöbetlerden birinde onu bana açıklasaydınız, bütün onur ve kazancınız sizin olacaktı!</p>

  <p>Thomas Roch küçümseyerek cevap veriyor:</p>

  <p>- Sahi mi, Simon Hart!... Onur ve kazanç... Bunu bana söylemekte biraz geç kaldınız!... Beni bir tecrit hücresine tıktıklarını unutuyorsunuz... Delilik bahanesiyle... Evet! Bahane, çünkü aklımı hiçbir zaman, bir saat dahi yitirmedim ve özgür kaldığımdan beri neler yaptığımı görüyorsunuz...</p>

  <p>- Özgür mü!... Kendinizi özgür sanıyorsunuz, Thomas Roch! Bu mağaranın duvarları arasına kapatılmadınız mı? Healthful-House’ın duvarları arasına kapatılmaktan daha sıkı bir hapis bu!</p>

  <p>Thomas Roch yavaş yavaş öfkesi artmaya başlayan bir sesle devam ediyor:</p>

  <p>- Evinde yaşayan bir adam, canı istediği zaman dilediği gibi dışarı çıkar!... Önümde bütün kapıların açılması için bir kelime söylemem yeter!... Bu konut bana aittir!... Kont d’Artigas içindeki her şeyle birlikte onun mülkiyetini bana vermiştir!... Ona saldırmaya kalkışanlara lanet olsun!... Onları yok edecek gücüm var, Simon Hart!</p>

  <p>Böyle konuşurken, mucit elinde tuttuğu cam tüpü ateşli ateşli çalkalıyor. O zaman bağırıyorum:</p>

  <p>- Thomas Roch, Kont d'Artigas başkalarını nasıl kandırdıysa, sizi de öyle kandırdı!... Bu ismin arkasında, Pasifik ve Atlantik denizlerini haraca kesen en korkunç korsanlardan biri gizleniyor!... Bir dolu cinayetin faili olan bir eşkıya... İğrenç Ker Karraje’dir o...</p>

  <p>Thomas Roch:</p>

  <p>- Ker Karraje! diye yineliyor.</p>

  <p>Bu adın üzerinde belirli bir etki bırakıp bırakmadığını kendime soruyorum... Her neyse, bu etkinin çok geçmeden silindiğini görüyorum.</p>

  <p>Thomas Roch dışarı çıkmamı işaret ederek kolunu uzatıyor:</p>

  <p>“O Ker Karraje’yi tanımıyorum,” diyor. “Yalnız Kont d’Artigas’yı tanırım...”</p>

  <p>Son bir çaba göstererek ekliyorum:</p>

  <p>- Thomas Roch, Kont d’Artigas ve Ker Karraje sadece tek ve aynı kişi!... Bu adamın sizin gizinizi satın almasındaki amaç suçlarının cezasız kalmasını sağlama almak ve zorluk çekmeden yenilerini işlemek. Evet... O, korsanların reisi...</p>

  <p>Köşeye sıkıştıkça öfkesi artan Thomas Roch:</p>

  <p>- Korsanlar... diye haykırıyor. Bu sığınakta bile beni tehdit etmeye cesaret edenler, korsan onlar... <i>Sword'</i>la bunu denediler, Serkö her şeyi anlattı... Bana ait olan şeyi benden çalmak istediler... Buluşumun bedelini ödemeden...</p>

  <p>- Hayır, Thomas Roch, asıl bunu yapanlar, sizi Back-Cup mağarasına kapatanlar... Kendilerini savunmak için sizin dehanızı kullanacaklar... Gizlerinizi tümüyle ele geçirince, sizi ortadan kaldıracaklar!...”</p>

  <p>Bu sözlerin ardından, Thomas Roch konuşmamı kesiyor... Sanki artık söylediğim hiçbir şeyi işitmiyor... Geçerli olan kendi düşüncesi, benimki değil, - Mühendis Serkö’nün ustalıkla onun içine işlediği saplantılı öç alma düşüncesi, bütün kini o düşüncenin içinde odaklanmış.</p>

  <p>“Asıl korsanlar,” diye ekliyor, “beni dinlemek istemeden geri çevirenler... Haksızca davranıp beni bıktıranlar... Küçümseyerek, ıskarta mal gibi beni ezenler... Her ülkeden beni kovanlar... Oysa ben onlara üstünlük, yenilmezlik ve büyük bir güç sunuyordum!...”</p>

  <p>Evet! Kimsenin kulak asmadığı mucidin o bitmez tükenmez öyküsü; ona karşı kayıtsız kalanlar ya da çekemeyenler onun buluşlarını denemeyi, onları kendisinin takdir ettiği bedelle satın almayı reddedenler... bunu biliyorum... Ve bu konuda abartılarak yazılan her şeyi de biliyorum...</p>

  <p>Ne var ki şimdi, Thomas Roch’la tartışmanın zamanı değil... Kanıtlarımın bu altüst olmuş ruha, düş kırıklıklarının kinini o denli körüklediği bu yüreğe, Ker Karraje ve suç ortaklarının enayi yerine koyduğu bu zavallıya hiçbir şey ifade etmediğini anlıyorum!... Kont d’Artigas'nın gerçek adını açıklarken, o çeteyle reisini anlatırken, onların etkisinden kurtarmayı, içine itildiği suç batağını ona göstermeyi umut ediyordum...</p>

  <p>Yanılmışım!... Bana inanmıyor!... Sonra, Artigas ya da Ker Karraje bunun ne önemi var!... Back-Cup’ın efendisi Thomas Roch değil mi?... Yirmi yıl boyunca, cinayetler ve hırsızlıkla yığılan servetlerin sahibi o değil mi?...</p>

  <p>Böylesi ahlaki bir yozlaşmışlık karşısında elim kolum bağlanıyor, bu kırgın insana, eylemlerinden sorumlu olacağının bilincinde olmayan bu ruha nasıl davranacağımı bilemiyor, yavaş yavaş laboratuvar kapısına doğru geriliyorum... Çekilip gitmekten başka yol yok... Birkaç saat içinde meydana gelecek korkunç olayın önüne geçmeye gücüm olmadığına göre, ne olacaksa olacak.</p>

  <p>Zaten Thomas Roch beni görmüyor bile... Aramızda konuştuklarımızı nasıl unuttuysa, sanki burada olduğumu da unutmuş gibi. Yalnız başına olmadığına aldırış etmeden, tekrar işe koyuldu...</p>

  <p>Yaklaşan felaketi önlemek için yapılacak tek şey var... Thomas Roch’un üstüne atılmak... Onu zarar veremez hale sokmak... Vurup öldürmek... Evet!... Öldürmek!... Buna hakkım var... Görevim...</p>

  <p>Yanımda silah yok, ama tezgahın üzerinde aletler görüyorum... Bir makas, bir çekiç... Mucidin kafasını dağıtmama kim engel olabilir? ... O ölünce, tüpleri kırarım ve buluşu da onunla birlikte yok olur!... O zaman, gemiler yanaşabilirler... Adamlarını Back-Cup’a çıkarırlar... Top gülleleriyle adacığı yıkarlar!... Ker Karraje ve arkadaşları tümüyle yok olur... Bunca cinayete neden olacak bir katili öldürmekte duraksayabilir miyim?...</p>

  <p>Tezgaha doğru ilerliyorum... Orada çelik bir makas var... Elim makasa gidiyor...</p>

  <p>Thomas Roch bana doğru dönüyor.</p>

  <p>Ona vurmak için çok geç... Boğuşma çıkacak... Boğuşma, gürültü demek... Çığlıklar işitilir... Bu tarafta hâlâ birkaç korsan var... Hattâ yamaçtaki kumlarda gıcırdayan ayak sesleri işitiyorum... Ancak sıvışacak kadar vaktim var; yakalanmak istemiyorum...</p>

  <p>Bu arada, mucidin yurtseverlik duygularını sonuncu kez uyandırmayı deniyor ve şöyle diyorum:</p>

  <p>“Thomas Roch, gemiler yaklaştılar... Bu korsan yuvasını yıkmaya geliyorlar!... içlerinden biri belki Fransa’nın bayrağını taşıyordur!...</p>

  <p>Thomas Roch bana bakıyor... Back-Cup’ın saldırıya uğrayacağını bilmiyordu, az önce benden öğrendi... Alnındaki kırışıklar derinleşiyor... Bakışları alevleniyor...</p>

  <p>“Thomas Roch, ülkenizin bayrağına ateş etmeye cüret eder misiniz... Üç renkli Fransız bayrağına?...”</p>

  <p>Thomas Roch tekrar başını kaldırıyor, sinirli sinirli sallıyor, sonra küçümseyen bir jest yapıyor.</p>

  <p>“Bana ne?... Sizin vatanınız!... ”</p>

  <p>- Artık benim vatanım yok, Simon Hart!” diye haykırıyor. “Yıldırılan mucidin vatanı olmaz!... Nereye sığınmışsa, vatanı orasıdır!... Servetimi ele geçirmek istiyorlar... Kendimi savunacağım... Lanet olsun... Bana saldırmaya cüret edenlere lanet olsun!...”</p>

  <p>Sonra, laboratuvarın kapısına atılıp hırsla açıyor. Bee-Hive’dan işitilecek denli kuvvetli bir sesle yineliyor:</p>

  <p>“Çıkın... Çıkın buradan!”</p>

  <p>Yitirecek bir saniye bile yok, hemen sıvışıyorum.</p>
</body>
</html>
