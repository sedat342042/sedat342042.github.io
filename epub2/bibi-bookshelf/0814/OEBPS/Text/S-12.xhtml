<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>8</h3>

  <h2 id="sigil_toc_id_8">BACK-CUP</h2>

  <p>Kanımca <i>Ebba</i> Atlantik’in bu kesiminde, Bermuda Adaları’ndan başka takımadayla karşılaşamaz. Bu da hem Amerika kıyısından başlayarak gidilen mesafenin, hem de Pamplico-Sound’dan çıkışımızdan bu yana izlenen rotanın sonucunda ulaşılacak olan bölgedir. Söz konusu rota hiç değişmeden güney-güney-doğu yönünde kaldı ve bu mesafe hızla yol alışımızı da göz önüne alırsak yaklaşık dokuz yüzle bin kilometre arasında bir uzaklık.</p>

  <p>Bu arada, yelkenli hızını düşürmedi. Kont d’Artigas ile Mühendis Serkö kıç tarafta, dümen yekesindeki adamın yanında duruyorlar. Kaptan Spade ön taraftaki yerini aldık.</p>

  <p>Tek başına duran bu adacığı batıda bırakarak geçecek değiliz herhalde?...</p>

  <p>Mümkün değil. Çünkü <i>Ebba</i> bağlı olduğu limana varışını gün ve saat olarak belirlemiş durumda...</p>

  <p>O anda tayfalar manevra yapmaya hazırlanmak için güvertede sıralandılar. Gemi az sonra demir atmaya başlayacağından baştayfa Effrondat talimatlarını veriyor.</p>

  <p>İki saat içinde nasıl davranacağıma karar vereceğim. Yelkenli açık denizdeyken kafamı kurcalayan soruların ilk cevabını bulacağım.</p>

  <p>Bununla birlikte, <i>Ebba'</i>nın bağlı olduğu liman kesinlikle Bermuda Adaları’ndan biri, inanılacak gibi değil, ama İngiliz takımadasının ortasındayız. Kont d’Artigas Thomas Roch’u İngiltere hesabına kaçırmış olabilir mi? Bu varsayım, pek kabul edilecek gibi değil...</p>

  <p>Bu garip zatın, acayip bir ısrarla şu anda beni gözlemlediği şüphesiz. Mühendis Simon Hart olduğumdan kuşkulanması mümkün değil, herhalde bu serüven hakkında ne düşündüğümü merak ediyor. Bekçi Gaydon zavallı bir garip olduğuna göre, bu zavallı garip başına geleceklerden bir soylu kişi kadar endişe duyamaz, - o soylu kişi şu tuhaf gezi yatının sahibi olsa bile. Nitekim üzerime yönelen o ısrarlı bakıştan biraz endişe duyuyorum.</p>

  <p>Eğer Kont d’Artigas kafamda çakan şimşeği sezdiyse, beni gemiden denize fırlatmakta duraksamayacaktır...</p>

  <p>Bundan böyle, daha ihtiyatlı davranmam gerekiyor.</p>

  <p>Gerçekten de hiç şüphe uyandırmadan -hattâ cin gibi bir adam olan Mühendis Serkö bile fark etmedi- gizemli perdenin bir kenarını araladım. Gelecek, hafif bir ışık halinde gözlerimde aydınlandı.</p>

  <p><i>Ebba</i>'nın yaklaşmasıyla bu adanın, daha doğrusu adacığın şekli açık gökyüzünde daha belirgin bir hal almaya başladı. Yelkenli adacığa doğru yöneliyor. En yüksek noktasını aşmış olan güneş onun batı yüzünü ışınlarıyla tepeden tırnağa yıkıyor. Adacık tek başına bir kara parçası; ne kuzeyde, ne de güneyde ait olduğu takımadayı göremiyorum. Aramızdaki mesafe azaldıkça daha belirginleşiyor ve arkasındaki ufuk alçalıyor.</p>

  <p>Adacığın ilginç bir yapısı var. Tıpkı tersine çevrilmiş ve dip tarafından siyah buhar çıkaran bir fincan. Adacığın tepesi -başka deyişle fincanın dibi- deniz yüzeyinden yüz metre kadar yüksekte olsa gerek. Yan tarafları düzenli sarplık gösteren bayırlardan oluşmuş. Bu bayırlar, durmaksızın çatlayan dalgalarla dövülen tabanındaki kayalar kadar kıraç.</p>

  <p>Ancak doğanın bir özelliği, batıdan gelerek onu fark eden denizciler için bu adacığı ayırdedilebilir kılmış. Burası, gözenekli bir kayalık. Kayalığın üzerindeki doğal kemer sanki fincan kulpuna benziyor ve güneş ışınlarıyla helezonlar oluşturan dalga serpintilerine geçit veriyor. Kemerin diski doğu ufkuna taşıyor. Adacık bu görüntüsüyle kendine verilen Back-Cup adını haklı çıkarıyor.</p>

  <p>Tamam, ben bu adacığı görmüştüm ve hatırladım! Bermuda Adaları'nın ön tarafında yer alıyor. “Tersine çevrilmiş bu fincanı” birkaç yıl önce ziyaret etme fırsatı bulmuştum... Hayır! Yanılmıyorum!... O tarihte, kireçli kayalarına ayak basmış ve batı tarafındaki yerleri dolaşmıştım... Evet... Burası, Back-Cup...</p>

  <p>Kendimi tutamayıp bir şaşkınlık çığlığı atacaktım... Bu da Kont d’Artigas’yı hayli memnun edecekti.</p>

  <p>Bermuda Adalarında bulunduğum sırada, hangi nedenlerden ötürü Back-Cup Adacığı’nı araştırdığımı anlatayım.</p>

  <p>Kuzey Karolina’nın yaklaşık bin kilometre uzağında bulunan bu takımadada yüzlerce ada ve adacıklardan oluşmuştur. Tam ortasından, 64. meridyenle 32. paralel kesişir. 1609’da, İngiliz Lomer’in gemisi oraya sürüklenerek batmıştır. O tarihten beri, Bermuda Adaları Birleşik Krallığa aittir. Bundan sonra sömürge nüfusu on bine çıkmıştır. İngiltere sadece pamuk, kahve, çivit ürünleri için bu adaları kendi topraklarına katmak, daha doğrusu gaspetmek istememişti, ayrıca bir de deniz üssü kurmuştu. Zira Okyanus’un bu parçası Amerika Birleşik Devletlerinin yakınında bulunuyordu. Adaların ele geçirilmesi başka devletlerin itirazlarıyla karşılaşmadan olup bitti. Şimdi Bermuda Adaları İngiliz hükümetince atanan bir kurul ve genel meclis tarafından yönetilmektedir.</p>

  <p>Bu takımadanın belli başlı adaları, Saint-David, Sommerset, Hamilton, Saint-Georges adını taşırlar. Saint-Georges Adası serbest bir limandır ve aynı adı taşıyan kent takımadanın merkezidir.</p>

  <p>Bu adaların en genişi, yirmi kilometre uzunluğu ve kırk kilometre genişliği geçmez. Geri kalan kara parçaları, on iki mil karelik bir alana yayılmış olan adacık ve kayalık yığınından oluşmuştur.</p>

  <p>Bermuda Adaları’nın havası çok sağlıklı, çok temizdir. Ne var ki Atlantik’te kışın çıkan şiddetli fırtınalardan epey etkilenir ve gemiciler için tehlikelerle doludur.</p>

  <p>Takımada ırmak ve nehirlerden yoksundur. Bununla birlikte, yoğun yağış alır. Ada sakinlerinin ihtiyaçları ve tarım için gerekli suyun sağlanmasına çözüm bulunması için yağmur suyunun toplanması yoluna gidilmiştir. Bunun için de, sağanak yağışların bitmez tükenmez bir cömertlikle doldurduğu büyük sarnıçlar inşa edilmiştir. Bu çalışmalar haklı bir takdir toplamış ve insan zekasının onurunu yüceltmiştir.</p>

  <p>O tarihte benim ziyaretimin nedeni, hem bu güzel çalışmayı görme merakı, hem de sarnıçların yapımıydı.</p>

  <p>New Jersey’de mühendis olarak çalıştığım şirketten birkaç haftalık izin aldım, New York’a gittim. Oradan Bermuda Adaları’na geçtim.</p>

  <p>Hamilton Adası’ındaki büyük Southampton Limanı'nda kaldığım sırada, yerbilimcilerin ilgisini çeken bir doğa olayı gerçekleşti.</p>

  <p>Bir gün, erkekler, kadınlar, çocuklardan oluşan bütün bir balıkçı flotillasının Southampton-Harbour’a geldiği görüldü.</p>

  <p>Elli yıldan bu yana, bu aileler Back-Cup’ın doğuya açık olan kıyısına yerleşmişler. Orada ahşap kulübeler, taş yapılar inşa etmişler. Balıkçılar su ürünleri bakımından son derece elverişli olan bu sularda yaşıyorlardı, - özellikle kaşalot avı bakımından mart ve nisan ayları Bermuda dolaylarına bolluk getiriyordu.</p>

  <p>Şimdiye dek bu balıkçıların ne işini, ne rahatını bozan bir şey olmuştu. Hamilton ve Saint-Georges’la kolay irtibat sağlandığından, zaten ılımlılaşan oldukça çetin bu yaşam biçiminden yakınmazlardı. Donanımlı sağlam tekneleriyle tuttukları balığı satıyorlar, bunun karşılığında ailenin ihtiyacı olan gerekli tüketim eşyalarını satın alıyorlardı.</p>

  <p>Bir daha geri dönmemek niyetiyle niçin orayı terk etmişlerdi?... nedeni kısa zamanda anlaşıldı. Artık orada eskisi gibi güvenlik içinde değillerdi.</p>

  <p>Bundan iki ay önce, balıkçılar Back-Cup’ın içinden gelen boğuk patlama seslerini duyunca ilkin şaşırmışlar, sonra endişeye kapılmışlardı. Aynı zamanda, adacığın doruğu -tersine çevrilmiş fincanın dibi de diyebiliriz- duman ve alevlerle çevriliyordu. Adacığın volkanik kökeni ve tepesinin bir kraterden oluştuğu varsayılsa bile, bu durum kimsenin aklından geçmemişti. Zira yamaçları son derece dik olduğundan tırmanarak krateri görmek olanaksızdı. Fakat Back-Cup'ın eski bir yanardağ olduğu kesinleşmişti ve yakında patlayacaktı.</p>

  <p>İki ay boyunca, içerden gelen homurtular, adacığın yapısını epey etkileyen sarsıntılar, özellikle gece vakti tepesinden fışkıran alevler, ara sıra duyulan müthiş patlamalar birbirini izledi. Bütün bu belirtiler su altında volkanik bir faaliyetin başladığını ve yüzeye çıkmasına az kaldığını işaret ediyordu.</p>

  <p>Aileler yakında kopacak bir felaketle karşı karşıya kalmışlardı. Bu kıyı boyunda onları lavlardan koruyacak hiçbir sığınak yoktu. Hattâ Back-Cup'ın tümüyle sulara gömüleceğinden korktular ve bir an bile düşünmeden oradan kaçtılar. Bütün eşyalarını balıkçı teknelerine koydular ve Southampton-Harbour’a sığındılar.</p>

  <p>Bermuda Adaları, bu haber karşısında korkuya kapıldı. Yüzyıllardır uyuyan bir yanardağ takımadanın batı ucunda yeniden canlanıyordu. Ne var ki birileri bu olaydan dehşete kapılmış, ötekilerse merak içinde kalmışlardı. Ben meraklılardan biriydim. Yani olayı inceleyerek balıkçıların bunu abartıp abartmadıklarını anlamak önem kazanmıştı.</p>

  <p>Takımadanın batısında blok halinde su yüzüne çıkan Back-Cup, doğuya, yanına yaklaşması zor sığ kayalık ve küçük adacıkların oluşturduğu girintili çıkıntılı bir çizgiyle bağlanır. Yüksekliği yüz metreyi aşmadığından ne Hamilton’dan, ne de Saint-Georges’tan görülür.</p>

  <p>Southampton-Harbour’dan yola çıkan bir kotra, birkaç araştırmacıyla beni adacığın kıyısında indirdi. Karaya çıktığımız yerde, Bermudalı balıkçılar tarafından terk edilen kulübeler bulunuyordu.</p>

  <p>İçerden gelen çatırtılar hâlâ işitiliyor, kraterden bir duman kümesi yükseliyordu.</p>

  <p>içimizde hiçbir kuşku kalmamıştı. Yeraltından yükselen alevler eski Back-Cup yanardağını yeniden faaliyete geçirmişti. Bir gün patlayacağından ve korkunç sonuçlar doğuracağından endişeleniyorduk.</p>

  <p>Yanardağın ağzına çıkmak için uğraştık ama boşunaydı. Bu sarp, düz ve kaygan yamaçlardan yukarı tırmanmak olanaksızdı. Ne elle, ne ayakla tutunacak bir yer vardı. 75-80 derecelik bir açıyı bulan bir eğimi vardı. Bu kayalık kadar çorak bir yerle hiç karşılaşmamıştım. Kayalık kabuğun üzerinde sadece birkaç tutam yabani ot bitmişti.</p>

  <p>Başarısızlıkla sonuçlanan bir dolu girişimin ardından, adacığın etrafını dolaşmayı denedik. Gelgelelim balıkçıların köylerini kurdukları yerin dışında, adacığın yüzeyi ne kuzeye, ne güneye, ne de batıya geçit veriyordu.</p>

  <p>Adacığın keşfi çok yetersiz olan bu araştırmayla sınırlı kaldı. Sonuç olarak, alevlerle dumanların birbirine karışarak kraterin dışına fışkırdığını gördükten, boğuk gürültüleri, ara sıra içerisini sarsan patlamaları işittikten sonra, adacığın yakında çökeceğini tahmin eden balıkçıların onu terk etmelerine hak vermemek elde değildi.</p>

  <p>Beni Back-Cup’a sürükleyen nedenler bunlardı. Tuhaf görüntüsü karşıma çıkar çıkmaz, ona bu ismi vermem çok doğal olsa gerek.</p>

  <p>Hayır! Yineliyorum, Kont d’Artigas'nın hoşuna gitsin diye bekçi Gaydon’un bu adacığı tanıması söz konusu değil. Öte yandan <i>Ebba</i>'nın orada konaklayacağını kabul etsek bile, adacıkta herhangi bir liman olmadığından bu biraz mantık dışı olurdu.</p>

  <p>Gemi yaklaştıkça Back-Cup’ı gözlemliyorum. Oradan ayrıldıktan sonra hiçbir Bermudalı geri dönmek istemedi. Balıkçılık için oldukça elverişli olan bu yer şimdi terk edilmiş durumda ve <i>Ebba'nın</i> neden burada konakladığına anlam veremiyorum.</p>

  <p>Belki her şey bir yana, Kont d’Artigas ve arkadaşlarının Back-Cup kıyısına çıkma niyetleri mi var? Yelkenli kendine geçici sığınak yapmak için kayalıkların arasında küçük bir koy bulmuş olsa bile, varsıl bir yat sahibinin Batı Atlantik’in şiddetli fırtınalarına açık olan bu sarp kayalıkta barınma düşüncesinin ne gibi bir amacı olabilir? Bu bölgede yaşamak ilkel balıkçılar için iyidir, ama Kont d’Artigas, Mühendis Serkö, Kaptan Spade ve mürettebatı için iyi sayılmaz.</p>

  <p>Back-Cup artık yarım mil ötemizde. Tepeleri koyu yeşilliklerle süslü öteki adalarla hiçbir benzerliği yok. Bazı girinti çıkıntıların kıvrımlarında birkaç tane ardıç ağacı bitmiş, bir de Bermuda Adaları’nın asıl zenginliğini oluşturan dağservilerinin çok cılız örnekleri görülüyor. Zemindeki kayalarsa, dalgaların etkisiyle sürekli yenilenen kalın denizyosunlarıyla kaplı. Bir de iplik iplik bitkiler var. Bu sayısız su yosunları “sargasso” adını taşır ve adını alan Sargasse Denizi’nde bulunur. Bu deniz, Kanarya Adaları’yla Yeşil Burun Adaları arasında bulunur. Akıntılar onların hatırı sayılır bir miktarını Back-Cup kayalıklarına fırlatmış.</p>

  <p>Bu hüzünlü adacığın biricik sakinleri birkaç kanatlı hayvan... Şakrak kuşları, mavimtrak tüylü “mota cyllas cyalis"ler. Şu anda, bir sürü irili ufaklı martı hızlı hızlı kanat çırparak kraterin helezonlar yaparak kıvrılan dumanları arasından geçiyorlar.</p>

  <p>Adacığa dört yüz metre kala gemi hızını düşürüyor ve su hizasında bulunan kayaların ortasından açılmış bir boğaz girişinde -deyim yerindeyse- stop ediyor.</p>

  <p><i>Ebba'nın</i> bu yılankavi geçitten geçmeyi göze alıp almayacağını merak ediyorum...</p>

  <p>Hayır, akla en uygun varsayım şöyle olabilir: Geçerli bir neden bulamadığım birkaç saatlik konaklamadan sonra doğuya doğru tekrar yoluna devam edecek.</p>

  <p>Ancak demirlemek için hiçbir hazırlığın yapılmadığı ortadaydı. Çapalar oldukları yerde duruyor, zincirler hazır durumda değil, mürettebat filikaları denize indirmiyor.</p>

  <p>O sırada, Kont d’Artigas, Mühendis Serkö, Kaptan Spade ön tarafa geçiyorlar ve anlayamadığım bir manevra yapılıyor.</p>

  <p>İskele tarafındaki küpeşteden baktığım zaman, yüzer halde küçük bir şamandıra fark ediyorum. Tayfalardan biri onu ön taraftan yukarı çekmeye çalışıyor.</p>

  <p>Bu bölgede çok berrak olan deniz suyu adeta bir anda kararıyor ve dipten yukarı çıkan bir çeşit siyah cisim görür gibi oluyorum. Acaba bu, nefes almak için deniz yüzeyine çıkan bir kaşalot mu?... <i>Ebba</i> müthiş bir kuyruk darbesi tehdidiyle karşı karşıya mı kalacak?...</p>

  <p>Her şeyi anladım... Pervanesiz ve yelkensiz, olağanüstü hıza ulaşan yelkenlinin bir araçla hareket ettiğini tahmin ediyordum... işte şimdi, bizi Amerika kıyılarından Bermuda Adaları’na kadar getirdikten sonra o yorulmak bilmez itici araç su yüzüne çıkıyor... Orada, geminin yanında yüzüyor... Bir pervaneyle hareket eden bir denizaltı bu; bir sualtı römorkörü. Ya bir akümülatör ya da o devirde pek kullanılan güçlü bir pil bataryasından aldığı elektrik akımıyla hareket ediyor...</p>

  <p>Römorkörün uzun bir sac levhadan oluşan üst kısmında bir platform bulunuyor. Platformun ortasında iç kısımla irtibat kuran bir kapak var; ön tarafta ise bir periskop, “lookout” göze çarpıyordu. Bu, bir çeşit kabindi; yan tarafları mercimek biçiminde camlardan oluşan lombozlarla delinmişti, böylece elektrikten yararlanarak deniz altını aydınlatıyordu. Şimdi safra atarak hafiflediğinden römorkör su yüzüne çıktı. Üst kapak açılacak - içine tümüyle temiz hava girecek. Hattâ gün boyu su altında kalmakla birlikte karanlıkta su yüzüne çıkıp deniz yüzeyinde kalarak <i>Ebba'</i>yı çekiyor olamaz mı?...</p>

  <p>Bu sırada, bir soru kafama takılıyor. Römorköre mekanik gücünü veren elektrik olduğuna göre, kaynağı ne olursa olsun bu enerjiyi üreten bir şeyin olması şart. Peki nerede?... Umarım, Back-Cup Adacığı'nın üzerinde değil...</p>

  <p>Sonra neden bir yelkenli su altında hareket eden bu tür bir römorköre ihtiyaç duysun?... Bir sürü başka gezi teknelerinde olduğu gibi bu itici araç niçin kendi içinde barınmıyor?...</p>

  <p>Ama şu anda, böyle düşüncelere ayıracak ya da daha ziyade bir sürü anlaşılmaz şeylere kafa yoracak boş vaktim yok.</p>

  <p>Römorkör <i>Ebba'</i>ya yanaşıyor. Kapak açıldı. Platformun üzerinde bir sürü adam belirdi. Bu deniz altı aracının mürettebatı kaptan Spade'la su altındayken iletişim kurabiliyordu. Bu iletişim de yelkenlinin ön tarafında bulunan elektrik sinyalleriyle sağlanıyor. Bir kablo yelkenliyle römorkörü birbirine bağlıyor. Aslında araç, izlenecek rotayı <i>Ebba</i>'dan gönderilen sinyallerle buluyor.</p>

  <p>Bu sırada Mühendis Serkö bana yaklaşıyor ve tek sözcük söylüyor:</p>

  <p>- Binelim.</p>

  <p>- Binelim mi?... diye sordum.</p>

  <p>- Evet... Römorköre... Çabuk!</p>

  <p>Her zamanki gibi, buyurgan sözlere itaat etmekten başka çarem yok. Hemen küpeştenin üstünden atlıyorum.</p>

  <p>O anda, adamlardan birinin eşliğinde Thomas Roch güverteye çıkıyor. Bana çok sakin, çok kayıtsız görünüyor. Römorköre geçerken hiç direniş göstermiyor. Kapağın ağzında, benim yanımdayken, Kont d’Artigas ve Mühendis Serkö bize katılıyorlar.</p>

  <p>Kaptan Spade ve mürettebata gelince, onlar yelkenlide kalıyorlar, - yalnız dört adam denize indirilen filikaya biniyor. Bu adamlar yanlarında uzun dört kollu bir halat taşıyorlar. Büyük olasılıkla <i>Ebba</i>'yı bu halatla sığ kayalıklara bağlayacaklar. Kayalıkların ortasında küçük bir koy mu var acaba? Bu küçük koy güvenli bir sığınak mı? Kont d’Artigas'nın yatını açık deniz dalgalarına karşı bu sığınak mı koruyor?... Geminin bağlı olduğu liman burası mı?...</p>

  <p><i>Ebba</i> römorkörden ayrılıyor, onu filikaya bağlayan dört kollu halat geriliyor ve iki yüz metre ötede, tayfalar halatı sığ kayalıklara sabitleştirilmiş demir çubuklara bağlıyorlar. Böylece mürettebat gemiyi yavaş yavaş yedeğe alıyor.</p>

  <p>Beş dakika sonra, <i>Ebba</i> üst üste yığılan kayaların arkasında gözden kayboldu. Hattâ açık denizden direklerin ucunun bile görünmesi mümkün değildi.</p>

  <p>Bir geminin sürekli bu gizli koyda konakladığı Bermuda Adaları’nda kimin aklından geçer?... Batı limanlarında çok tanınmış, varsıl bir yat sahibinin Back-Cup'ın yalnızlıklarına konuk olacağını Amerika’da kim düşünür?...</p>

  <p>Yirmi dakika sonra, dört adamı geri götüren filika römorköre dönüyor.</p>

  <p>Sualtı aracının yeniden hareket etmeden önce onları beklediği besbelli... Nereye?...</p>

  <p>Gerçekten de, bütün filika mürettebatı platforma geçiyorlar, filika yedeğe almıyor, bir hareket oluyor, pervane küçük turlarla dönmeye başlıyor ve su üstünde kalan römorkör güneyden kayalıkları dolaşarak Back-Cup’a doğru yöneliyor.</p>

  <p>Oradan altı yüz metre ötede, adacığa sokulan ikinci bir geçit var ve römorkör kıvrımları izleyerek geçide giriyor. Yanaşır yanaşmaz, filikayı dar bir kumsala çekmeleri için iki adama emir veriliyor. Ne bir çalkantının ne de bir dalganın ulaşamayacağı bir kumsal. <i>Ebba</i>'da yeniden faaliyet başladığı zaman filikayı tekrar almak için buraya dönmek de kolay olacak.</p>

  <p>Bu iş bitince, iki tayfa römorkörün güvertesine dönüyorlar ve Mühendis Serkö aşağı inmem için bana işaret ediyor.</p>

  <p>Demir bir merdivenin basamakları merkezi bir salona açılıyor. Her halde ambar tıka basa dolu olduğundan yer bulunamamış, çeşitli balya ve koliler salona yığılmış. Yandaki bir kamaraya doğru itiliyorum, kapı kapanıyor ve yeniden koyu bir karanlığın içine gömülüyorum.</p>

  <p>İçeri girdiğim anda bu kamarayı tanıdım. Healthful-House’dan kaçırılışımdan sonra, içinde uzun saatler geçirdiğim kamara bu. Ancak Pamplico-Sound açıklarında oradan çıkabilmiştim.</p>

  <p>Thomas Roch da benim gibi bu aracın içinde olsa gerek. Başka bir odaya kapatıldığı kesin.</p>

  <p>Boğuk bir gürültü çıkıyor - kapatılan kapağın gürültüsü. Çok geçmeden araç su altına dalıyor.</p>

  <p>Gerçekten, aracın depolarına su dolmasından ileri gelen aşağı doğru bir hareket hissediyorum.</p>

  <p>Bu hareketi bir başkası izliyor, - sualtı aracını suyun içinde iten bir hareket.</p>

  <p>Üç dakika sonra araç stop ediyor ve yeniden su yüzeyine çıktığımızı hissediyorum...</p>

  <p>Bu kez tekrar açılan kapağın gürültüsü.</p>

  <p>Kamaramın kapısı açılıyor, bir iki sıçrayışta platformun üzerindeyim.</p>

  <p>Etrafa bakmıyorum...</p>

  <p>Römorkör tam Back-Cup Adacığı'nın içlerine girmiş.</p>

  <p>O gizemli sığınak burada. Kont d’Artigas ve arkadaşları burada yaşıyorlar -daha doğrusu- insanlığın dışında!</p>
</body>
</html>
