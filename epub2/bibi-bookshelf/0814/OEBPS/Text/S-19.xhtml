<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>15</h3>

  <h2 id="sigil_toc_id_15">BEKLEYİŞ</h2>

  <p>Çok geçmeden kendime geldim. Hücremin asma yatağına uzanıp kaldığımı fark ediyorum. Orada, belki otuz saattir böyle yatmıştım.</p>

  <p>Tek başına değilim. Mühendis Serkö yanımda. Bana gereken özeni gösterdi, bizzat tedavi etti, - ama sanırım, bir dost gibi değil de kendisinden gerekli açıklamalar beklenen bir adam gibi davrandı; ortak çıkarları gerektirirse benden kurtulma olasılığı da var tabii.</p>

  <p>Hâlâ çok güçsüzüm adım atacak halim yok. Gölün suları içeri girerken, az kalsın o daracık bölmenin içinde havasızlıktan boğulacaktım. Serkö bu serüveni ağzımdan almak için yanıp tutuşuyor!... Evet... Ama çenemi sıkı tutacağım.</p>

  <p>Her şeyden önce, Yüzbaşı Davon’la <i>Sword</i> mürettebatının nerede olduğunu düşünüyorum. O yürekli İngilizler çarpışma sırasında öldüler mi acaba?... Yoksa bizim gibi sağ salim hayattalar mı? - <i>Sword'</i>la römorkörün çarpışmalarından sonra, aslında Thomas Roch’un da benim gibi hayatta kaldığını varsayıyorum...</p>

  <p>Mühendis Serkö ilk sorusunu soruyor:</p>

  <p>- Bana olan biteni açıklar mısınız, Mösyö Hart?</p>

  <p>Karşılık vermek yerine kafamdan onu sorgulamak geçiyor.</p>

  <p>- Ya Thomas Roch nerede?... diye sordum.</p>

  <p>Buyurgan bir ses tonuyla yineliyor:</p>

  <p>- Onun sağlığı çok iyi, Mösyö Hart... Neler oldu?...</p>

  <p>- ilk önce, ötekiler... Ötekilerin ne olduğunu bana söyler misiniz? dedim.</p>

  <p>Bana kötü kötü bakmaya başlayan Mühendis Serkö:</p>

  <p>- Ötekiler kim?... diye soruyor.</p>

  <p>- Bana ve Thomas Roch’a saldıran o adamlar... Ağzımızı tıkayan adamlar... Bizi götürüp içeri tıktılar... Nereye?... Onu bile bilmiyorum!</p>

  <p>İyice düşünüp taşındıktan sonra, en doğrusunun şaşırmış gibi davranmak olduğuna karar verdim. O akşam, ne olayın faillerini tanımaya, ne de kendimi toparlamaya fırsat bulamadan ani bir saldırıya uğramıştım.</p>

  <p>Mühendis Serkö:</p>

  <p>- O adamlar, dedi, sonlarının ne olduğunu öğreneceksiniz... Ama önce, tüm bunlar nasıl meydana geldi, bana onu söyleyin...</p>

  <p>Üçüncü kez aynı soruyu yinelerken, sesinden çıkan tehditkar tondan benden hangi konuda şüphelendiklerini anlıyorum. Öte yandan, dışarıyla hiçbir ilişkim olmadığının kesinleşmesi için küçük fıçıda bulunan pusulamın Ker Karraje’nin eline geçmemiş olması lazım... Küçük fıçı Bermuda makamlarınca bulunduğuna göre, korsanın eline geçmemiş... O zaman bana yöneltilecek böylesi bir suçlama hiçbir geçerli nedene dayanamaz.</p>

  <p>Nitekim kısa kısa anlatmaya başlıyorum. Önceki gün, akşam saat sekize doğru, yamaçta geziniyordum. Thomas Roch’un laboratuvarına doğru gittiğini gördüm. O anda, üç kişi beni arkamdan yakaladı... Ağzımı tıkayıp gözlerimi bantladılar. Sürüklendiğimi, sonra başka bir adamla birlikte bir çeşit oyuğa sokulduğumu hissettim. Çıkardığı seslerden yanımdaki adamın eski hastam olduğunu anlamıştım... Sanırım, suda yüzen bir araçtaydık... Doğal olarak bu araç geri dönen römorkör olamaz mıydı?... Sonra araç galiba sulara daldı... O sırada, bir darbe sonucu oyuğun içinde yere düştüm, çok geçmeden havasız kaldım... Sonunda kendimi kaybetmişim... Bundan başka bir şey bilmiyorum...</p>

  <p>Mühendis Serkö bütün dikkatini vererek beni dinliyordu; bakışları sert, alnı kırış kırıştı. Gelgelelim gerçeği söylediğime tam anlamıyla inanmış görünmüyor.</p>

  <p>Üç kişinin üzerinize atıldığını söylüyorsunuz, öyle mi? diye soruyor.</p>

  <p>- Evet... Onları sizin adamlarınız zannettim... Bana yaklaştıklarını görmedim... Kim onlar?</p>

  <p>- Dillerini bilmeniz gereken yabancılar!...</p>

  <p>- Konuşmadılar.</p>

  <p>- Hangi ulustan olduklarını bilmiyor musunuz?</p>

  <p>- Yok.</p>

  <p>- Mağaranın içine hangi maksatla girdiklerini bilmiyor musunuz?</p>

  <p>- Bilmiyorum.</p>

  <p>- Peki bu konuda fikriniz ne?...</p>

  <p>- Fikrim mi, Mösyö Serkö?... Yineliyorum, Kont d’Artigas’dan emir alan korsanlarınızdan iki üç kişinin beni tuzlu göle atacağını zannettim... Thomas Roch’a da aynı şeyi yapacaklardı... Bütün gizleri elinize geçirdiğinize göre -siz de bana böyle söylemiştiniz- benim gibi ondan kurtulmamanız için herhangi bir neden kalmamıştı...</p>

  <p>Her zamanki alaycı tavrını takınmayan Mühendis Serkö:</p>

  <p>- Gerçekten Mösyö Hart, dedi, böyle mi düşündünüz...</p>

  <p>- Evet... Ama yanıldığımı anlamakta gecikmedim, itiraf edeyim, gözlerimdeki banttan kurtulduğum zaman kendimi römorkörün bölümlerinden birinde buldum.</p>

  <p>- O, römorkör değildi, tünelden içeri giren aynı türden bir araçtı...</p>

  <p>- Bir sualtı aracı mı?... diye haykırdım.</p>

  <p>- Evet... İçinde Thomas Roch'la sizi kaçırmakla görevli adamlar vardı...</p>

  <p>Şaşırmış gibi yapmaya devam ederek:</p>

  <p>- Bizi kaçırmak mı?...</p>

  <p>Mühendis Serkö yineledi:</p>

  <p>- Bu olay hakkında ne düşündüğünüzü soruyorum size...</p>

  <p>- Ne düşündüğüm mü?... Bana göre, bunun akla yatkın bir tek açıklaması var. Sığınağınızın gizi ihbar edilmediyse ki ne siz, ne de adamlarınız tedbirsizce davranmayacağına göre, böyle bir ihanetin nasıl meydana geldiğini bilemem, kanımca, civarda denemeler yapan bu denizaltı rastlantı sonucu tünel ağzını keşfetti... İçeri girdikten sonra, göl suyunun üzerine çıktı... Birtakım insanların mağaranın içinde barındığını görüp hayrete düşen mürettebat karşısına çıkan ilk kişiyi ele geçirdi... Yani Thomas Roch ve beni... Belki başkalarını da... Fakat, aslında bilmiyorum...</p>

  <p>Mühendis Serkö çok ciddileşmişti, inandırmaya çalıştığım varsayımın açığını mı sezdi acaba?... Çok şey bildiğim halde söylemek istemediğimi mi sanıyor?... Her neyse, cevabımı kabul eder görünüyor ve ekliyor:</p>

  <p>“Gerçekten de, Mösyö Hart, olaylar böyle gelişti ve yabancı bir araç tünelden geçmek istedi, o anda römorkör tünelden çıkıyordu ve çarpıştılar... diğer araç çarpışmanın kurbanı oldu... Ama biz, hemcinslerimizi ölüme terk edecek adamlar değiliz... Zaten, sizin ve Thomas Roch’un ortadan kayboluşu hemen fark edilmişti... Çok değerli iki yaşamı kurtarmak gerekiyordu... işe koyulduk... Adamlarımız arasında usta dalgıçlar var... gölün derinliklerine daldılar... <i>Sword</i>’un gövdesine halatlar geçirdiler...</p>

  <p>- <i>Sword</i> mu?... diye sordum.</p>

  <p>- Su yüzeyine çıktığı zaman, aracın ön tarafında okuduğumuz isim bu... Sizi tekrar bulmak çok güzeldi -ama kendinizde değildiniz- fakat hâlâ soluk alıyordunuz, sizi yeniden hayata döndürebilmek ne mutluluktu!... Ne yazık ki <i>Sword’u</i> kumanda eden subay ve mürettebatı için çabalarımız boşa gitti... Darbe onların bulunduğu arka bölümle orta bölümü parçalamıştı; bu talihsizliklerini yaşamlarıyla ödediler... Sizin söylediğiniz gibi, bizim gizemli sığınağımızın bulunması yalnız rastlantıya bağlı.”</p>

  <p>Yüzbaşı Davon ve arkadaşlarının ölümünü öğrenince, kalbim sıkıştı. Fakat oynadığım role sadık kalarak onları hiç tanımamış gibi yaptım ... Tanımıyormuş göründüm... Kendimi tutmam gerekiyordu... <i>Sword</i>’un subayıyla aramda hiçbir gizli ilişki olmadığına onu inandırıp kuşku uyandırmamam çok önemliydi... Kimbilir belki Mühendis Serkö Sword’un ortaya çıkışını yalnızca bir “rastlantıya” bağlıyordu! Uydurduğum açıklamaları hiç değilse bir süreliğine kabul etmesi için hiçbir nedeni yoktu!...</p>

  <p>Sözün kısası, özgürlüğüme kavuşmak için ele geçen umulmadık fırsat yitip gitmişti... Böyle bir fırsat tekrar çıkar mıydı?... Her ne olursa olsun, pusulam takımadada bulunan İngiliz makamlarının eline geçtiğine göre, korsan Ker Karraje olayını öğrenmişlerdi. <i>Sword</i> Bermuda’ya geri dönmeyince, Back-Cup Adacığı’na karşı yeni bir harekat başlayacağına kuşku yoktu. Zaten o talihsiz karşılaşma olmasaydı, yani <i>Sword</i> tünelden çıkarken römorkör içeri giriyor olmasaydı, şu anda bu hapisanede kalıyor olmayacaktım!</p>

  <p>Hiç kuşku uyandırmadan her zamanki yaşantıma geri döndüm. Mağaranın içinde hâlâ elimi kolumu sallayarak dolaşıyordum.</p>

  <p>Bu son serüvenin Thomas Roch bakımından hiçbir üzücü sonuç doğurmadığı kesin. Beni nasıl kurtardılarsa, uygulan olumlu tedavi onu da kurtardı. Zihinsel yetenekleri tam anlamıyla yerinde; tekrar çalışmaya başladı, bütün günlerini laboratuvarında geçiriyor.</p>

  <p><i>Ebba</i>’ya gelince, son yolculuğundan küçük balyalar, sandıklar, değişik türden bir yığın eşya getirdi. Bu mallara bakarken, son korsanlık seferinde, birçok geminin yağmalandığı sonucuna vardım.</p>

  <p>Bu arada, rampaların kurulmasına ilişkin çalışma etkin biçimde sürdürüldü. Aygıtların miktarı elli kadar vardı. Eğer Ker Karraje ve Mühendis Serkö, Back-Cup’ı savunmak zorunda kalırlarsa, her saldırıya karşı üç ya da dört patlayıcı adacığı güvence altına almaya yetecek. Üstelik onların menziline giren hiçbir gemi batmaktan kurtulamayacak. Şimdi şunu düşünüyorum; Back-Cup’ı savunmak için hazırlığa başlamaları mümkün değil mi? Bu durumu korsanlar açısından yorumlayalım: “<i>Sword</i>'un göl sularında görünüşü rastlantı sonucuysa, durumumuzda hiç değişiklik olmayacak ve hiçbir güç, hattâ İngiltere bile <i>Sword</i>’u adacığın içinde aramayı düşünmeyecek. Fakat bunun tersine, bilinmeyen bir ihbar sonucu, Back-Cup’ın Ker Karraje’nin sığınağı olduğu öğrenildiyse ve <i>Sword'un</i> seferi adacığa karşı ilk girişimse, farklı koşullarda ikinci bir girişimi beklemek gerekir. Bu, ya uzaktan bir saldırı, ya da çıkarma harekatı olabilir. Şu halde, Back-Cup’ı terk etmeden ve mallarımızı kaçırmadan önce, Roch Patlayıcısını savunma amaçlı kullanmamız gerekiyor.” Kanımca, bu düşünceyi daha da geliştirerek korsanlar şöyle diyeceklerdir:</p>

  <p>“Healthful-House’dan iki adamı kaçırma olayıyla, her ne şekilde olursa olsun, bu ihbar arasında bir bağlantı var mı?... Thomas Roch ve bekçisinin Back-Cup’a kapatıldıklarını biliyorlar mı?... Bu kaçırmanın korsan Ker Karraje’nin çıkarları için gerçekleştirildiği biliniyor mu?... Amerikalılar, İngilizler, Fransızlar, Almanlar, Ruslar adacığa yapılacak herhangi bir saldırıda başarısızlığa mahkum olacaklarından mı korkuyorlar?...”</p>

  <p>Bununla birlikte, tüm bunların bilindiğini varsaysak bile, karşılaşılacak tehlikler ne denli büyük olursa olsun, kendisiyle uğraşmaktan geri kalmayacaklarını Ker Karraje anlamış olsa gerekti. Temel ortak çıkarlar, kamu güvenliği ve insanlık adına sığınağının yok edilmesi kaçınılmazdı. Korsan ve suç ortakları önce Batı Pasifik denizlerini haraca kestikten sonra, şimdi Batı Atlantik dolaylarını talan ediyorlar... Her ne pahasına olursa olsun, onları yok etmek gerekir!</p>

  <p>Her koşulda ve sadece sonuncu varsayımı hesaba katsak bile, Back-Cup mağarasında yaşayanların sürekli gözetim altında tutulması gerekiyordu. Nitekim, bu günden başlayarak çok sıkı koşullar altında denetim yapılmaya başlandı. Tünelden geçmeye gerek görmeden geçidi kullanarak korsanlar dışarıyı aralıksız gözlüyorlar. Kıyılardaki kayalıkların arkasına gizlenerek gece gündüz ufkun çeşidi noktalarını denetliyorlar. Bu işi sabah ve akşam değişen on ikişer kişilik gruplar halinde gerçekleştiriyorlar. Açık denizde görülen her gemi ya da kıyıya sokulan herhangi bir gemi hemen bildirilecek.</p>

  <p>Umutsuz bir tekdüzelik içinde günler akıp gitti. Aslında, Back-Cup’ın ilk günlerdeki gibi güvenlik içinde olmadığı hissediliyor. Bezgin ve belirsiz bir endişe hüküm sürüyor. Kıyı gözcülerinin her an bir saldırı haberi vermesinden korkuluyor. Durum artık <i>Sword</i>’un gelişinden öncekine benzemiyor. Cesur Yüzbaşı Davon ve mürettebatı, siz insanlık davası için yaşamınızı feda ettiniz; İngiltere ve uygar Devletler bunu unutmazlar!</p>

  <p>Şimdi savunma yöntemleri ne denli güçlü olursa olsun, belli etmemeye çabalıyorlar ama boşuna, Ker Karraje, Mühendis Serkö ve Kaptan Spade’ın kafalarının altüst olduğu besbelli. Nitekim sık sık fısıltı halinde konuşuyorlar. Belki mallarını kaçırarak Back-Cup’ı terk etme konusunu tartışıyorlar; çünkü eğer sığınak açığa çıktıysa, kıtlığın sonlarını hazırlayacağını da biliyorlar.</p>

  <p>Bu bakımdan gerçeği tam olarak bilmiyorum ama, önemli olan o küçük fıçıyı tünelden dışarı fırlatmamdan hiç kuşkulanmamaları... Tanrının yardımıyla küçük fıçı Bermudalıların eline geçmişti. Mühendis Serkö bu konuda bana hiçbir imada bulunmadı, buna eminim. Hayır ne kuşkulanıyorlar, ne de kuşkulu kişiyim. Kont d’Artigas’yı yeterince tanıyorum, başka türlü olsaydı, beni çoktan Yüzbaşı Davon’la <i>Sword</i> mürettebatının yok olduğu suların dibine gönderirdi.</p>

  <p>Çevremizdeki denizler, önümüzdeki günlerde, şiddetli kış fırtınalarıyla karşı karşıya kalacak. Adacığın tepesinde dehşetli rüzgarlar uğulduyor.</p>

  <p>Doğal sütun oluşturan ormandan gelen hava akımları olağanüstü sesler çıkarıyorlar. Mağara dev bir müzik aletinin armoni odasını andırıyor. Bu uğultular arada bir öyle şiddetli çıkıyor ki bir deniz filosunun top seslerini bastırabilir. Fırtınadan kaçan çok sayıda deniz kuşu içeri giriyor ve çok seyrek durgunluk anlarında acı çığlıklarıyla kulaklarımızı sağır ediyorlar.</p>

  <p>Böylesine kötü bir havada yelkenlinin açık denize çıkamayacağını söylemeye gerek yok. Zaten bu da sorun değil, zira Back-Cup bütün mevsim kendisine yetecek erzakını depoladı. Sanırım bundan böyle, Kont d’Artigas <i>Ebba'</i>sıyla Amerikan kıyılarında dolaşmak için pek aceleci davranmayacak. Bu durumda yakalanma tehlikesini göze alması lazım. Zira artık varsıl yat sahibi olarak değil de korsan Ker Karraje’nin layık olduğu şekilde kabul görecek!</p>

  <p>Bununla birlikte, <i>Sword</i>’un ortaya çıkışının adacığa karşı bir harekat başlangıcı olup olmadığını düşünüyorum. Kamu adına kovuşturma açıldı mı acaba? Bu Back-Cup’ın geleceği bakımından son derece önemli bir durum.</p>

  <p>Nitekim bir gün -çok ihtiyatlı davranarak ve kuşku uyandırmamaya dikkat ederek- bu konuda Mühendis Serkö’nün ağzını arıyorum.</p>

  <p>Thomas Roch’un laboratuvarının yakınlarında bir yerdeydik. Görüşme birkaç dakikadır sürüyordu, o sırada Mühendis Serkö bir İngiliz denizaltısının gölün sularında görünmesinin olağandışı bir şey olduğunu söyledi. Bu kez bana öyle geldi ki Ker Karraje çetesine karşı bir girişim yapıldığına inanmaya başlıyordu.</p>

  <p>Onu sormak istediğim soruya yönlendirmek için:</p>

  <p>“Ben, aynı kanıda değilim,” diye karşılık verdim.</p>

  <p>- Peki neden?... diye sordu.</p>

  <p>- Çünkü sığınağınız bilinseydi, mağaraya girmek, hiç olmazsa Back-Cup’ı yıkmak için çoktan yeni bir girişim yapılmış olurdu.</p>

  <p>Mühendis Serkö:</p>

  <p>- Onu yıkmak mı? diye haykırıyor... Onu yıkmak!... Ama bu, şu anda elimizin altında bulunan savunma silahları düşünüldüğünde çok tehlikeli bir şey olurdu!...</p>

  <p>- Bunu bilmiyorlar, Mösyö Serkö. Ne eski, ne yeni kıtada, Healthful-House’daki kaçırma olayının sizin amaçlarınız için gerçekleştirildiği bilinmiyor... Thomas Roch’un buluşunu ele geçirmeyi başardığınızda...</p>

  <p>Mühendis Serkö bu sözlerime hiç cevap vermiyor, zaten cevabı da olamaz.</p>

  <p>Konuşmayı sürdürüyorum:</p>

  <p>“Yani bu adacığın yok edilmesini isteyen deniz kuvvetleri filosu, saldırmakta duraksamayacaktır... Mermileriyle direncini kıracaktır... Yani şimdiye dek böyle bir şey gerçekleşmediyse, bundan sonra da gerçekleşmeyecek demektir... Çünkü Ker Karraje’ye ilişkin hiçbir şey bilmiyorlar. Bu konuda meraklanmanıza hiç gerek yok, sizin için en hayırlı varsayım bu...</p>

  <p>Mühendis Serkö:</p>

  <p>- Peki, dedi, ama olan oldu... İster bilsinler, ister bilmesinler, eğer savaş gemileri adacığın yakınma dört beş mil sokulurlarsa, toplarını ateşlemeye fırsat bulamadan batırılacaklar!</p>

  <p>Şimdi sıra bendeydi:</p>

  <p>- Peki, sonra?...</p>

  <p>- Sonra?... Büyük olasılıkla başkaları aynı şeyi göze almaya cesaret edemeyeceklerdir.</p>

  <p>- Peki! Fakat bu gemiler menzilinizin dışında sizi kuşatacaklar, üstelik <i>Ebba</i> bir zamanlar Kont d’Artigas’yla sık sık ziyaret ettiği limanlara bir daha uğrayamayacak!... O zaman, adacığın erzak ihtiyacını nasıl gidereceksiniz?”</p>

  <p>Mühendis Serkö sessiz kalıyor.</p>

  <p>Daha önceden de kafasına takılan bu soruya çözüm bulamadığı kesin... Ve sanırım, korsanlar Back-Cup’ı terk etmeyi düşünüyorlar...</p>

  <p>Bu arada, kapana iyice kıstırıldığını anlayınca, sözlerimin altında kalmak istemiyor:</p>

  <p>“Elimizin altında her zaman römorkör var, diyor. <i>Ebba'</i>nın yapamadığını o yapacaktır...”</p>

  <p>- Römorkör mü!... diye bağırdım. Ker Karraje’nin gizleri biliniyorsa, Kont d’Artigas'nın sualtı aracından habersiz olmaları mümkün mü sizce?...”</p>

  <p>Mühendis Serkö kuşkulu bir bakış atıyor.</p>

  <p>“Mösyö Simon Hart,” diyor, “yorumlarınızda biraz ileri gidiyorsunuz gibi geliyor bana...”</p>

  <p>- Ben mi, Mösyö Serkö?...</p>

  <p>- Evet... Sanki çok daha fazla şeyler biliyormuş gibi konuşuyorsunuz!”</p>

  <p>Bu uyarı üzerine hemen susuyorum. Açıklamalarımın son olaylarda benim de parmağım olduğunu düşündürecek kadar risk taşıdığı besbelli. Mühendis Serkö’nün bakışları acımasızca üzerime saplanıyor, kafatasımı deliyorlar, beynimi kazıyorlar...</p>

  <p>Buna rağmen, soğukkanlılığımı hiç yitirmeden, sakin bir sesle cevap veriyorum:</p>

  <p>“Mösyö Serkö, hem mesleğim gereği, hem zevk olsun diye her şeyin mantıklı bir açıklamasını yapma alışkanlığım vardır. Bunun içindir ki düşüncelerimi sizinle paylaştım, ister dikkate alın, ister almayın, bu sizin tercihiniz.”</p>

  <p>Bu sözlerin ardından ayrılıyoruz. Ama biraz aşırı giderek hata yaptım; belki kuşku uyandırdım ve o kuşkuları ortadan kaldırmam kolay olmayacak...</p>

  <p>Bu görüşme sonunda, şu değerli bilgiyi edinmiştim: Roch Patlayıcısının gemiler için tehlikeli sayılan menzili dört beş mil arasındaydı... Belki yakın zamanda gerçekleşecek ikinci gelgit olayında... Bir pusula içeren ikinci bir fıçı düşünebilir miyim?... Gelgelelim tünel ağzının açılması için uzun süre deniz çekilmesini beklemek gerekecek!... Sonra, o yeni pusula binlerinin ellerine ulaşacak mı?...</p>

  <p>Kötü hava devam ediyor, şiddetli rüzgarlar her zamankinden daha fazla korku saçıyor, oysa Bermuda Adalarının kış dönemine göre bu olağan. Back-Cup’a karşı ikinci bir sefer düzenlenmesini acaba denizin durumu mu geciktiriyor?... Yine de Yüzbaşı Davon bana söylemişti; kendi seferi başarısızlığa uğrar ve <i>Sword'</i>un Saint-Georges’a geri dönmediği anlaşılırsa, bu korsan yuvasının işini bitirmek amacıyla farklı koşullarda ikinci bir girişim yapılacaktı... Adaletin er ya da geç yerine gelmesi ve Back-Cup’ın tümüyle ortadan kaldırılması gerekir... Ben o yıkım sırasında hayatta kalmasam da!...</p>

  <p>Ah! Dışarının havasını, bir an için olsun, içime çekebilsem!... Bir kez olsun, Bermuda ufkunun uzaklarına bakmama izin verseler!...</p>

  <p>Bütün ruhum bu isteklerle yanıp tutuşuyor, -geçidi geçsem, kıyıya ulaşsam, kayaların arkasına gizlensem... Kimbilir, adacığa doğru yönelen bir deniz filosunun dumanlarını belki ilk gören ben olurum!...</p>

  <p>Ne yazık ki bu plan gerçekleşmez; çünkü adamlar geçidin iki ucunda gece gündüz nöbet tutuyorlar. Mühendis Serkö’nün izni olmadan kimse o geçide giremez. Bunu denemeye kalkışırsam, mağaranın içinde elimi kolumu sallayarak dolaşmaktan yoksun kalma tehlikesiyle karşılaşırım... Hattâ daha beteri de başıma gelebilir...</p>

  <p>Gerçekten, son konuşmamızdan bu yana, Mühendis Serkö sanki bana karşı tavrını değiştirmiş gibi geliyor. Şimdiye dek bakışları alaycıydı; oysa şimdi Ker Karraje kadar sert bakıyor, yüzünden güvensizlik, kuşku ve merak okunuyor.</p>

  <p>-17 <i>Ekim.-</i> Bugün öğleden sonra, Bee-Hive’da bir telaş vardı. Hücrelerden dışarı fırlıyorlar... Her yandan feryatlar yükseliyordu.</p>

  <p>Yatağımdan aşağı atlıyorum, hızla dışarı çıkıyorum.</p>

  <p>Korsanlar geçide doğru koşuyorlar. Geçidin girişinde, Ker Karraje, Mühendis Serkö, Kaptan Spade, baş tayfa Effrondat ve Kont d’Artigas'nın hizmetinde olan Malezyalı duruyorlar.</p>

  <p>Bu kargaşaya neden olan şeyi çok geçmeden öğreniyorum. Çünkü gözcüler alarm işareti vererek içeri dönmüşler.</p>

  <p>Kuzeybatıda bir sürü gemi görünmüş, -Back-Cup’a doğru tam yol ilerleyen savaş gemileri.</p>
</body>
</html>
