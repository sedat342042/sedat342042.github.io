<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>5</h3>

  <h2 id="sigil_toc_id_5">BEN NEREDEYİM?</h2>

  <h3>MÜHENDİS SIMON HART’IN NOTLARI</h3>

  <p>Ben neredeyim?... Pavyonun birkaç adım ötesindeyken karşılaştığım o ani saldırıdan bu yana neler olmuştu?...</p>

  <p>Hekimin yanından ayrılmıştım, merdivenin basamaklarını çıkıyordum. Odaya girip kapıyı örtecek, Thomas Roch’un yanında nöbete başlayacaktım ki tam o sırada, bir sürü adam saldırıp yere mi serdiler beni?... kimdi bu insanlar?... Gözlerim bantlı olduğundan onları göremedim... Ağzım bantlı olduğundan yardım isteyemedim... Direnemedim, çünkü kollarımı, bacaklarımı bağlamışlardı... Sonra, bu haldeyken yukarı doğru kaldırıldığımı, yüz metre kadar taşındığımı hissettim... Yukarı doğru çekildiğimi, sonra aşağı indirildiğimi ve bir yere bırakıldığımı hissettim...</p>

  <p>Nereye?... nereye?...</p>

  <p>Peki Thomas Roch’a ne oldu?... Benden çok onu mu kaçırmak istiyorlardı?... Son derece olası bir varsayım. Herkesin gözünde ben yalnızca bekçi Gaydon’um; Mühendis Simon Hart değil. O kişinin gerçek kalitesini ve gerçek uyruğunu kimse bilmez, kimse ondan kuşku duymazken sıradan bir hastane görevlisini neden kaçırsınlar?...</p>

  <p>Şu halde, hiç kuşkusuz Fransız mucit kaçırıldı ... Healthful-House’dan götürüldüğüne göre, onun sırrını ele geçirmek istiyorlar!...</p>

  <p>Ama Thomas Roch benimle birlikte ortadan kaybolmuş olmalı... Bu varsayım doğru mu?... Evet... Öyle olmalı... Öyle olmuş... Buna kuşkum yok... O kötü niyetli hırsızın ellerine düştüm; amacı sırrını çalmak... Başka türlü davranamazlardı... Beni yakalayıp etkisiz hale getirdikten sonra... bahçenin bir köşesine fırlatıp... yardım çağıramayacak bir halde bırakıp... Thomas Roch’u kaçırırken beni orada bırakamazlardı... Şimdi neredeyim...</p>

  <p>Nerede?... Birkaç saattir, bu sorunun cevabını arıyorum ama bulamıyorum.</p>

  <p>Her ne olursa olsun, olağanüstü bir serüvene sürüklenmiş durumdayım, nasıl bitecek... Ne olacak, onu bilmiyorum... Sonunu düşünmeye bile cesaret edemiyorum. Şu durumda, niyetim en küçük olayları dakikası dakikasına belleğimde saklamak, sonra fırsatım bulursam, onları günlük izlenimler halinde not etmek... Geleceğin bana neler hazırladığını kimbilir?... İçinde bulunduğum yeni koşullarda, Roch Patlayıcısının gizini sonunda ele geçiremez miyim? Neden olmasın?... Bir gün kurtulursam, bu gizin bilinmesi işe yarayabilir ve kötü sonuçlar doğurabilecek bu kaçırma olayının faili ya da faillerinin de bilinmesi gerekir!</p>

  <p>Es kaza cevabını bulmayı umarak sürekli o soru kafamda dönüp duruyordu:</p>

  <p>Ben neredeyim?...</p>

  <p>Her şeyi baştan itibaren ele alalım.</p>

  <p>Healthful-House’dan kıskıvrak götürüldükten sonra, bir yere bırakıldığımı hissettim. Yan yatan bir teknenin tahtaları üzerine bıraktılar, - kesinlikle bir kayıktı bu ama küçük...</p>

  <p>Teknenin yan yatmasıyla meydana gelen sallanmayı bir İkincisi izledi, - bu sallanma her halde ikinci kişinin kayığa binmesinden meydana gelmişti. Bundan böyle, bu olayın Thomas Roch’la ilgili olduğundan kuşkum kalmamıştı... Ancak onun gözlerinin ve ağzının bantlanması, elleriyle ayaklarının bağlanması gibi bir önleme ihtiyaç yoktu. Hâlâ bitkin durumda olsa gerekti bu yüzden yaşananlar karşısında hiçbir bilinçli direniş gösteremezdi. Bunda yanılmıyordum, zira bantlı burnumun arasından bir eter kokusu alıyordum. Dün, hekim gitmeden önce, hastaya birkaç damla eter koklatmıştı ve -bunu anımsıyorum- hemen uçan eterin birkaç damlası adam nöbetin son kertesinde debelenirken giysilerine dökülmüştü. Bu kokunun kalıcı olmasında ve burnumun duyarlı biçimde o kokuyu almasında şaşılacak bir şey yoktu... Evet... Thomas Roch buradaydı, kayığın içinde yanımda yatıyordu... Ve eğer pavyona geri dönerken birkaç dakika geç kalsaydım, onu bulamayacaktım...</p>

  <p>Şimdi düşünüyorum... Şu Kont d’Artigas neden Healthful-House’ı ziyaret etmek hevesine kapılmıştı? Bu ziyaret uğursuz bir rastlantı mıydı? Hastam ziyaret edilmeseydi, bütün bunlar başımıza gelmeyecekti. Thomas Rochla konuşurken buluşlarından söz açtılar, bunun üzerine şiddetli bir nöbet geçirdi, ilk kabahat benim uyarılarıma kulak asmayan başhekimde... Beni dinleseydi, hekim hastayı muayene etmek için çağırılmayacak, pavyonun kapısı kapalı kalacak, kaçırma eylemi gerçekleşmeyecekti...</p>

  <p>Thomas Roch’un kaçırılmasında kimin çıkarı vardı? Bu, ya kişisel bir işti, ya da eski kıta Devletlerinden birinin; bu konuda ısrar etmek gereksiz. Şundan kesinlikle eminim ki benim on beş aydır başaramadığım bir şeyi kimse başaramaz. Yurttaşımın karşı karşıya kaldığı manevi çöküntü durumunda, onun sırrını ağzından almak için yapılacak her türlü girişim sonuçsuz kalacaktır. Aslında durumu daha da kötüleşebilir, hattâ hastalığı aklının sağlam kalan yerlerine bulaşarak tamamen delirmesine neden olabilir.</p>

  <p>Sözün kısası, şu sırada söz konusu olan Thomas Roch değil benim ve işte gözlemlediğim şeyler.</p>

  <p>Kayık birkaç kez şiddetle sallandıktan sonra, kürek hamleleriyle harekete geçti. Hafif bir çarpışma meydana geldi. Kesin olan bir şey var ki kayık bir geminin gövdesine vurduktan sonra ona yanaşmıştı. Gürültülü bir telaş başladı. Konuşuyorlar, emir veriyorlar, manevra yapıyorlardı... Bantlı gözlerimin altından, hiçbir şey anlamadan belirsiz sesler algıladım. Bunlar beş altı dakika sürdü...</p>

  <p>Tek aklıma gelen, beni kayıktan çıkarıp onun ait olduğu gemiye aktarmış ve bu gemi açık denize çıkana kadar ambarın içine kapatmış olmamdı. Gemi Pamplico-Sound sularında yol aldıkça, ne benim, ne de Thomas Roch’un güvertede görünmesine izin vermeyecekleri besbelliydi...</p>

  <p>Gerçekten de, bantlarımı çözmeden beni omuzlarımdan ve bacaklarımdan yakaladılar. Ancak kolların, beni bir geminin küpeştesi üzerine değil de tam tersi aşağıya indirdiğini hissediyordum... beni bırakacak... can sıkıcı bir tanıktan kurtulmak için suya mı atacaklardı?... Bu düşünce bir anda aklımdan geçti ve tepeden tırnağa ürperdim... İçgüdüsel bir hareketle derin bir soluk aldım ve göğsüm belki de birazdan yoksun kalacağım havayla şişti...</p>

  <p>Hayır! Dikkatle sert bir döşemenin üzerine indirildim. Bu sert zemin, madeni bir soğukluğu duyumsattı bana. Boylu boyunca uzanmıştım. Beni tutan bağlar çözülmüştü; buna çok şaşırdım. Etrafımdaki ayak sesleri kesildi. Bir saniye sonra, boğuk bir gürültüyle bir kapının kapandığını işittim...</p>

  <p>İşte buradayım... Burası neresi?... Her şeyden önce, tek başına mıyım?... Ağzımdaki ve gözlerimdeki bantları çıkarıyorum...</p>

  <p>Her yer karanlık, dipsiz bir karanlık. En hafif bir ışık yok, hattâ sımsıkı kapalı odalarda gözün belli belirsiz algıladığı o ışık bile yok.</p>

  <p>Sesleniyorum... Birçok kez sesleniyorum... Hiç cevap yok. Sesim boğuldu, sanki iletilmesini engelleyen bir yerden geçiyormuş gibiydi.</p>

  <p>Bunun ötesinde, soluduğum hava sıcak, ağır, bunaltıcı; içeriye temiz hava gelmezse ciğerlerim nefes almakta zorlanacak hattâ solunum olanaksız hale gelecek...</p>

  <p>O zaman, kollarımı uzatarak dokunarak hissetmeye çalıştım:</p>

  <p>Üç dört metreküp hacminde, duvarla çevrili bir hücrenin içinde bulunuyorum. Elimi bu duvarlarda gezdirince, onların bir geminin su geçmez bölme duvarları gibi civatalarla eklemlenmiş olduklarını gözlemledim.</p>

  <p>Duvarlardan birinde, kapıyı andıran bir çerçeve varmış gibi geldi; kapı menteşeleri bölme duvarın birkaç santim dışına taşıyordu. Kapı dışardan içeri doğru açılsa gerekti; bu dar hücrenin içine her halde oradan sokulmuştum.</p>

  <p>Kulağımı kapıya yapıştırdım; hiçbir ses işitmiyordum. Sessizlik de o koyu karanlık kadar derindi, - tuhaf bir sessizlikti bu, yalnızca kımıldadığım zaman altımdaki madeni döşemenin gıcırdamasıyla bozuluyordu. Gemilerde duyulmaya alışılmış olan o boğuk uğultulardan eser yoktu; ne gemi gövdesinden çıkan o belirsiz sürtünme sesi, ne de gemi omurgasını yalayan denizin çıkardığı o çalkantılı gürültü işitiliyordu. Her gemide hissedilmesi gereken o beşik gibi sallanmadan da eser yoktu; oysa Neuze halicinde oluşan gelgit olayı her zaman belirgin bir dalgalanma hareketi meydana getirirdi.</p>

  <p>Fakat gerçekte, içine kapatıldığım bu hücre bir gemiye mi aitti? Ancak bir dakika süren bir yol üstünde bir kayıkla taşınmama rağmen, o hücrenin Neuze sularında yüzdüğünden nasıl emin olabilirdim?... Gerçekten de, bu kayık, Healthful-House'ın yamacında bekleyen bir gemiye yanaşmak yerine, kıyının başka bir noktasına ulaşmış olamaz mıydı?... Durum böyleyse, karada bir yerde bir mahzene tıkılmam mümkün değil miydi?... Bu da, hücrenin tümüyle hareketsiz duruşunu açıklığa kavuşturuyordu. Gelgelelim bu madeni bölme duvarlar, bu civatalarla eklemlenmiş kaplamalar ve etrafıma yayılan tuzlu koku neyin nesi oluyordu? Genellikle gemilerin içine sinmiş olan o kendine özgü pis kokuyu iyi tanırdım, bundan kuşkum yoktu...</p>

  <p>Hapsedilmemden bu yana, sanırım dört saatlik bir zaman geçmişti. Gece yarısına yakın olmalıydı. Sabaha kadar böyle mi kalacaktım?... Bereket versin, Healthful-House'ın kurallarına uyarak saat altıda akşam yemeği yemiştim. Açlık çekmiyordum, ama şiddetli bir uyku ihtiyacı duyuyordum. Bu arada umarım, uykusuzluğa dayanma gücünü gösterecektim... Uykusuzluğa yenilmeyecektim... Dışarıdan birkaç ipucu yakalamam lazımdı... Ama neyi?... Duvarla çevrili hücreye ne bir ses, ne bir ışık giriyordu... Bekleyelim!... Belki çok zayıf da olsa, bir ses kulağıma gelmez miydi?... Nitekim bütün yaşamsal gücümü işitme duyusu üzerinde topladım... Sonra hâlâ -kendimin kesinlikle karada bulunmadığını varsayarak-bir sallanma hareketinin meydana gelmesini kolluyordum. Geminin hâlâ demir atmış durumda kaldığını kabul edersek, yola çıkmak için hazırlığa başlamakta gecikmeyecekti... ya da... öyleyse... Thomas Roch'la benim niçin kaçırıldığımıza bir türlü anlam veremeyecektim...</p>

  <p>Sonuçta... Bu kesinlikle bir düş değildi... Hafif bir yalpa beni salladı... Böylece karada olmadığımdan emin olmuştum... Ancak bu yalpa çok hafifti, hiçbir çarpma darbe belirtisi yoktu... Daha çok, su yüzeyinde bir süzülmeydi...</p>

  <p>Soğukkanlılıkla bir düşünelim. Neuze’ün ağzında demirlemiş gemilerden birinin içindeydim; gemi yelken takımını hazırlamış ya da buhar kazanını çalıştırmış, kaçırılma olayının sonucunu bekliyordu. Kayık beni oraya götürmüştü, ancak yinelemem gerek ki, küpeşte üzerine çekildiğimi asla hissetmemiştim... O zaman, tekne gövdesinde açılmış olan bir lombardan içeri mi sokulmuştum? Her neyse, bunun önemi yok! Beni bir ambarın dibine atmış olsun ya da olmasınlar, yüzen ve hareket eden bir aracın içindeydim...</p>

  <p>Kuşkusuz, çok geçmeden, aynı titizlilikle hapsedildiğini varsaydığım Thomas Roch’u da beni de serbest bırakacaklardı. Serbest derken, bu geminin üzerinde dilediğim gibi yürüme özgürlüğünden söz ediyorum. Bununla birlikte, birkaç saat geçmeden bu özgürlüğe kavuşamazdık, çünkü gemi güvertesinde görünmememiz gerekiyordu. Şu halde, gemi ancak açık denize ulaştığı zaman dışardaki havayı soluyacaktık. Bu, bir yelkenli gemiyse, günün doğuşuyla birlikte karadan esen ve Pamplico-Sound üzerinden deniz yolculuğunu kolaylaştıran rüzgarın çıkmasını beklemek zorundaydı. Ama eğer bir buharlı gemiyse...</p>

  <p>Hayır!... Buharlı bir gemiden mutlaka yakılan kömür ve yağ kokuları çıkar ve bu kokular kazan dairesinden bana kadar gelirdi... Üstelik pervane kanatlarının hareketlerini, makinaların titremelerini, piston sarsıntılarını da işitmiş olurdum...</p>

  <p>Sonuçta, en iyisi sabretmekti. Ancak yarın bu delikten çıkarılmış olacaktım. Zaten beni serbest bırakmasalar bile yiyecek getireceklerdi. Açlıktan ölüme terk ederlerse, bundan ne çıkar sağlayacaklardı?... Gemiye almaktansa, ırmağın dibine atmaları işi daha kolaylaştırırdı. Bir kez açık denize çıktılar mı benden ne diye korksunlardı?... Sesim artık işitilmeyecekti... Yakınmalarıma gelince, onlar bir işe yaramazdı; acı acı söylenmem de artık işe yaramazdı!</p>

  <p>Sonra, bu olayın failleri bana hangi gözle bakıyorlardı?... Sıradan bir hastane görevlisi, önemsiz bir Gaydon... Healthful-House’dan kaçırılması hedeflenen Thomas Roch’tu... Bana gelince... Ben fazladan alınmıştım... Çünkü o anda, pavyona dönmüştüm...</p>

  <p>Her türlü olasılıkta, ne olursa olsun, bu olayı gerçekleştirenler kim olursa olsun, beni nereye götürürlerse götürsünler, şu kararı vermiştim: Bekçi rolünü oynamaya devam edecektim. Gaydon kimliğinin altında Mühendis Simon Hart’ın gizlendiğinden kimse, hayır, kimse kuşkulanmayacaktı. Bunun iki avantajı vardı: ilkin zavallı bir bekçi bozuntusuna kimse aldırış etmeyecek, sonra da belki bu komplonun gizemini çözebilirsem kaçmak için aleyhime kullanabilecektim...</p>

  <p>Düşüncem beni nerelere saptırıyor?... Kaçmaya girişmeden önce, nereye gidildiğini görelim... Fırsat kalırsa, kaçmayı düşünmenin zamanı gelecek... Şimdilik benim kim olduğumun bilinmemesi önemli ve bunu öğrenemeyecekler.</p>

  <p>Şu anda, deniz yolculuğu yapıyorduk, bundan kesinlikle eminim. Bununla birlikte, ilk düşünceme dönüyorum. Hayır!... Bizi götüren gemi buharlı değilse, bir yelkenli de olmasa gerekti. Mutlaka itici gücü olan güçlü bir araçla çalışıyordu. Buharlı makinaların pervanelerini ya da çarklarını çalıştırdıkları zaman duyulan o kendine özgü gürültülerini hiç işitmemiş tim; üstelik gemi, silindirlerin içindeki pistonların iniş çıkışlarıyla da sarsılmıyordu; bunu kabul etmek zorunda kaldım. Bu, daha çok düzenli ve sürekli bir hareketti; nasıl oluyorsa, itici bir aygıtın sağladığı güçle ileri gidiliyordu. Bundan kuşku yoktu; gemi özel bir mekanizmayla çalışıyordu... Ama nasıl?...</p>

  <p>Bir zamandır sözü edilen o türbinlerden biri mi söz konusuydu acaba? Suya daldırılan bir tüpün içinde çalışan bu türbinler, pervane işlevini görüyorlar, suyun direncinden daha iyi yararlanarak hatırı sayılır bir hıza ulaşmıyorlar mıydı?...</p>

  <p>Birkaç saat daha geçtikten sonra, tümüyle kendine özgü bir yöntemle gerçekleşir gibi görünen bu deniz yolculuğunun nasıl bir şey olduğunu öğrenecektim.</p>

  <p>Zaten -bu da pek olağan sayılmazdı- geminin sağdan sola ya da önden arkaya yalpalamasına dair hiçbir hareket de hissedilmiyordu. O zaman, nasıl oluyordu da Pamplico-Sound bu denli sakinlik içindeydi?... Yalnızca denizin alçalma ve kabarmasıyla oluşan akıntılar bile her zaman olduğu gibi onun sularını dalgalandırmaya yeterdi.</p>

  <p>Doğru, belki dalga şu saatte tamamen durmuştu ve dün akşam vakti karadan esen yelin kesildiğini anımsamıştım. Ne önemi var! Yine de işin içinden çıkılır gibi değildi, zira hızı ne olursa olsun, itici bir aygıtla hareket eden bir gemi daima sarsıntıyı hissettirir oysa ben en hafif bir sarsıntı duymamıştım.</p>

  <p>işte şimdi kafamın içine doluşan saplantılı düşünceler bunlar! Uykumun şiddetle bastırmasına, bu boğucu havanın içinde beni her yönüyle kuşatan uyuşukluğa rağmen, uykuya asla teslim olmamaya karar verdim. Gün ışıyana dek uyanık kalacağım ve bu hücre dışarıdan ışık aldığı anda benim için gün doğmuş olacak. Belki de kapının açılarak bu delikten çıkarılmam ve güverteye götürülmem bana yetecek...</p>

  <p>Duvarın birinin köşesine yaslandım, çünkü oturmam için bir bank bile yok. Ama gözkapaklarımın ağırlaşarak uykuya yakalanmaya başladığımı hissettiğim an, yine ayağa kalktım. Öfkelenmiştim, yumruğumla duvarlara vuruyor, bağırıyordum... Duvarlara çarpan ellerim yara bere içinde kaldı ama boşunaydı, haykırışlarıma kimse karşılık vermedi.</p>

  <p>Evet!... Bu, bana yakışmaz. Ilımlı davranmaya karar vermiştim, ama daha işin başında kendimi kaybediyorum ve çocuk gibi hareket ediyorum...</p>

  <p>Geminin sağdan sola yalpa vurmadığı, öne arkaya inip kalkmadığı kesin olduğuna göre, bu durum henüz açık denize ulaşmadığımızı kanıtlıyor. Acaba Pamplico-Sound’dan geçeceğine, Neuze’de akıntıya karşı mı gidiyor?... Hayır! Kontluğun topraklarına neden dalsın ki?... Thomas Roch’un Healthful-House’dan kaçırılmasının nedeni, mucidi Birleşik Devletlerin dışına götürmekti, - büyük olasılıkla Atlantik’te uzak bir adaya ya da eski kıtanın herhangi bir noktasına. Şu halde, Neuze’de değiliz; çünkü bizim deniz aracının karşı gittiği akıntı yavaş... Çok durgun olması gereken Pamplico-Sound sularındayız.</p>

  <p>Olsun! Gemi açık denize çıktığı zaman, dalganın çalkantısından kurtulamaz, hattâ rüzgar kesilse bile orta büyüklükte olan bütün gemilerde bu çalkantı hissedilir. Yeter ki bir kruvazörün ya da bir zırhlının içinde olmayalım... Bu da söz konusu değil, sanırım!</p>

  <p>Şu anda, bana öyle geliyor ki... Gerçekten... Yanılmıyorum... içerden bir gürültü geliyor... Bu, bir ayak sesi... Ayak sesleri hücre kapısının içine gömülü olduğu bölme duvara yaklaşıyorlar... Bunlar, herhalde mürettebat... Şu kapı nihayet açılacak mı?... Dinliyorum...</p>

  <p>insanlar konuşuyor, seslerini işitiyorum... Ama onları anlayamıyorum... Bana yabancı olan bir dili konuşuyorlar... Sesleniyorum... Haykırıyorum... Cevap yok!</p>

  <p>Demek ki beklemekten başka çare yok; beklemek, beklemek! Bu sözcük, sürekli yineliyorum, zavallı başımda bir çan sesi gibi çınlıyor!</p>

  <p>Geçen zamanı hesaplamaya çalışalım.</p>

  <p>Sonuç olarak, geminin hareketinden bu yana dört beş saat geçtiğini tahmin ediyorum. Büyük olasılıkla gece yarısını geçmiştir. Aksi gibi bu koyu karanlığın içinde kol saatim işime yaramıyor.</p>

  <p>Beş saattir yolda olduğumuza göre, gemi şu anda, ya Ocracoke, ya da Hatteras Boğazı’ndan geçerek Pamplico-Sound’ın dışına çıkmıştır. Kıyıdan açıkta olması gerektiği sonucuna varıyorum - en azından hayli mil ötede... Gelgelelim, açık deniz dalgasını hiç hissetmiyorum...</p>

  <p>İşin anlaşılmaz ve şaşırtıcı yanı burası... Durun bakalım... Acaba yanıldım mı?... Bir düşe mi aldandım?... Hareket halinde olan bir geminin ambarına kapatılmadım mı yoksa?...</p>

  <p>Bir saat daha geçti, makinaların titremeleri birden kesildi... Beni götüren geminin kımıldamadığından tam anlamıyla eminim... gideceği yere mi vardı?... Bu durumda, Pamplico-Sound’ın güney ya da kuzeyinde bulunan kıyı limanlarından birinde olmalı... Ama Healthful-House’dan kaçırılan Thomas Roch’un karaya çıkarılmasında ne yarar var?... Kaçırma eylemi anlaşılmakta gecikmeyecek ve faillerin kimlikleri yetkili makamlarca belirlenmiş olacak...</p>

  <p>Zaten gemi şu anda demir atmış olsa, loça-dan boşalan zincir sesini işitirim; çapa denize düşerken de sarsıntı meydana gelecek, - kolladığım bir sarsıntı bu... Onu tanırım... O sarsıntı birkaç dakika içinde meydana gelecek... Bekliyorum... Dinliyorum...</p>

  <p>Gemide endişeli, donuk bir sessizlik hüküm sürüyor... Bu gemide benden başka canlının varlığını sorgulatacak derecede...</p>

  <p>O anda, içimi bir tür uyuşukluğun kapladığını hissediyorum... Hava yetersiz... Soluk alamıyorum... Göğsüme bir ağırlık çöküyor, ondan kurtulamıyorum...</p>

  <p>Direnmek istiyorum... Olanaksız... Sıcaklık o denli yükseldi ki bir köşeye uzanarak giysilerimin bir kısmını çıkarmak zorunda kaldım... Gözkapaklarım ağırlaşıyor, kapanıyor ve ağır, dayanılmaz bir uykuya dalmama neden olan bir halsizliğe yakalanıyorum...</p>

  <p>Ne kadar süre uyudum?... Bilmiyorum... Gece mi, gündüz mü?... bilmiyorum. Ancak ilk fark ettiğim şey, soluk almamım kolaylaşması oldu. Ciğerlerim artık karbonik asitle zehirlenmeyen bir havayla doldu.</p>

  <p>Acaba ben uyurken hava mı temizlenmişti?... Hücre açık mı kalmıştı?... Bu daracık yere biri mi girmişti?...</p>

  <p>Evet... Bunu kanıtlayabilirim.</p>

  <p>Elim rastlantı sonucu bir nesneye dokundu; çekici kokusu olan bir sıvıyla dolu bir kaptı. Kabı yanıp tutuşan dudaklarıma götürdüm çünkü susuzluktan öyle yanıyordum ki su acı da olsa içecektim.</p>

  <p>Bu, İngiliz birasıydı -hem de kalitelisinden-, beni serinletti, kendime getirdi.</p>

  <p>Ama beni susuzluktan ölüme mahkum etmediklerine göre, sanırım, açlıktan ölmeye de mahkum etmeyeceklerdi!</p>

  <p>Evet, doğruydu... Köşelerden birine bir sepet bırakılmıştı. Sepetin içinde soğuk et parçasıyla bir somun ekmek vardı.</p>

  <p>Böylelikle yiyorum... Doymazcasına yiyorum ve gücüm yavaş yavaş yerine geliyor.</p>

  <p>Korktuğum gibi beni ölüme terk etmemişlerdi kuşkusuz. Karanlık deliğe kapıdan girmişler, içerisi bu sayede dışardan biraz oksijen almıştı. Aksi halde, havasızlıktan boğulacaktım. Sonra serbest kalacağım saate kadar açlık ve susuzluğumu dindirecek erzakı bırakmışlardı.</p>

  <p>Bu hapis daha ne kadar sürecekti?... Günler... Aylar?...</p>

  <p>Kaldı ki ne uykudayken geçen zamanı, ne de yaklaşık olarak saatin kaç olduğunu hesaplamam mümkün değil. Saatimi kurmaya özen göstermiştim ama, benimkisi çalar saat değil... Belki ibreleri yoklayarak bir sonuca ulaşırım!... Evet... Sanırım, akrep sekiz rakamının üzerinde duruyor... Herhalde, sabah...</p>

  <p>Öte yandan, emin olduğum bir şey varsa, o da artık geminin kımıldamadan durduğu. En ufak bir sarsıntı duyulmuyor - bu da itici aygıtın stop ettiğini gösteriyor. Bu arada, saatler geçiyor; bitmez tükenmez saatler. Ben uyurken yaptıkları gibi havalandırmak ve yeni erzak bırakmak niyetiyle hücreye yeniden girmek için geceyi bekleyeceklerini düşünüyorum... Evet... Uyuyor olmamdan yararlanmak istiyorlar...</p>

  <p>Bu kez kararlıyım... Direneceğim... Hattâ uyur gibi yapacağım... Ve içeri kim girerse girsin, sorularıma cevap vermek zorunda bırakacağım!</p>
</body>
</html>
