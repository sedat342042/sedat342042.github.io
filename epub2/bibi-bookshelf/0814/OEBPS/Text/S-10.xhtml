<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>6</h3>

  <h2 id="sigil_toc_id_6">GÜVERTEDE</h2>

  <p>İşte sonunda özgürce soluk alıyorum, ciğerlerim havayla doluyor... Nihayet o boğucu hücreden gemi güvertesine çıkardılar... ilk iş olarak gözlerimle ufku taradım ve hiçbir kara izi göremedim... Yalnızca gökle denizi birbirinden ayıran o değirmi çizgi vardı!</p>

  <p>Hayır!... Batıdaki kıtaya ilişkin hiçbir belirti yok. Oysa bu yönde, Kuzey Amerika kıyıları binlerce mil boyunca uzanır.</p>

  <p>Bu sırada batmakta olan güneş, Okyanus yüzeyine eğik ışınlarını gönderiyordu... Saat yaklaşık akşamın altısı olmalı... Saatime bakıyorum... Evet, saat altıyı on üç dakika geçiyor. 17 haziran gecesi olan bitenler şöyle: Söylediğim gibi hücre kapısının açılmasını bekliyordum. Uykuya dalmamaya kesinlikle kararlıydım. O sırada, günün doğmuş olduğuna kuşkum yoktu; gün ilerliyor, kimse gelmiyordu. Yanıma bırakılan yiyeceklerden geriye hiçbir şey kalmamıştı. Açlık başıma vurmaya başlamıştı. Susuzluk henüz sorun değildi, İngiliz birasından biraz daha vardı.</p>

  <p>Uyanır uyanmaz gemi gövdesinden hissettiğim bazı sarsıntılar geminin önceki gün durduğu yerden yeniden hareket ettiğini düşündürdü, - büyük olasılıkla sahildeki ıssız bir koyda durmuştu, çünkü demir atma işlemine eşlik eden sarsıntılardan hiçbirini duymamıştım.</p>

  <p>Metalik hücre kapısının arkasında ayak sesleri yankılandığı zaman, demek ki saat altıydı. içeri mi gireceklerdi?... Evet... Bir kilit gıcırtısı duyuldu ve kapı açıldı. Bir borda fenerinin ışığı, gemiye alındığımdan beri içine gömülü olduğum karanlığı aydınlattı.</p>

  <p>İki adam belirdi; onların eşkalini görme fırsatım olmadı. Adamlar kollarımdan yakalayıp başıma, etrafımı görmeyi engelleyen kalın bir kumaş parçası geçirdiler.</p>

  <p>Bu ne demek oluyordu?... Bana ne yapacaklardı?... Kurtulmak için çabaladım... Sımsıkı tuttular... Soru sordum... Hiç cevap alamadım. Adamlar aralarında bir şeyler konuştular; kökenini bilmediğim, anlamadığım bir dildi bu.</p>

  <p>Benimle pek fazla ilgilenmedikleri açıkça belli oluyordu! işin doğrusu da buydu; bir deli bekçisi, yani hayli önemsiz bir kişi için ne diye kendilerini sıkıntıya soksunlardı!... Mühendis Simon Hart’a çok daha iyi muamele ettiklerinden de şüpheliyim.</p>

  <p>Ancak bu kez ağzımı tıkamadılar, kollarımı ya da bacaklarımı bağlamadılar. Beni sımsıkı tutmakla yetindiler; bu durumda kaçamazdım.</p>

  <p>Ardından hemen, hücrenin dışına çıkarıldım ve dar bir koridorun içine itildim. Ayaklarımın altında metalik bir merdivenin basamakları yankılandı. Sonra, yüzüme serin bir hava çarptı ve başıma geçirdikleri bez parçasının arkasından ağzımdan doya doya soluk aldım.</p>

  <p>Sonra, ayağa kaldırdılar, iki adam beni bir döşemenin üzerine bıraktı. Bu kez, bırakıldığım yer hücrenin döşemesi değildi, bir gemi güvertesi olsa gerekti.</p>

  <p>Nihayet sıkıca tuttukları kollarımı da bıraktılar. Artık serbestçe hareket edebiliyorum. Hemen başımı örten kumaşı kaldırıyorum ve bakıyorum...</p>

  <p>Tam yol giden bir yelkenli gemideyim; geminin dümen suyu ardında uzun, beyaz bir iz bırakıyor.</p>

  <p>Düşmemek için halatlardan birine tutunmak zorunda kaldım; kırk sekiz saattir dipsiz bir karanlığın içinde hapis kaldıktan sonra gün ışığına çıkınca gözlerim kamaşmıştı.</p>

  <p>Sert mizaçlı on kadar adam güvertede gidip geliyorlardı. Birbirine hiç benzemeyen bu tiplerin hangi uyruktan olduklarını çıkaramıyorum. Zaten bana neredeyse hiç bakmıyorlar.</p>

  <p>Yelkenliye gelince, kanımca iki yüz elli üç yüz tonilatoluk bir kapasitesi var. Yanlara doğru oldukça geniş, direkleri sağlam, yelken takımı elverişli rüzgarda hızla yol almasını sağlıyor olmalı.</p>

  <p>Arka tarafta, esmer yüzlü bir adam dümende duruyor. Dümeni tutan eli yelkenliyi epey şiddetli sapmalara karşı koruyordu.</p>

  <p>Bir gezi yatı görünümünde olan geminin adını okumaya çalıştım. Acaba ad kıçtaki plakaya mı ya da ön taraftaki bordaya mı yazılmıştı?...</p>

  <p>Tayfalardan birine yaklaştım ve:</p>

  <p>“Bu, hangi gemi?...” diye sordum.</p>

  <p>Hiç cevap yok. Hattâ zannedersem, adam beni hiç anlamadı.</p>

  <p>“Kaptan nerede?...” diye yineledim.</p>

  <p>Tayfa önceki gibi bu soruya da karşılık vermedi.</p>

  <p>Ön tarafa doğru gittim.</p>

  <p>Burada, bucurgat payandalarının üstünde, bir çan asılı... Çanın bronzdan kaplamasına belki bir isim kazılmıştır - yani geminin adı!...</p>

  <p>Hiçbir ad yok.</p>

  <p>Kıç tarafa dönüyorum, dümen yekesindeki adamın yanına giderek sorumu yineliyorum...</p>

  <p>Adam bana biraz sevimsiz bir bakış atıyor, omuzlarını silkiyor, şiddetli bir sapmayla sol yana yatan gemiyi kuvvetli bir hamleyle eski haline getiriyor.</p>

  <p>Thomas Roch’un burada olup olmadığı aklıma geliyor... Onu göremiyorum... Gemide yok mu acaba?... o zaman anlamı olmazdı. Healthful-House’dan sadece bekçi Gaydon’u ne diye kaçırsınlar?... Benim Mühendis Simon Hart olduğum kimsenin aklının köşesinden bile geçmez; hattâ bilseler bile, beni ele geçirmekten ne çıkar sağlayacaklar, ne gibi bir beklentiler olabilir ki?...</p>

  <p>Nitekim Thomas Roch güvertede olmadığına göre, kamaralardan birine kapatılmış olduğunu düşünüyorum. Ona eski bekçisinden daha çok ilgi göstermeleri kadar olağan bir şey olamaz!</p>

  <p>Düşünelim bakalım -bu durum nasıl olmuştu da hemen dikkatimi çekmemişti- bu gemi hangi koşullarda yol alıyor?... Yelkenleri açılmamış... Bir tek yelken bile dalgalanmıyor... Rüzgar kesilmiş... Biz doğu yönünde yol alıyoruz; doğudan gelen hafif esinti tersten geliyor... Ama burnu hafifçe suya dalarak gemi hızla süzülüyor; o sırada, pruva kaplaması suları yarıyor, su kesim çizgisi köpükler çıkarıyor. Dümen suyu hareli kumaş gibi arkadan uzaklara yayılıyor.</p>

  <p>Şu halde, buharlı bir yat olmasın bu?... Hayır... Mizana direğiyle ana direk arasında herhangi bir baca yok... Elektrik gücüyle çalışan bir gemi olmasın?... Ya akümülatörleri var, ya da hatırı sayılır güçte pil bataryaları... Herhalde bunlar pervanesini çalıştırıyorlar ve belirli bir hız oluşturuyorlar...</p>

  <p>Gerçekten, bu deniz yolculuğunu başka türlü açıklayamam. Her koşulda itici aygıtı bir pervane olduğuna göre, yukardan eğilerek onun nasıl işlediğine bakacağım. Böylece onun hareketinin hangi mekanik kaynaktan geldiğini anlayıvereceğim.</p>

  <p>Dümen yekesindeki adam yüzündeki alaycı bakışı bana doğru yönelterek yaklaşmama izin veriyor.</p>

  <p>Dışarı doğru eğilerek izliyorum...</p>

  <p>Dönen bir pervanenin meydana getirdiği o kaynaşmalara ilişkin hiçbir iz yok... Oysa güçlü yelkenleri olan bir geminin ardında bırakacağı, üç yüz dört yüz metre uzayan yassı bir dümen suyu görünüyor...</p>

  <p>Peki bu yelkenliye o olağanüstü hızı sağlayan itici aygıt nedir? Söylediğim gibi rüzgar oldukça elverişsiz ve denizde çok hafif bir dalgalanma var...</p>

  <p>Yine de bunu öğreneceğim. Ön tarafa dönerken mürettebat benimle hiç ilgilenmiyor.</p>

  <p>Ön taraftaki kaputun yanına gelince yüzü bana yabancı gelmeyen bir adamla karşılaşıyorum... Yan tarafa dirseğini yaslamış olan adam yaklaşmama izin veriyor ve bana bakıyor... Sanki ona bir şeyler söylememi bekliyor...</p>

  <p>Belleğim canlanıyor... Healthful-House’ı ziyareti sırasında, Kont d’Artigas’ya eşlik eden zat bu. Evet... Yanılmıyorum...</p>

  <p>Demek Thomas Roch’u bu varsıl yabancı kaçırdı ve ben Doğu Amerika dolaylarında pek tanınan <i>Ebba’</i>dayım!... Tamam peki! Karşımdaki adam bilmeye hakkım olan şeyi bana söyleyecektir. Onun ve Kont d’Artigas'nın İngilizce konuştuklarını anımsıyorum... Beni anlayacak ve sorularıma cevap vermekten kaçamayacaktır.</p>

  <p>Bu adam, <i>Ebba</i> gemisinin kaptanı olmalı.</p>

  <p>“Kaptan, diyorum, Healthful-House’da gördüğüm kişi sizdiniz, öyle değil mi?... Beni tanıdınız mı?...”</p>

  <p>Uzun uzun yüzüme bakmakla yetinerek bana cevap vermeye gerek duymuyor.</p>

  <p>“Ben, bekçi Gaydon’um, dedim, Thomas Roch’un bekçisi, beni neden kaçırıp bu gemiye getirdiğinizi bilmek istiyorum!...”</p>

  <p>Sözünü ettiğim kaptan bir işaretle sözümü kesiyor; gene aynı işaret salt bana değil de ön kasaranın yanında görevli birkaç tayfaya yapıldığından hemen koşuyorlar. Kendimi tutamayıp öfkeleneceğimden endişelenerek kollarımdan yakalıyorlar, mürettebat merdiveninden aşağı inmeye zorluyorlar.</p>

  <p>Aslında bu merdiven, geminin bölme duvarına dikine sabitlenmiş demir çubuklardan ibaret. Sahanlıkta, her yana açılan kapı, makine dairesiyle, kaptan kamarası ve ona bitişik odalar arasında irtibatı sağlıyor. Acaba yine ambarın dibinde kaldığım o karanlık hücreye mi tıkacaklar?...</p>

  <p>Sol tarafa dönüyorum; beni bir kamaranın içine sokuyorlar. Kamaranın içi şu anda kapalı duran gövde lombozundan ışık ve temiz hava alıyor. İçerde eşya olarak bir asma yatak, bir masa, bir koltuk,bir tuvalet ve bir dolap bulunuyor.</p>

  <p>Masanın üstüne örtü serilmiş. Tek yapmam gereken oturmak. Çeşitli yemekler getiren aşçı yamağı geri giderken onu sorguya çekiyorum.</p>

  <p>Onun da ağzını bıçak açmıyor, - zenci, genç bir çocuk, belki de benim dilimi anlamıyor!...</p>

  <p>Kapı kapanır kapanmaz, her zaman cevapsız kalmayacak sorularımı daha sonraya erteleyerek iştahla yemek yiyorum.</p>

  <p>İşin doğrusu, ben bir mahkumum, - ama bu kez, koşullar son derece konforlu ve umarım, varacağımız yere kadar aynı kalırlar.</p>

  <p>Bu sırada, kafamdan bir düşünceler zinciri geçiyor, ilk düşüncem şöyle: Bu kaçırma olayını hazırlayan Kont d’Artigas, Thomas Roch’un kaçırılmasının faili o ve Fransız müridin de burada olduğuna hiç kuşku yok. <i>Ebba</i> Gemisi’nde, konfor bakımından burayı hiç aratmayan bir kamaraya yerleştirilmiş olmalı.</p>

  <p>Nihayetinde, kim bu zat?... nereden geliyor bu yabancı?... Thomas Roch’u ele geçirmesinin nedeni, her ne pahasına olursa olsun, onun gizini elde etmek mi?... Olabilir. Bu durumda, kimliğimi ele vermemeye son derece dikkat etmeliyim. Gerçeği öğrenirlerse, serbest kalma şansım hiç kalmaz.</p>

  <p>Ne denli sır, ne denli anlaşılmaz şey var, -şu d’Artigas'nın kökeni, geleceğe ilişkin niyetleri, gemisinin izlediği rota, bağlı olduğu liman... Sonra saatte en az on mil hız yaparak pervanesiz, yelkensiz gerçekleştirilen şu deniz yolculuğu!...</p>

  <p>Nihayet akşamla birlikte, daha serin bir hava kamara lombozundan içeri giriyor. Lombozu vidasından kapıyorum, kapım da dıştan sürgülü, bu durumda yapılacak en iyi şey kendimi asma yatağın üzerine atmak, bu tuhaf <i>Ebba</i>'nın Atlantik yüzeyindeki tatlı salınımlarına ayak uydurarak uykuya dalıyorum.</p>

  <p>Ertesi gün, şafak söker sökmez kalkıyorum, üstümü başımı düzeltip giyiniyor ve bekliyorum.</p>

  <p>Aklıma hemen kamara kapısının kapalı olup olmadığına bakmak geliyor...</p>

  <p>Hayır, kapalı değil. Kapı kanadını itiyorum, demir merdiveni tırmanıyorum ve işte güvertedeyim.</p>

  <p>Kıç tarafta, tayfalar güverteyi yıkıyorlar. O sırada, iki adam konuşuyor. Bunlardan biri kaptan. Kaptan beni fark edince hiç şaşkınlık belirtisi göstermiyor, bir baş işaretiyle beni yanındakine gösteriyor.</p>

  <p>Ötekisi, hiç görmediğim biri. Elli yaşlarında, saç ve sakalına aklar karışmış, alaycı ve kurnaz bir yüz, cin gibi gözlerle bakan zeki bir yüz. Bu adamda Yunanlı tipi var. <i>Ebba</i> kaptanı tarafından Serkö -Mühendis Serkö- diye çağırıldığını işitince, Yunan kökenli olduğundan hiç kuşkum kalmadı.</p>

  <p>Kaptana gelince, adı Spade. Bu isim, büyük olasılıkla İtalyan kökenli olduğunu gösteriyor. Böylece bir Yunanlıdan, bir kalyandan, dünyanın her bir köşesinden toplanmış insanlardan oluşan ve adı Norveçce olan bir yelkenliye bindirilen mürettebatla karşı karşıyayız... haklı olarak şüphe uyandıran bir durum.</p>

  <p>Peki Asyalı tipi, İspanyol adıyla Kont d’Artigas nereden geliyor?...</p>

  <p>Kaptan Spade ve Mühendis Serkö alçak sesle konuşuyorlar. Kaptan, önündeki pusula ibresinin göstergelerine pek aldırış etmez görünen dümen yekesindeki adamı yakından <i>izliyor.</i> Adam daha çok ön tarafta bulunan tayfalardan birinin işaretleriyle hareket ediyor. Bu tayfa dümeni sancak tarafına mı iskele tarafına mı çevirmesi gerektiğini bildiriyor.</p>

  <p>Thomas Roch orada, güverte köşkünün yanında... Ufukta hiçbir kara parçasının görünmediği bu ıssız, uçsuz bucaksız denize bakıyor. Yanında duran iki tayfa gözlerini ondan ayırmıyorlar. Kendisine bu deli her şeyi yapabilir hattâ kendini denize bile atabilir gözüyle mi bakıyorlardı?...</p>

  <p>Bilmem eski hastamla iletişim kurmama izin verirler mi?...</p>

  <p>Ona doğru ilerlerken, Kaptan Spade ve Mühendis Serkö beni gözlüyorlar. Geldiğimi görmeyen Thomas Roch’a yaklaşıyorum ve işte onun yanındayım.</p>

  <p>Thomas Roch beni tanımış gibi görünmüyor, hiçbir tepki göstermiyor. Canlı canlı parıldayan gözleri durmadan uzakları gözlüyor, insanı dirilten havayı içine çekmekten mutlu. Tuzlu havayla dolan göğsü uzun soluklarla şişiyor. Bol oksijenli havaya bulutsuz gökyüzünden yayılan nefis bir güneş ışığı da ekleniyor. Güneş ışınları tepeden tırnağa onu yıkıyorlar. Durumundaki değişikliğin farkında mı acaba?... Healthful-House’ı, içine kapatıldığı pavyonu, bekçisi Gaydon’u unuttu mu yoksa? Büyük olasılıkla. Geçmiş belleğinden silinmiş, tümüyle şimdiki anı yaşıyor.</p>

  <p>Gelgelelim kanımca, <i>Ebba</i>’nın güvertesinde bile, hattâ şu açık deniz ortamında bile, Thomas Roch on beş aydır tedavi ettiğim aynı bilincini yitirmiş adam. Zihinsel durumu değişmemiş, ancak buluşlarından söz edildiği zaman aklı yerine gelecek. Kont d’Artigas ziyarete geldiğinde zihinsel durumunu anlamıştı. Mucidin sırrını ele geçirmek için er ya da geç bu durumdan yararlanacağı besbelli. Peki ne yapacaktı?...</p>

  <p>“Thomas Roch?” dedim.</p>

  <p>Sesim onu etkiliyor, bir an gözleri benim üzerime dikildikten sonra, heyecanla başka tarafa dönüyorlar.</p>

  <p>Elini tutuyor, onu sıkıyorum, ama ani bir hareketle -beni tanımadan- elini çekiyor ve uzaklaşıyor. Geminin kıç tarafına yönelerek Mühendis Serkö ve Kaptan Spade’ın yanına gidiyor.</p>

  <p>O adamlardan biriyle konuşmayı mı düşündü acaba? Onunla konuşurlarsa, cevap verecek mi? Oysa benimle konuşmaktan kaçındı.</p>

  <p>Tam o anda, yüzü bir zeka pırıltısıyla aydınlanıyor, dikkati -bundan kesinlikle eminim- geminin tuhaf yol alışı üzerinde toplanıyor.</p>

  <p>Gerçekten, bakışları yelkenleri inik halde olan <i>Ebba’nın</i> direklerine yöneliyor ve hemen dingin suların yüzeyine kayıyor...</p>

  <p>O anda Thomas Roch geri dönüyor, sancak tarafındaki dar geçitten tekrar çıkıyor ve eğer <i>Ebba</i> buharlı bir yatsa, bir bacanın -bu siyah dumanların çıkacağı bir baca olmalıydı-bulunması gereken yerde duruyor.</p>

  <p>Bana tuhaf gelen şey Thomas Roch’a da tuhaf görünüyor... Benim açıklayamadığım şeyi o da açıklayamıyor ve aynı benim yaptığım gibi pervanenin işleyişini görmek amacıyla kıç tarafa gidiyor...</p>

  <p>Geminin yanlarında bir domuz balığı sürüsü atlayıp zıplıyor. <i>Ebba</i> ne denli hızla süzülse de bu çevik hayvanlar hiç zorlanmadan ona yetişiyorlar. Takla atıyorlar, devrilip düşüyorlar, olağanüstü bir esneklikle her zamanki oyunlarını oynuyorlar.</p>

  <p>Thomas Roch onları izlemekten vazgeçiyor. Küpeştenin üzerinden aşağı eğiliyor...</p>

  <p>Denize düşmesinden korkan Mühendis Serkö ile Kaptan Spade hemen ona yaklaşıyorlar. Sımsıkı yakalayarak yeniden güverteye götürüyorlar.</p>

  <p>O sırada, bugüne kadar yaşadığım birçok deneyime dayanarak, Thomas Roch’un şiddetli bir öfkeye yakalanmak üzere olduğunu gözlemliyorum. Kendi etrafında dönüyor, el kol hareketleri yapıyor, ağzından hedefi belirsiz tutarsız sözler çıkıyor...</p>

  <p>Birazdan bir nöbet geçireceği açıkça ortada. Healthful-House pavyonunda son akşam geçirdiği, o korkunç sonuçlar doğuran nöbete benziyor. Dikkatlice kamarasına indirilecek ve belki de benim her zaman uyguladığım özel bakımını yapmam için çağrılacağım...</p>

  <p>Şimdilik Mühendis Serkö ile Kaptan Spade gözlerini ondan ayırmıyorlar. Büyük olasılıkla müdahale etmeyecekler ve olay şöyle gelişiyor:</p>

  <p>Ana direğe yöneldikten sonra, gözleri yelken takımını arıyor ama boşuna. Ana direğe ulaşıp kollarıyla sarılıyor, sanki onu devirmek istermişçesine armadora çemberinden sarsarak sallıyor.</p>

  <p>Çabalarının sonuçsuz kaldığını görünce, ana direkte denediği şeyi mizana direğinde denemeye gidiyor. Giderek hırçınlaşıyor. Ağzından çıkan belirsiz sözlerin ardından anlamsız çığlıklar atıyor...</p>

  <p>Birdenbire iskele halatlarına atılarak onlara asılıyor. Çarmıkların basamaklarına atlayarak gabya yelkeninin çıtalarına çıkacak mı diye düşünüyorum... Onu durdurmazlarsa, güverteye düşebilir ya da geminin sağdan sola yalpa vurması durumunda denize düşecek...</p>

  <p>Kaptan Spade'ın bir işareti üzerine tayfalar koşuyorlar, kollarını beline doluyorlar. Ancak elleri halatları öyle güçle tutuyor ki onu çekip alamıyorlar. Bir nöbet anında, gücünün iki katına çıktığını biliyorum. Ona hakim olmak için çoğu kez gardiyanları yardıma çağırmam gerekmişti...</p>

  <p>Bu kez, bu iriyarı kuvvetli gemiciler zavallı bunağın hakkından geliyorlar. Thomas Roch güverteye seriliyor, insanüstü direncine rağmen iki tayfa onu tutuyor.</p>

  <p>Artık kamarasına indirmekten başka yapacak bir şey yok. Nöbet sona erene kadar kendi haline bırakacaklar. Bu emir, sesi kulağıma kadar gelen yeni bir kişi tarafından veriliyor...</p>

  <p>Arkamı dönüyorum ve onu tanıyorum.</p>

  <p>Bu, Kont d’Artigas. Buyurgan duruşu, kaygı verici yüz ifadesiyle Healtful-House’da gördüğüm kişi.</p>

  <p>Hemen ona doğru gidiyorum. Ne de olsa bir açıklama istemem gerekiyor... Ve bu açıklamayı alacağım.</p>

  <p>Hangi hakla... mösyö?...” diye sordum.</p>

  <p>Kont d’Artigas:</p>

  <p>- En güçlünün hakkı! diye cevap veriyor.</p>

  <p>Thomas Roch kamarasına götürülürken, o kıç tarafa yöneliyor.</p>
</body>
</html>
