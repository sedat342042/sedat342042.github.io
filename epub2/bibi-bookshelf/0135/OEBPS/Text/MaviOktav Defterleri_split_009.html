<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MaviOktav Defterleri</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f4bedd45-6b3e-41ae-a312-f243af290288" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="sagnormal" id="calibre_toc_6">BEŞİNCİ OKTAV DEFTERİ</h1>

  <p class="normal">Bulunduğum durumdan mutlu olmam gerek. Belediyede katibim, belediyede katiplik güzel bir meslek! İş az, maaş dolgun, bol bol boş zamanın oluyor, şehirde her gittiğin yerde saygı görüyorsun. Belediye katibinin durumunu şöyle bir düşlüyordum da, ona imrenmeden edemiyordum. En sonunda ben de bu mesleğe girmiş oldum, belediyede katibim artık; elimden gelseydi, sabahları kahvaltıdan arta kalanları toplamak için oda oda gezen şu büro kedisine, yesin diye itibarımı seve seve verirdim.</p>

  <p class="normal">Böyle giderse yakında öleceğim ya da yaşamak için tüm gücümü yitireceğim, büyük olasıkla yakınlaştı bu, iki gecedir kan kusuyorum, kendimi paralayıp durduğumu söylemeliyim. Eskiden olsa babam gözü dönmüş halde kof tehditlerini savurur, beni balık gibi doğramakla korkuturdu, aslında elini değdirmişliği yoktur bana, onun tehditleri o olmadan gerçekleşiyor artık. Dünya, onun temsilcisi de F., benimle işbirliği etmiş, uzlaşamaz bir zıtlaşmayla bedenimi didik didik ediyor.</p>

  <p class="normal">Okumaya büyük şehirde devam edecektim. Teyzem beni istasyonda karşıladı. Babamla ziyaretine gitmiştim bir kez, zor tanıdım teyzemi.</p>

  <p class="normal">"Seni uğursuz karga!" diye söylenmeye başladım. "Uğursuz, ihtiyar leş kargası seni, neden yoluma çıkıp duruyorsun her gittiğim yerde? Her yerde önümde tünemiş buluyorum seni, yolunmuş tüylerini kabartıp duruyorsun, seni baş belası!"</p>

  <p class="normal">"Evet," derken başını eğdi, önümde ders veren öğretmen misali dolanmaya başladı. "Haklısın, benim için bile rahatsızlık verici olmaya başladı bu."</p>

  <p class="normal">Okuyacağı kente varmıştı sonunda. Bir odaya yerleşmiş, bavulunu boşaltmıştı; bir süredir şehirde yaşayan bir hemşehrisiyle şehrin caddelerinde turluyordu. Tamamen rastlantıyla, sokağın sonuna vardıklarında okul kitaplarında resimlerini gördüğü ünlü yapılarla karşılaştı. Gördükleri karşısında soluğu kesildi, hemşehrisi ise eliyle işaret etmekle yetindi, o kadar.</p>

  <p class="normal">Hey moruk, ortalığa bir çeki düzen vermeye ne dersin?</p>

  <p class="normal">Hayır, hayır, bunu yapmaya çalışırsanız ben var gücümle karşı koyacağım.</p>

  <p class="normal">Bundan kuşkum yok. Senden kurtulmam gerekecek.</p>

  <p class="normal">Ben de akrabalarımı toplayıp geleceğim.</p>

  <p class="normal">Onu da hesapladım. Onları tutup tek tek duvara fırlatacağım.</p>

  <p class="normal">Beni öğütüp ufalayan iki değirmen taşının arasından kurtarana, her ne olursa olsun, şükran duyacağım, yeter ki bedensel acılara yol vermesin.</p>

  <p class="normal">Güneşin altına yamyassı uzanmış veranda, tatlı bir huzur içinde çağlayıp akan Weir Irmağı.</p>

  <p class="indentmetin">Beni tutan bir şey yok</p>

  <p class="indentmetin">Kapılar, pencereler açık</p>

  <p class="indentmetin">Ve devasa, boş teraslar.</p>

  <p class="normal">K. büyük bir sihirbazdı. Programı tekdüze olsa da sürekli başarısı nedeniyle hep gözdeydi. Aradan yirmi yıl geçse de onu ilk kez izlediğim gösteriyi, o günlerde çok küçük olmama rağmen bugün gibi anımsıyorum. Önceden duyurulmadan şehrimize gelmiş, o günün gecesi bir gösteri yapmıştı. Şehrin otelinin geniş yemek salonunda, ortadaki masanın çevresindeki bir boşlukta gösterisini yaptı, bütün hazırlık ancak bu kadardı. Anımsadığım kadarıyla salon tıklım tıklım doluydu; aslında lambaların yandığı, büyüklerin şamata içinde konuştukları, uşağın koşuşturduğu her yer çocuklara tıklım tıklım görünür. Ayrıca, bu kadar hazırlıksız kalkışılan bir gösteriye bu kadar ilgi gösterilmesine de pek şaşırmıştım, bu doluluk o gösteriyle ilgili en belirleyici nokta anılarımda.</p>

  <p class="normal">Dokunduğum her şey dağılıp dökülüyor.</p>

  <p class="indentmetin">Yaslı yıl son buldu</p>

  <p class="indentmetin">Kuşlar kanatlarını rahatça sarkıtır</p>

  <p class="indentmetin">Ay serin gecelerde soyunur</p>

  <p class="indentmetin">Bademler, zeytinler olmaya durmuştu.</p>

  <p class="normal">Yılların nimeti.</p>

  <p class="normal">Oturmuş uzun sütunlar halinde hesap kitap yapıyordu. Ara sıra başını hesaptan kaldırıp ellerinin arasına alıyordu. Ne çıkıyordu hesaplardan? İç karartan, sadece iç karartan bir hesap.</p>

  <p class="normal">Dün, ilk kez müdüriyete gittim. Gece vardiyasında çalışanlar beni sözcü seçtiler, inşaatın dolgu yapısı kusurlu olduğundan bu tatsız durumun giderilmesi için yöneticilere baskı yapmayı deneyecektim. Gideceğim odayı tarif ettiler, kapıyı çalıp içeri girdim. Solgun yüzlü, zayıf bir adam büyük masasının ardından bana gülümseyerek uzun uzun başını salladı. Oturmamı mı söylüyordu acaba; orada boş bir iskemle vardı ama ilk kez girdiğim bir odada oturmamın yakışık almayacağını düşündüm, ayakta durarak anlatmaya başladım. Bu alçakgönüllü davranışımın genç adamı sıkıntıya soktuğu belli oluyordu, iskemlesini oynatmadan yüzüme bakması için yüzünü sürekli yukarıya dönük tutup bana çevirmesi gerekiyordu, oysa iskemlesinin yerini değiştirmek niyetinde değildi anlaşılan. Ayrıca, istese de başını rahatça çeviremiyordu sanırım, konuştuğum süre boyunca yüzü bana ancak yarı dönük, biraz da yana eğik olarak tavana bakmayı yeğledi, ister istemez ben de öyle yaptım. Konuşmam bitince yavaşça kalktı, sırtıma vurarak, "Demek öyle ha," dedi, beni yandaki odaya soktu. Yan odada saçı başı dağılmış, masasının üzerinde çalışıldığına dair bir iz olmadığına göre orada bizi beklediği anlaşılan bir beyefendi vardı; çiçeklerle dolu bir bahçeye açılan camlı bir kapısı vardı odanın. Genç adamın kulağına fısıldadığı birkaç sözcük, beyefendinin şikayetimizi anlamasına yetti. Ayağa kalkıp, "Bence, aziz..." diye başlamışken birden duraksadı, tam öğrenmek istediğini düşünüp adımı söylemek üzereydim ki lafı ağzıma tıkadı: "Tamam, zahmet edip açıklama, hakkınızda her şeyi biliyorum ben... Diyeceğim şu, sizin yani çalışma arkadaşlarının ve senin isteklerin kuşkusuz sonuna dek haklı, ben ve yönetim kurulundaki diğer beyefendiler bunun hakkında yanlış bir karar vermeyiz, buna inanın, çalışanlarımızın durumunun şirketin durumundan önce geldiğine inanıyoruz biz. Değil mi efendim? Bir şirket her zaman sıfırdan kurulabilir, para işidir bu, şeytan götürsün parayı; bir insan öldüğünde bir insan ölmüş demektir oysa, geride dul bir kadın ve çocuklar kalır. Sevgili dostum! Bundan dolayı yeni güvenlik tedbirlerine, yeni kolaylıklara, rahatlıklara, çalışma koşullarının düzelmesine dair her öneriye açığız biz. Karşımıza böyle bir öneriyle gelen kişi, bizim en değerli adamımızdır. Sözü uzatmayalım, siz önerinizi bize bırakınız, ayrıntılı olarak inceleyelim onu, hatta kimi küçük yenilikler eklemek gerekirse kuşkusuz onları da ekleyelim, size yeni fenerlerinizi verelim. Siz de yeraltındaki arkadaşlarınıza şunu söylemeyi unutmayın: Kazdığınız dehlizler bir salona benzemeden ve sizi ölüme rugan ayakkabılarla yollamadan içimiz rahat etmeyecek, sizi aşağıya yoksul halde yollamayacağız. İşte bu kadar, size iyi günler dilerim."</p>

  <p class="indentmetin">Tırıstan şaşma küçük at</p>

  <p class="indentmetin">Beni çöllere taşı</p>

  <p class="indentmetin">Şehirler, köyler ve sevimli dereler geride kayboluyor</p>

  <p class="indentmetin">Ağırbaşlı okullar uçarı meyhaneler</p>

  <p class="indentmetin">Doğudan esen fırtınanın önünde savrulmuş</p>

  <p class="indentmetin">Kızların yüzleri geride.</p>

  <p class="normal">Pek kalabalık bir toplantıydı, kimseyi tanımıyordum. Bu yüzden sessizce bir köşede durmaya, yanlarına sokulabileceğim kimseleri belirlemeye, onlardan yardım alarak kalabalığın arasına karışmaya karar verdim. Tek pencereli küçük odada nerdeyse yirmi kişi vardı. Açık pencerenin yanında dikilmeye başladım. Diğerlerini taklit edip küçük bir sehpanın üzerindeki sigaralardan alıyor, sessizce içiyordum. Ne yazık ki, dikkat kesilmeme rağmen ne konuşulduğunu bir türlü anlayamıyordum. Sanırım bir ara bir kadınla bir erkek hakkında konuştular, sonra yine bir kadınla bir erkek hakkında; fakat konuşulan üç kişi hiç değişmediği için, konuşulan üç kişiyi çıkaramayışımın, onların öyküsünü kafamda toparlayamayışımın nedeni benim yetersizliğimdi. Bu üç kişinin ya da içlerinden birinin ahlaken zayıflığının tartışma konusu yapıldığından emindim. Herkes öyküyü bildiğine göre, olaya pek fazla dokunulmuyordu.</p>

  <p class="normal">Irmak kıyısında akşam. Sudaki kayık. Bulutların arasından batan güneş.</p>

  <p class="normal">Önümde diz çöktü. Nasıl anlatsam bilmem, o kadar yakınımda dize geldi ki şu masa kadar yakındı bana. "Delirdin mi?" diye haykırdım. Gece yarısı bir toplantıdan dönüyordum, sanırım uzun süredir tek başıma yürüyordum, işte şimdi bu adam önümde yığılıp kalmıştı. Dev gibiydi, bir türlü yerden kaldıramıyordum onu, burada, bu ıssız yerde bırakıp gitmek de istemiyordum.</p>

  <p class="normal">Düşler sel gibi üzerimden geçip gidiyor, yatakta bezgin ve umutsuz yatıyorum.</p>

  <p class="normal">Hasta yatıyordum. Hastalığım ağırdı, benden başka tüm hastaların yattığı ot şilteler dışarı taşınmıştı, odada gecelerdir yalnız kalmıştım.</p>

  <p class="normal">Sağlığım yerindeyken kimse umursamadı beni. Aslında benim yapıma uygun olan da buydu, geçmişten dolayı yakınmak istemiyorum, yapmak istediğim farkı vurgulamak: Hastalanınca ziyaretler başladı, neredeyse hiç ara vermeden, sıklığı azalmadan gelip duruyorlar.</p>

  <p class="normal">Umudu tükenmiş bir adam küçük bir kayıkla Ümit Burnu'nu dolaşmaya çabalıyordu. Sabahın erken saatlerinde sert bir yel esiyordu. Küçük yelkeni açan adam huzurla ardına yaslandı. Pek derin olmayan bu tehlikeli sularda, canlı bir varlık gibi kayalıklardan sıyrılıp geçen bu kayığın içinde neden korkacaktı ki?</p>

  <p class="normal">Üç köpeğim var: Tut, Yakala ve Asla. Tut ve Yakala sıradan buldoglar, tek başlarınayken kimse onların farkına varmaz. Fakat Asla ortaya çıktığında... Melezleme bir danua, Asla, insanoğlu asırlarca özen göstererek çalışsa da böyle bir tür üretemez. Ne de olsa damarlarında Çingene kanı dolaşıyor.</p>

  <p class="normal">Boş zamanlarımda hep doğrusu çok boş zamanım var ama açlığı duyumsamamak için boş zamanımın çoğunu uyuyarak geçiriyorum – Asla ile birlikte oluyorum. Madamé Récemier tarzı bir divanda oturuyorum, nerden odama geldiğini bilmediğim bir divanda, belki de sandık odasına gidecekti ama oraya varacak gücü olmadığından odamda kaldı.</p>

  <p class="normal">Bu işin böyle sürüp gidemeyeceği, bir çözüm yolunun bulunması gerektiği görüşünde. Aslında ben de katılıyorum görüşüne ama Asla'nın karşısına geçtiğimde tam tersini savunuyorum. Asla odada bir aşağı bir yukarı koşturuyor, kimi zaman iskemlenin üzerine atlıyor, onun için yere bıraktığım sucuğu kemiriyor, pençesiyle önüme yuvarlıyor, yeniden koşturmaya başlıyor.</p>

  <p class="normal">A. Kararınız, neresinden bakarsanız bakın, zor ve tehlikeli bir girişim. Fakat çok da abartılmamalı, çünkü daha tehlikelileri de var. Bunlar belki de insanın hiç beklemediği, beklemediği için masum ve hazırlıksız olarak yola koyulduğunda karşısına çıkan şeyler. Bu benim fikrim elbette, kuşkusuz sizi tasarılarınızı uygulamaktan alıkoymak gibi bir niyetim yok. Asla! İşiniz elbette büyük bir emek gerektiriyor, böyle bir emeği de hak edecek değerde. Pekiyi, siz bu emeği harcayacak gücü kendinizde buluyor musunuz?</p>

  <p class="normal">B. Hayır, bunu iddia edemem. İçimde duyumsadığım şey güçten çok, boşluk.</p>

  <p class="normal">Katır üzerinde güney kapısından şehre girdim. Tam kapının yanındaki handa geceyi geçirecektim. Katırı ahıra götürdüm, ahır binek hayvanlarıyla doluydu, yine emin bir köşe buldum. Sonra yukarı, odalardan birine çıktım, battaniyeme sarınıp uyudum.</p>

  <p class="normal">Sevgili yılan, öyle uzakta durma, yanıma yaklaş, daha da yaklaş, yeter, daha fazla yaklaşma, dur orada. Çünkü sınır nedir, bilmiyorsun. Sen sınırları tanımazsan, nasıl hükmederim sana, zor olacak bu iş. İlk olarak kıvrılarak bir halka olmanı istiyorum. Kıvrılarak yüksel diyorum, sen dimdik kalkıyorsun, anlamıyor musun yoksa? Açık söylüyorum bak: Kıvrıl, halka ol! Yok, anlamıyorsun. Bak, çiziyorum sana: Önce bir halka, sonra onun içine girerek bir halka daha, sonra bir üçüncüsü ve öbürleri. Sonunda başın hâlâ dik durabiliyorsa, kavalla çaldığım ezgiye uygun hareket ederek başını eğeceksin, kaval sustuğunda hareketsiz kalacaksın, başın en içteki halkaya gömülmüş olacak.</p>

  <p class="normal">Alıp atıma götürdüler beni, fakat hâlâ gücüm yoktu. Yaşam ateşiyle titreyen sırım gibi hayvana baktım.</p>

  <p class="normal">Ertesi sabah hanın uşağı bir at getirince, "Bu benim atım değil," dedim.</p>

  <p class="normal">"Ahırımızdaki tek at sizinkiydi," dedi uşak gülümseyerek ya da daha doğrusu küstahça gülümseyerek.</p>

  <p class="normal">"Hayır," diye direttim. "Bu benim atım değil." Heybem elimden kaydı, dönüp yukarıya çıktım, az önce ayrıldığım odaya girdim.<sup class="calibre2"><a href="../Text/MaviOktav%20Defterleri_split_048.html#footnote119936" id="footnote119936backlink">[36]</a></sup></p>
</body>
</html>
