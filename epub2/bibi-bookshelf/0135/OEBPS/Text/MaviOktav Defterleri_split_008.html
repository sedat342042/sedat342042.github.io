<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MaviOktav Defterleri</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f4bedd45-6b3e-41ae-a312-f243af290288" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="sagnormal" id="calibre_toc_5">DÖRDÜNCÜ OKTAV DEFTERİ</h1>

  <p class="normal">Çok büyük bir sorumluluğu, aslında sorumluluğun hepsini yüklenip, sorumluluklar altında eziliyorsun.</p>

  <p class="normal">Sorumlulukların hepsi omuzlarına yüklense, bu olanağı kullanıp sorumluluklarca nefessiz bırakılmamak isteyebilirsin; nedir, bunu denemeye kalkışırsan omuzlarında tek bir sorumluluğun olmadığını göreceksin, sen sorumluluğun ta kendisisin.</p>

  <p class="normal">Atlas<sup class="calibre2"><a href="../Text/MaviOktav%20Defterleri_split_036.html#footnote119924" id="footnote119924backlink">[24]</a></sup> dilediği anda Dünya'yı omuzlarından atıp çekip gidebilirdi, onun özgürlüğü bunu düşünmesine verilen izin kadardı.</p>

  <p class="normal">Günler, mevsimler, kuşaklar, asırlar birbirlerini bir sessizlik içinde izler gibidir ama bu kulak kirişte bekleyiştir aslında; arabaya koşulmuş atların tırısta gidişi gibi.</p>

  <p class="normal">31 Ocak.<sup class="calibre2"><a href="../Text/MaviOktav%20Defterleri_split_037.html#footnote119925" id="footnote119925backlink">[25]</a></sup> Bahçede eğleşme, gelecek için çıkar yol yok.</p>

  <p class="normal">Bu öyle bir savaştır ki, bir an bile, hiçbir evresinde sırtını sağlama alamazsın. Bu bilinir ama hep unutulur. Unutulmadığında bile, bir an olsun soluklanabilmek için sırtını sağlama alma arzulanır, üstelik asla cezasız bırakılmayacağı bilinmesine rağmen denenir.</p>

  <p class="normal">1 Şubat. Lenz'den mektuplar.</p>

  <p class="normal">2 Şubat. Wolf'un<sup class="calibre2"><a href="../Text/MaviOktav%20Defterleri_split_038.html#footnote119926" id="footnote119926backlink">[26]</a></sup> mektubu.</p>

  <p class="normal">4 Şubat. Uzun zaman yatakta debelenme, uykusuzluk, verdiğim savaşın ayırdına varış.</p>

  <p class="normal">Yalanlar evrenindeki yalan, doğruya <span class="idebold">b a ş v u r a r a k</span> yok edilemez, ancak gerçekler evrenine geçilerek yok edilebilir.</p>

  <p class="normal">Istırap bu dünyadaki tek olumlu şeydir, giderek bu dünya ile olumlu arasındaki tek teğet noktasıdır.</p>

  <p class="normal">5 Şubat. İyi bir sabah, her şeyi anımsamanın olanağı yok.</p>

  <p class="normal">Bu dünyayı yok etmenin bir ödev olabilmesi için, ilk olarak dünyanın kötü olması yani amacımıza ters düşmesi, ikinci olarak onu yok edebilecek güce sahip olmamız gerekirdi. İlki dünyanın bize olumsuz görünmesindendir, ikincideki güce zaten sahip değiliz. Bu dünyayı yok etmemiz olanaksız, çünkü onu kendi bağımsızlığı içinde yaratan biz değiliz, sadece yolumuzu yitirip bu dünyaya düştük biz, daha doğrusu, bu dünya bizim yolu yitirmemizdir; fakat bu dünya yok edilemez bir şeydir, ancak onu sonuna dek yaşayarak yok etmek mümkündür, ondan el etek çekerek değil, bu dünyanın sonuna dek yaşayarak, bir dizi yok etme eylemiyle başarılabilir, hep bu dünyanın içinde kalarak.</p>

  <p class="normal">Bizim için iki gerçek var: Bilgi Ağacı ve Gerçek Ağacı. Eylemsel olanın ve durağan olanın gerçekleri. Birincide, İyi kendini Kötü'den uzaklaştırır; ikincisi bizzat İyi'dir. Birincisi bize gerçekten sunulur, ikincisini sezgisel olarak elde edebiliriz; üzücüdür bu. Neşelenmemizi sağlayan ise şudur: Birincisi şimdi yaşadığımız ana dairdir, ikincisi sonsuzluğa, bu yüzden birinci ikincinin ışığında silinmeye yüz tutar.</p>

  <p class="normal">6 Şubat. Flöhau'ya gidildi.</p>

  <p class="normal">7 Şubat. Taştan askerler, Rügen Adası<sup class="calibre2"><a href="../Text/MaviOktav%20Defterleri_split_039.html#footnote119927" id="footnote119927backlink">[27]</a></sup>.</p>

  <p class="normal">Yorgunluk daima inanç zayıflığını işaret etmez, yoksa tam tersi mi? Her ikisinde de yorgunluk yetmezliği gösterir. Ben'i işaret eden her şeyin içinde sıkışmış duyumsuyorum kendimi: Sonsuzluk olsam bile kendimin içinde çok darım. Yine de güzel bir kitap okuduğumda, örneğin bir seyahatname, bir anlık diriliyor, kitaptan doyuma ulaşıyorum, bu da bana yetiyor. Bunun bana kanıtladığı, kitabı kendi sonsuzluğuma içermediğimdir, ya da kitabı da içeren zorunlu sonsuzlukla kendi sonsuzluğum arasına büyük mesafeler koymuşum. Bilgide ulaştığımız belli bir noktadan sonra yorgunluk, kifayetsizlik, kendini sınırlı duyumsama, hatta kendini hor görme, bunların tümünün silinip gitmesi gerek; ulaşılan bu nokta, kendime yabancılaşarak dirildiğim, doyduğum, özgürleştiğim, yücelere koştuğum şeyi kendi öz varlığım olarak algılayacak güce eriştiğim andır.</p>

  <p class="normal">İyi ama, bu yabancılaştıran şey, sadece bir nesne olarak bu etkiyi gösteriyorsa, eriştiğin yeni bilgi noktası sana tek bir şey kazandırmıyorsa, üstelik eski avuntularını da yitiriyorsan? Evet, sadece yabancı bir nesne iken etkiliydi, hem sahip olduğu tek etki de bu değildi, giderek büyüyordu etkisi, beni de bu noktaya taşıdı. Artık yabancı değildi, hatta Ben'di Fakat yabancı dünya da artık kendisine yabancı değil. Bu yolla Dünya'nın yaradılışını yok sayıyor, kendi varlığının kanıtlarını da çürütüyorsun.</p>

  <p class="normal">Sonsuzluğu kıvanarak karşılamalıydım fakat onu yakaladığımda bir hüzün doluyor içime. Sonsuzluk erdemiyle kendimi yetkinleşmiş olarak duyumsamam gerekirdi fakat daha da düşkünleşmiş gibiyim.</p>

  <p class="normal">Duyumsaman gerektiğini söylüyorsun. Bunu söylediğinde içinde yer etmiş bir yasadan mı söz ediyorsun?</p>

  <p class="normal">Evet, söylediğim bu.</p>

  <p class="normal">Pekiyi ama, içine bir yasanın yer etmesi, yalnızca onun sesini işitip geri kalanlara sağır olman olacak şey mi; bu yasa daima orada mı yoksa geçici mi?</p>

  <p class="normal">Bundan emin olamıyorum bir türlü. Sanırım daima orada yasa, ben onu zaman zaman işitiyorum.</p>

  <p class="normal">Neden bu sonuca vardın?</p>

  <p class="normal">Gerçekten işitmesem bile işitirmişim gibi oluşundan; kimi zaman işitilebilir olmaktan çıkıyor, diğer sesi çoğaltıyor ya da bastırıyor, bana sonsuzluğu haram eden sesi yani.</p>

  <p class="normal">Sonsuzluk yasası konuştuğunda diğer sesi de işitiyor musun?</p>

  <p class="normal">İşitiyorum diyebilirim, çünkü kimi zaman diğer sesten başka tüm sesler susmuş gibi, başka her şey bir düş gibi, sanki düşün işine geldiğince konuşmasına ses çıkarmıyor gibiyim.</p>

  <p class="normal">İçindeki yasayla bir düşü benzeştirmenin nedeni ne? Düş misali saçma, tutarsız, kaçınılmaz, düş gibi bir kezliğine mutlu edici ya da korkutucu, anlatılması olanaksız olsa da anlaşılmak için direnen bir şey olduğu için mi?</p>

  <p class="normal">Onda bu söylenenlerin tümünün olduğu doğru; saçma, çünkü ona başkaldırmak koşuluyla burada var oluşumu sürdürebilirim; tutarsız, çünkü yasanın kime ait olduğunu ve amaçlanın ne olduğundan habersizim; kaçınılmaz, insanın üzerine uyku bastırması gibi hazırlıksız yakalıyor beni, oysa uyumak üzere yatıldığında düşler beklemek gerekir; bir kezliğine ya da öyleye benziyor, çünkü ona başkaldırmam gerçekle birleşmiyor, hep bir kezliğini koruyor; mutlu ediyor ya da korkutuyor neden yokken, mutlu etmesi korkutmasına kıyasla az yine de; anlatılması olanaksız, çünkü kavramak mümkün değil, aynı nedenle anlaşılmak için savaşım veriyor.</p>

  <p class="normal">İsa, ân.<sup class="calibre2"><a href="../Text/MaviOktav%20Defterleri_split_040.html#footnote119928" id="footnote119928backlink">[28]</a></sup></p>

  <p class="normal">8 Şubat. Yataktan erkenden kalkış, biraz olsun çalışabilme şansı.</p>

  <p class="normal">9 Şubat. Ortalık sessiz kimi zaman, ziyaretçilerin sesleri, bizimkilerin onları karşılamak için koşuşturması, sağa sola asılmış bayraklar, pürtelaş mahzenden seçilen şaraplar, pencereden kaldırıma düşen gül, kimsede yeterli sabır yok, yüzlerce kolun yapıştığı gemiler kıyıya çekiliyor o anda, çevrede biriken yabancıların bakışları üzerlerinde, çevrenin ışığı üzerlerine çullanmış.</p>

  <p class="normal">Kolay olanın güçlüğü neden? Ben ayartılardan yana .</p>

  <p class="normal">Bırak şu sayıp dökmeyi. Kolay olan güçtür. Öylesine kolay ve öylesine güç. Ebelemece oyunundaki gibi, sığınılabilecek tek yer okyanusun öteki ucundaki bir ağaçtır. Fakat oradan uzaklara göçmelerinin nedeni neydi? Kırılan dalgaların en gürültülü olduğu yerler kıyılardır, orada öylesine dardır ki odalar, öylesine başa çıkılamaz.</p>

  <p class="normal">Soruları sormaktan kaçınmam seni geri getirebilirdi; soru sormayı sürdürmem uzak okyanuslara kaçırıyor seni oradan göçüp gidenler onlar değil sensin.</p>

  <p class="normal">Bu darlanmak yakamı bırakmayacak.</p>

  <p class="normal">Şu da var ki, sonsuzluk zamanın donmuş hali değildir.</p>

  <p class="normal">Sonsuzluk tasarımında bizi bunaltan şey, zamanın sonsuza dek sürüp gideceğine dair, bizim aklımızın sınırlarından taşan kanıttır; bunun tek mantıksal çıkarımı, kendi kendimizin kanıtı olarak kendi kendimizden gayrısını bulamayışımızdır.</p>

  <p class="normal">Sonsuz yaşamın sürdürülebilirliğine dair, zamana bağımlı oluşumuzu haklı gösteren en küçük kanıt, sürdürdüğümüz günahkârlığa dair değiştirilemez kanaatlerden daha bunaltıcıdır. Birincisini tüm saflığıyla kucaklayan ikincisine katlanabilme derecemiz, inancımızın ölçüsüdür de.</p>

  <p class="normal">10 Şubat Pazar. Şamata. Ukrayna barışı.</p>

  <p class="normal">Komutanların, sanatçıların, aşıkların, varsılların, siyasete bulaşmışların, gemicilerin ve... oluşturduğu toz duman dağılıyor şimdi.</p>

  <p class="normal">Özgürlük ve esaret, temelde farklı şeyler değildir. Pekiyi, hangi temelde? Kölenin özgürlüğünü yitirmediği, bu yüzden en özgürden bile özgür olduğu gibi bir temelde değil.</p>

  <p class="normal">Ardı ardına gelen kuşaklar, senin doğandaki bir zincir değildir, yine birtakım ilişkiler bulunmaktadır. Nasıl ilişkiler? Kuşaklar, yaşamındaki anılar misali ölürler. O zaman fark nerede?</p>

  <p class="normal">Eski bir latife: Dünyaya bırakmamacasına yapışır, sonra dünyanın yakamıza yapıştığından yakınırız.</p>

  <p class="normal">Yaptığın, bir bakıma bu dünyanın varlığını yadsımak. Yaşam bir soluklanma, hareketin içindeki bir dinlenme anı senin için.</p>

  <p class="normal">11 Şubat. Rusya barışı.</p>

  <p class="normal">Her yeri harabeye çeviren yangından onun evi kurtuluyor, dindarlığından değil, tek amacının evine zarar gelmesini engellemek olmasından.</p>

  <p class="normal">Gözlem yapan kişi, dünya ile birlikte yaşayan kişidir bir anlamda; yaşayan her şeye bağlanmıştır, rüzgara ayak uydurmaya çalışır. Böyle biri olmak istemem.</p>

  <p class="normal">Yaşamak, yaşamın tam ortasında olmak, yaşama bakışımla yaşamın ortasına dalmam demektir.</p>

  <p class="normal">Dünya ancak yaratıldığı yerden bakıldığında iyi seçilebilir, sadece orada "Ve gördü ki, iyiydi"<sup class="calibre2"><a href="../Text/MaviOktav%20Defterleri_split_041.html#footnote119929" id="footnote119929backlink">[29]</a></sup> denebilmiştir lanetlenip yok edilebileceği tek yer de yine orasıdır.</p>

  <p class="normal">Daima hazırlıklı, evi portatif, her zaman yurdunda.</p>

  <p class="normal">Bu dünyanın en belirgin özelliği geçiciliğidir. Böyle düşünüldüğünde asırların bir andan üstünlüğü yoktur. Geçiciliğin süreğen oluşu da avuntu veremez. Yeni yaşamların ancak harabeler arasında yeşermesi, ölümün yaşamdan daha diretken olduğunu kanıtlar. Dünyaya karşı başkaldırmayı amaçlasaydım, bu özelliğine, geçiciliğine saldırmam gerekirdi. Bu yaşamda bunu becermem mümkün mü acaba, umutlanarak ya da inanarak değil, gerçekten.</p>

  <p class="normal">Demek dünyaya başkaldırmak amacındasın, üstelik umut ya da inançtan daha somut silahlarla! Böyle silahlar vardır belki, bu silahları ancak kimi yeteneklere sahip kişiler bulup kullanabilir fakat, bu yetenekler var mı sende?</p>

  <p class="normal">Doğru bu, yani, yeteneklere sahip olmasam bile onları elde etmek için çabalayabilirim.</p>

  <p class="normal">Bunu deneyebilirsin ama ben sana yardım edemem.</p>

  <p class="normal">Yetenekleri elde ettiğim zaman yardım edebilirsin bana, daha önce değil.</p>

  <p class="normal">Evet. İşin doğrusu asla yardım edemem, bu yeteneklere sahip olsaydın hiçbir şeye gereksinimin kalmazdı.</p>

  <p class="normal">Öyleyse neden önceden sınava soktun beni?</p>

  <p class="normal">Eksikliğini yüzüne vurmak için değil, sadece eksikliğini göstermek için. Belki bu yolla biraz yardım etmiş olabilirim; çünkü eksikliğini bilmene rağmen inanmıyorsun buna.</p>

  <p class="normal">Yani ilk soruma yanıt olarak, bu soruyu sormamın zorunluluğunu kanıtlıyorsun bana.</p>

  <p class="normal">Şu andaki bulunduğumuz duruma uygun kesinlikle asla tanımlayamayacağın, sorunun yanıtından çoğunu içeren bir şey sunuyorum sana; ilk sorunu çok daha değişik biçimde sorman gerektiğinin kanıtını sunuyorum.</p>

  <p class="normal">Beni yanıtlamayacaksın ya da yanıtlayamayacaksın anlamına geliyor bu, değil mi?</p>

  <p class="normal">"Yanıtlayamıyorum" doğru.</p>

  <p class="normal">Fakat bu inancı, evet onu verebiliyorsun.</p>

  <p class="normal">19 Şubat. Prag'tan Zürih'e dönüş. Ottla Zarch'ta.</p>

  <p class="normal">Gece ve mehtap gözlerimizi alıyordu. Kuşlar ağaçtan ağaca sesleniyorlardı. Rüzgar kırlarda uğuldayıp duruyordu.</p>

  <p class="normal">Tozun toprağın içinde sürünen iki yılandık.</p>

  <p class="normal">Sezgi ve Deneyim.<sup class="calibre2"><a href="../Text/MaviOktav%20Defterleri_split_042.html#footnote119930" id="footnote119930backlink">[30]</a></sup></p>

  <p class="normal">Deneyim Mutlak olanın içindeki bir soluklanmaysa, sezgi dünya içinde kıvrıla dolana Mutlak olana varan bir yol olabilir sadece. Nihayetinde, her şey amaca ulaşmak niyetindedir ve tek bir amaç vardır. Parçalanma sadece zaman içindedir, diğer deyişle, her şey olup biter fakat asla gerçekleşemez, gerçekleşebilseydi bir uzlaşma noktası bulunabilirdi kuşkusuz.</p>

  <p class="normal">Yalnızca geleceği düşünen, yalnızca yaşadığı anı düşünenden daha sakınımsızdır; çünkü içinde yaşadığı anı değil onun süreğenliğini düşünmektedir.</p>

  <p class="normal">İsa insanlık adına acı çektiyse, insanlığın da onun adına acı çekmesi gerek.</p>

  <p class="normal">22 Şubat.</p>

  <p class="normal">Tefekküre dalmanın ve eyleme geçmenin içerdiği gerçeklikler vardır. Ne var ki, sadece tefekkürden yayılıp yine ona dönen eylem gerçektir.</p>

  <p class="normal">İradenin özgürlüğü denen şey şudur: Kendini çöle vurmakta, çölü geçeceğin yolu seçmekte, nasıl yürüyeceğini belirlemekte özgürdür; fakat aynı zamanda, çölü geçmek zorunda olduğu için özgür değildir, seçeceği her yolun labirent misali çölün her noktasına uğraması zorunlu olduğu için özgür değildir.</p>

  <p class="normal">13 Şubat. Yazılamadan kalan mektup.</p>

  <p class="normal">Kadın, daha basitleştirerek söyleyelim, evlilik, savaşman gereken yaşamın temsilcilerinden biridir.</p>

  <p class="normal">24 Şubat.</p>

  <p class="normal">Çalışan makinalarının sarstığı bir geminin önünden kaçan kıyı gibi, icatlar da biz onlara yanaşamadan uzaklara kaçıyorlar. Başa çıkılacak her şeyle başa çıkıyor icatlar. Uçakların kuş gibi uçamayacağını söylemek ya da asla canlı bir kuş yaratamayacağımızı söylemek değerbilmezlik olur. Elbette canlı bir kuş yaratamayız, nedir, bu karşı çıkışın temeli sakattır, bu hiç değişmeyen bir doğruyu rota tutan geminin limana varmasını beklemek gibi bir şeydir. Bir kuşu ilk yaratılışına benzer olarak yaratmak anlamsızdır, o zaten yaratılmıştır çünkü, ilk yaratılış eyleminin sonucunda sürekli olarak yeniden türemekte ve kesintisiz olarak süregiden başlangıç iradesine müdahele etmenin olanaksızlığını vurgulamaktadır bize; şu efsanede olduğu gibi: İlk kadın erkeğin kaburgasından yaratıldı ama bu bir daha asla yinelenmedi; ne var ki, o günden bu yana erkekler hep başkalarının kızlarıyla evlendiler. Önemli olan şu: Kuşun yaratılışındaki yöntem ve amaçla uçağın icadındaki yöntem ve amacın değişik olması gerekmez; silah sesiyle gök gürlemesi sesini ayırt edemeyen vahşinin yorumuna geri dönecek kadar sınırlı bir yorum olur bu.</p>

  <p class="normal">Bu yaşamdan önce de yaşadığına dair kanıtlar: Seni önceden de görmüştüm, en eski günlerde ve kıyamet gününde gerçekleşecek mucizeler.</p>

  <p class="normal">25 Şubat. Sabahın duruluğu.</p>

  <p class="normal">Aile içinde yaşamak, arkadaşlık, evlilik, meslek, edebiyat gibi, yaşamda ne varsa hepsinde başarısız olmam, hatta başarısız bile olamayışım tembelliğimden, kötü niyetimden ya da iş bilmezliğimden kaynaklanmıyor; aslında bu saydıklarımın hepsi az çok rol oynuyorlar çünkü haşereyi üreten boşluktur, yine de neden bunlar değil; neden, ayağımı basacağım bir zeminden, havadan, buyruklardan yoksunluğumdur. Bana düşen bunları yaratmak, belki yalnızca o anda, elden kaçırdıklarımı yakalamak değil; bu ödev, sadece elimden kaçan bir şey olmadığını kanıtlamak, nasıl olsa ödev ödevdir. Belki de ilk ödevimiz budur ya da ödevimizin yansıması, basıncın düşük olduğu yüksekliklere tırmanan birinin çok uzaklardaki güneşi görmeye başlaması gibi bir şey. İstisna denemeyecek kadar da sıradan, daha önceleri de bana yöneltildi, şimdiki kadar yoğun muydu, onun ayırdında değilim. Bildiğim şudur, dünyaya insanın doğasına özgü güçsüzlük dışında tek bir yetenekle donanmadan gelmişim. Bir yandan devasa bir güç olan bu güçsüzlük içinde, adına savaş verme değil sadece temsil etme hakkını elimde tuttuğum, kuşkusuz içimde de duyumsadığım, çağımızın olumsuz özelliklerini rahatlıkla benimsedim. Ne olumlu denebilecek, ne de olumluya devrilebilecek denli olumsuz bir mirasa sahibim. Kierkegaard gibi Hıristiyanlığın iki yana düşmüş elince yaşamın içine salınmadım ben. Siyonistler gibi, artık uzaklara uçan ibadet cübbesinin eteklerine de yapışamadım. Bir sonum ben ya da bir başlangıç.</p>

  <p class="normal">Duvarın kendisine çakılmak üzere olan çivinin ayırdına varması gibi, şakağında duyumsadı. Dolayısıyla, hiçbir şey duyumsamadı.</p>

  <p class="normal">Hiç kimse kendi manevi yaşam kaynağının izin verdiğinden fazlasını yapamaz burada; günlük nevalesi, giyim kuşamı vb. sağlamak için çabalıyora benzemesi konumuz değildir, her görünen lokmayla birlikte bir de görünmeyen lokmayı vb. ağzına götürmektedir çünkü. Bu her birey olan insanın kendi kendini haklı çıkarma bahanesidir. Görenin dediği, geriye dönük bağışlatmalarla varlığını temellendirmedir fakat bu aynaya ters yansımış bir ruhbilimsel yazgıdır da, aslında yaşamını bu haklı çıkarmaların üzerine kurmaktadır. Birey olan her insan kendi yaşamını ya da aynı şey olan ölümünü haklı çıkarmak zorunda olduğunu itiraf etmelidir, bu ödevden kaçılmaz.</p>

  <p class="normal">Birey olan her insan kendi yaşamını yaşar ya da kendi ölümünü ölür. Bunu başarmak ancak içsel haklı çıkarmalarla mümkündür; birey olan insanlardan hiçbiri haklı çıkarılmamış bir yaşamı sürdüremez. Buradan birey olan insanların horlanmasına geçebiliriz: Herkesin kendi yaşamının temellerini haklı çıkarmalarla kurduğunu çıkarsayabiliriz.</p>

  <p class="normal">Ruhbilim, aynada yansıyan bir yazının okunuşudur sadece, külfetli bir iştir ama her zaman doğruya götürmesi yüzünden yol göstericidir; ne var ki, gerçekte yapılan tek şey yoktur.</p>

  <p class="normal">Ölen bir insanın ardından, bir an olsun, yeryüzüne ölen kimse adına yararlı bir sessizlik çöker; dünya üzerindeki uğraşlar bitmiş, gelecek ölümü beklemekten kurtulunmuş, sanki bir yanlışlık telafi edilmiştir; yaşayanlar derin bir nefes alabilirler artık, bu yüzden ölü odasının camları açılır çabuk tarafından; az sonra bunların görünüşten gayrısı olmadığı anlaşılır ve o anda feryat figan yeniden başlar.</p>

  <p class="normal">Ölümün yaptığı zulüm, son'u değil son'un gerçek acısını taşımasındadır.</p>

  <p class="normal">Ölümün yaptığı en büyük zulüm: Kolay anlaşılan bir son, gerçek acıyı doğurur.</p>

  <p class="normal">Ölüm döşeğinin çevresindeki ağlayıp sızlanmalar, gerçek bir ölümün orada gerçekleşmemiş olmasından şikayet anlamındadır. Hâlâ bu ölümlerle yetinmemiz, bu oyunu sürdürmemiz gerek.</p>

  <p class="normal">26 Şubat. Güneşli bir sabah.</p>

  <p class="normal">İnsanlığın evrimi ölme gücünün büyümesi.</p>

  <p class="normal">Ölüm kurtuluştur ama bu ölüm değil.</p>

  <p class="normal">Burada herkese inançla ilgili olarak yöneltilen iki soru var: İlki, bu yaşama inanılıp inanılamayacağı, ikincisi, yaşamın bir amacının olup olmadığı. Soruların ikisi de kendi yaşamlarını gerçek olarak bildiklerinden, herkesce çabuk ve kesin olarak evetleniyor; öyle çabuk oluyor ki bu, soruların doğru anlaşıldığından şüpheye düşürüyor bizi. İnsanın kendi evet'ini böyle çabuk harcamadan önce, ona giden yol üzerinde biraz uğraşması gerek oysa; neden denirse, soruların baskısı altında verilen yanıtlar, yüzeyden derinlerde bile karmaşık ve elden kayıp gidiveren yanıtlardır.</p>

  <p class="normal">Çelişkide bir dile getirilme olanaksızlığı vardır, yine de çelişki böyle açığa vurmaz kendini; bunu Hazreti İbrahim<sup class="calibre2"><a href="../Text/MaviOktav%20Defterleri_split_043.html#footnote119931" id="footnote119931backlink">[31]</a></sup> bile anlamaz çünkü. Varsayalım bunu anlamasına ya da anlamayı amaçlamasına gerek yoktur, bunlara bağlı olarak kendi adına yorum yapması da beklenemez. Fakat başkaları yorumlayabilir bunu. Böyle bakıldığında, Genel denen şey bile açık değildir; Iphigenia olayındaki kehanetin açık olmaması da bunu göstermez mi?<sup class="calibre2"><a href="../Text/MaviOktav%20Defterleri_split_044.html#footnote119932" id="footnote119932backlink">[32]</a></sup></p>

  <p class="normal">Genel'deki sessizlik mi? Genel'deki kaypaklık. Genel ne yazık ki sessizlik diye yorumlandı, kimi zaman da Tikel ve Genel arasındaki gidiş geliş olarak. Biricik sessizlik gerçek Genel'dir, aynı zamanda en son amaç da.</p>

  <p class="normal">Genel ile Tikel arasındaki gidiş geliş gerçek bir sahnede olup bitiyor gibi, beri yandan Genel'in içerdiği yaşamın taslağı gerideki kuliste tasarlanmaktaydı.</p>

  <p class="normal">Suçu ancak çok dolaylı olarak paylaştığım, bıktıracak kadar anlamsız bir evrim falan yok aslında. Hazreti İbrahim ölümlü dünyayı yetersiz bulup öngörüsünü yanına aldığı gibi sonsuzluğa göçmeye karar veriyor. Ya yola çıkış kapısının ya da giriş kapısının darlığı yüzünden eşya yüklü arabasını geçiremiyor. Suçu, emir veren sesinin kifayetsizliğinde buluyor. Yaşamı boyunca kahırlandığı şey budur.</p>

  <p class="normal">Hazreti İbrahim'in ruhsal açıdan yoksulluğu ve bu yoksulluğun tekdüzeliği bir öndeliktir aslında, bu onun işine yoğunlaşmasını kolaylaştırır; daha doğrusu öndelik yoğunlaşmayla aynı şey oluyor sonunda. Fakat bunun sonunda, yoğunlaşmadaki uygulama gücünün öndeliğini yitiriyor.<sup class="calibre2"><a href="../Text/MaviOktav%20Defterleri_split_045.html#footnote119933" id="footnote119933backlink">[33]</a></sup></p>

  <p class="normal">Hazreti İbrahim, bu dünyanın tekdüzeliğine katlanılamayacağı yanılgısından kalkarak eyleme geçmiştir. Aslında bu dünya sürekli değişir, yerden aldığımız bir avuç toprağa bakarak bile anlayabiliriz bunu. Herhalde, Hazreti İbrahim de bundan habersiz değildi. Onun dünyanın tekdüzeliğinden şikayeti, aslında dünyanın çok yönlülüğüyle kaynaşmadaki yatersizliğinden şikayettir. Dolayısıyla, bu yakınma dünyanın içine bir sıçrama tahtasıdır.</p>

  <p class="normal">Kanıtlama çabalarının yanına sihir de katılıyor. Kanıtlamalardan sihir dünyasına kaçılabilir, sihirden de mantığa, bunların ikisi bir arada, üçüncü bir durum oluşturduklarında yaşayan bir sihri ya da yıkıcı değil yapıcı olan bir dünyanın yıkıcılığını yok ederler.</p>

  <p class="normal">Gerekenden çok akla sahip, aklı sihirli bir arabada gidiyormuş gibi dünyada yol alıyor, yolu izi belli olmayan yerlerde bile ilerliyor. Orada yol olmadığını tek başına keşfedemiyor. Ardından gelinmesi için yaptığı alçakgönüllü rica zorbaca bir buyruğa, yolda olduğuna ilişkin içten inancı kibire dönüşüyor böylelikle.</p>

  <p class="sagbold1">y o k s u l i ş ç i l e r i n k a r d e ş l i ğ i</p>

  <p class="normal"><span class="ideitalik">Yükümlülükler</span>: Ne parası ne de değerli eşyaları olacak, armağan olarak da kabul etmeyecek bunları. Sedece şunlara sahip olmasına izin var: Ayrıntıları daha sonra saptanacak basit bir giysi, çalışmada gereken avadanlık, kitap, yetecek kadar yiyecek içecek. Bundan arta kalan her şey yoksullarındır.</p>

  <p class="normal">Geçimini sadece çalışarak sağlayacak. Gücünün yeteceği, sağlığını bozmayacak hiçbir işten kaçınmak yok. Çalışacağı işi kendi seçecek, bu olmazsa, hükümete karşı sorumlu olan İş Konseyi'nin kararlarına uyacak.</p>

  <p class="normal">Çalışmasının karşılığı olan bedel, iki günlük zorunlu harcamalarını karşılayacak miktarı aşamayacak. Bu miktar her semte göre ayrıntılı olarak saptanacak.</p>

  <p class="normal">Sürdürdüğü yaşam yalın olacak. Zorunlu olduğu kadar beslenecek, örnek olarak, en yüksek ücret olan en düşük ücret karşılığı ekmek, su ve hurma. En yoksulların yediği kadar yemek, onların barındığı gibi barınma. İşverenle ilişkiler karşılıklı güven üzerinde yürüyecek. Alınan işler, zorunlu sağlık mazeretleri dışında, teslim edilmeden bırakılamayacak.</p>

  <p class="normal"><span class="ideitalik">Haklar</span>: En çok altı, kol emekçileri için dört ya da beş saatlik çalışma süresi.</p>

  <p class="normal">Hastalık ya da yaşlılık nedeniyle çalışamaz duruma gelindiğinde, Devlet denetimindeki yaşlılar yurtlarında ve hastanelerde bakım.</p>

  <p class="normal">Çalışmaya bir vicdan sorunu, iş arkadaşlarına karşı bağlılık sağlayan bir güvence olarak bakmak.</p>

  <p class="normal">Miras kalan tüm malların hastane ve yurt yapımı için Devlet'e teslimi.</p>

  <p class="normal">En azından geçici olarak, kendi geliriyle geçinenlerin, evlilerin ve kadınların işten uzaklaştırılması. Mutlaka olması gereken şey, İş Konseyi'nin hükümetle sürekli danışma halinde bulunması.</p>

  <p class="normal">Kapitalist işletmelerde de... (okunamayan iki sözcük daha var).</p>

  <p class="normal">Kendi haline terk edilmiş semtlerde, düşkünler yurdunda öğretmenlik yaparak, mümkün olan her yolla yardım edilebilir.</p>

  <p class="normal">En çok beş yüz kişi.</p>

  <p class="normal">Bir yıl staj.</p>

  <p class="normal">Her şey elinin altında uysallaşıyor, yapı ilerliyordu. Tanımadığı işçilerin taşıyıp getirdiği mermerler, birbirlerine uyuyordu hep. Devinen parmakların emirlerine uyan taşlar yerden yükseliyor, yerine uygun yerleşerek büyüyordu. Bu tapınak kadar yükselen bir yapı görülmemişti o güne dek; daha doğru deyişle, bu tapınağın yapımında gerçek bir tapınak havası esmekteydi. Kim bilir hangi taş ocağından çıkarılıp getirilen ve bir önceki taşın üstüne yerleştirilen taşlarda, çocuk ellerinin bir anlam taşımayan karınca duası gibi karalamaları, belki de ilkel dağlıların insanları kızdırmak, tapınağın kutsallığını lekelemek, hatta tapınağı tamaman yok etmek için, tapınaktan daha uzun yaşayacak bir sonsuzluk yaratmak amacıyla keskin aletlerle oydukları yazılar vardı.</p>

  <p class="normal">Çağıldayarak akan suya karşı, yukarı. Huş ağaçları. Öğretmenin birdenbire yükselen sesi. Homurdanan çocuklar. Kızıllığında sönen, kendinden uzaklaşan, korkudan donmuş güneş. Çat diye kapatılan soba kapağı. Pişen kahve. Masaya dayadığımız dirseklerimiz, bekliyoruz. Yolun bir yanı ince fidanlarla dolu. Mart ayı. İstediğin başka ne var? Mezarlarımızdan çıkıyor, bu dünyada serserice turlamanın keyfini sürmek istiyoruz biz de, önceden tasarladığımız bir şey yok.</p>

  <p class="normal">Beni bırakıp gitmek niyetindesin, öyle mi? İyi, bu da diğerleri gibi bir karar sonuçta. Fakat nereye gideceksin? Benden kurtulmuş olabileceğin bir yer var mı? Ay? O kadar uzağa gidebilmen mümkün değil. Bunlar neden öyleyse? Köşende sinip sessiz kalsan, daha iyi olmaz mı? Oda sıcak ve karanlık işte. Dinlemiyor, el yordamıyla kapıya ulaşmaya çabalıyorsun. Kapı nerede? Yanlış anımsamıyorsam, bu odanın kapısı yok. Bunun yapıldığı günlerde, senin dünyayı yerinden oynatacak bu tasarılarını hesaba katmadı kimse. Yitirilmiş bir şey de yok henüz, böyle bir düşünce yitip gitmez ki, sofraya oturduğumuzda ayrıntılı olarak tartışırız, belki de kahkahalarla ödüllendirilirsin bunun için.</p>

  <p class="normal">Ay sarı ve soluk doğuyor, biz at üzerinde ormanı geçiyorduk.</p>

  <p class="normal">Poseidon<sup class="calibre2"><a href="../Text/MaviOktav%20Defterleri_split_046.html#footnote119934" id="footnote119934backlink">[34]</a></sup> denizlerinden sıkıldı sonunda. Üçlü mızrağını elinden düşürdü. Kayalığa sessiz oturdu, onun varlığından şaşkına dönen bir martı tepesinde sarsak çemberler çizip duruyordu.</p>

  <p class="indentmetin">Gemi azıya almış yuvarlanan araba.</p>

  <p class="indentmetin"></p>

  <p class="indentmetin">Ah burada karşılaştıklarımız!</p>

  <p class="indentmetin">Ağaç altında yorganlar yataklar,</p>

  <p class="indentmetin">Yeşilimsi karanlık, kuru yapraklar,</p>

  <p class="indentmetin">Biraz güneş, çiçeklerin nemli havası.</p>

  <p class="indentmetin">Ah burada karşılaştıklarımız!</p>

  <p class="indentmetin"></p>

  <p class="indentmetin">Bu özlem nereye sürükleyecek bizi?</p>

  <p class="indentmetin">Kazanmak ya da yitirmek bir şeyleri?</p>

  <p class="indentmetin">Anlamsız içeriz külleri</p>

  <p class="indentmetin">Sonra boğarız babamızı</p>

  <p class="indentmetin">Bu özlem nereye sürükleyecek bizi?</p>

  <p class="indentmetin"></p>

  <p class="indentmetin">Bu özlem nereye sürükleyecek bizi?</p>

  <p class="indentmetin">Alır yuvamızdan, salar uzaklara.</p>

  <p class="indentmetin"></p>

  <p class="indentmetin">Ayartıcı flüt, çekici küçük ırmak.</p>

  <p class="indentmetin">Sana sabırlı görünenler</p>

  <p class="indentmetin">Ağaçların doruğunda hışırdadılar</p>

  <p class="indentmetin">Sonunda bahçe sahibinin sesi.</p>

  <p class="indentmetin"></p>

  <p class="indentmetin">Çabam elde etmek için mi</p>

  <p class="indentmetin">Her an değişim oyununu gözlerindeki,</p>

  <p class="indentmetin">Sözcükleri ve cerahat toplamış çıbanı...</p>

  <p class="normal">Kont oturmuş öğle yemeğini yiyordu; sessiz bir yaz öğlesiydi. Kapı açıldı, uşak değil, Kontun erkek kardeşi Philotas göründü kapıda. "Kardeşim," derken doğrulan Kont, "öyle uzun zaman oldu ki düşlerimde bile görmüyordum seni, en sonunda yine karşımdasın," diyerek sürdürdü. Birdenbire terasa açılan kapının camlarından biri kırıldı, kekliğe benzer fakat daha uzun gagalı ve daha büyük gövdeli kızıl kahve bir kuş odaya daldı. "Sen dur, hemen yakalarım onu," dedi kardeş, bir eliyle cüppesinin eteklerini toplayıp diğer eliyle kuşu yakalamaya çalıştı. O anda, uşak elinde nefis meyvelerle dolu bir tepsiyle içeri girdi, bunun üzerine kuş tepsinin çevresinde dönenmeye, meyveleri gagalamaya başladı.</p>

  <p class="normal">Şaşkınlıktan taş kesen uşak elinde tepsiyle dikilmiş, yüzündeki şaşırmamış ifadeyi korumakla birlikte bir meyvelere, bir kuşa, bir kuşu kovalamayı sürdüren Kont'un kardeşine bakıyordu. Derken diğer kapı da açıldı, içeri köylüler akın etti; tarlalarından daha iyi verim alabilmek için ormandan geçen yolu kullanmak istiyor, Kont'tan buna izin vermesini rica ediyorlardı. Gelişleri pek zamansızdı oysa, Kont küçücük bir okul çocuğuydu, taburede oturmuş derslerini çalışmakla meşguldü o anda. İhtiyar Kont öldüğüne göre oğlunun onun yerini alması gerekirdi ama durumda bir değişiklik olmuştu: Tarihin akışındaki bir kesinti yüzünden Kont'a başvuran köylüler boşlukta dolaşıp durmak zorunda kalmışlardı. Sonu nerde bulacaklardı? Geri nasıl döneceklerdi? İşlerin yolunda olduğunu nasıl zamanında anlayacaklardı? Topluluğun bir üyesi olan öğretmen bir adım öne çıkarak Kont'un eğitimi işini üstlendi. Elindeki sopayla masanın üzerindekileri yere yuvarladı, masayı karatahta olarak kullanmak üzere yüzü öne gelecek biçimde yatırdı, elindeki tebeşir parçasıyla üzerine 1 rakamını yazdı.</p>

  <p class="normal">İçki masasındaydık, oturduğumuz kanepe giderek küçülüyordu, duvar saatinin akreple yelkovanı durmadan dönüyordu. Uşak kapıdan içeri başını uzattı, ellerimizle bir işaret yaptık ona. Fakat uşak pencerenin önünde oturan birine bakarken büyülenmiş gibiydi. İpek gibi parlayan ince bir siyah kostüm giyen ihtiyar adam yerinden doğruldu, parmakları hâlâ kanepenin kenarlarında duruyordu. "Baba!" diye haykıran oğluna, "Emil!" diye yanıt verdi ihtiyar.</p>

  <p class="indentmetin">Arkadaşlarıma giden yol öyle uzun ki.</p>

  <p class="indentmetin"></p>

  <p class="indentmetin">Prag. İnsanlar gibi dinlerden de geçilmiyor.</p>

  <p class="indentmetin"></p>

  <p class="indentmetin">Hoplar, zıplar, raksedersin</p>

  <p class="indentmetin">Küçük yavru</p>

  <p class="indentmetin">Başın ılık havaya yaslı</p>

  <p class="indentmetin">Rüzgarda nazlı kımıldayan ışıldayan otlarda</p>

  <p class="indentmetin">İnip kalkar ayakcığın.<sup class="calibre2"><a href="../Text/MaviOktav%20Defterleri_split_047.html#footnote119935" id="footnote119935backlink">[35]</a></sup></p>
</body>
</html>
