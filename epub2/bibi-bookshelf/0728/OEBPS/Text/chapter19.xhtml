<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter19">
  <div class="html5_section">
    <h1>XIX</h1>

    <p>Odintsova kendisine ne kadar hâkim olursa olsun, her türlü önyargının ne kadar üstüne çıkmış olursa olsun yine de öğle yemeği için yemek odasına geldiğinde rahatsız görünüyordu. Bununla birlikte yemek oldukça iyi geçti. Porfiriy Platoniç geldi, çeşitli fıkralar anlattı; şehirden yeni dönmüştü. Bu arada Vali Burdalu’nun özel görevlerdeki memurlarına, onları atla bir yere gönderirse çabuk olmaları için mahmuz takmalarını emrettiğini anlattı. Arkadiy, alçak sesle Katya’yla konuşuyor ve diplomatça davranarak Prenses’in gözüne girmeye çalışıyordu. Bazarov inatla susuyor ve surat asıyordu. Odintsova iki kez hiç gizlemeden, açıkça onun, gözlerini yere indirmiş, her bir çizgisinde küçümseyici bir kararlılığın izi bulunan sert ve hırçın suratına baktı ve içinden “Hayır... hayır... hayır...” diye geçirdi. Yemekten sonra Anna Sergeyevna diğerleriyle birlikte bahçeye çıktı ve Bazarov’un kendisiyle konuşmak istediğini görerek yana doğru birkaç adım atıp durdu. Bazarov ona yaklaştı ama yine gözlerini yerden kaldırmadan boğuk bir sesle, “Sizden özür dilemeliyim, Anna Sergeyevna,” dedi. “Bana çok kızmış olmalısınız.”</p>

    <p>“Hayır, size kızmıyorum, Yevgeniy Vasilyeviç,” diye cevap verdi Odintsova, “ama üzüldüm.”</p>

    <p>“Daha kötü ya! Ne olursa olsun yeterince cezalandırıldım. Siz de kabul edersiniz ki, durumum çok aptalca. Bana ‘Neden gidiyorsunuz?’ diye yazmıştınız. Kalamam ve kalmak da istemiyorum. Yarın burada olmayacağım.”</p>

    <p>“Yevgeniy Vasilyiç, neden siz...”</p>

    <p>“Neden mi gidiyorum?”</p>

    <p>“Hayır, bunu demek istemedim.”</p>

    <p>“Geçmişe geri dönemezsiniz Anna Sergeyevna... er ya da geç bu olacaktı. Bu durumda benim gitmem gerekiyor. Kalabileceğim bir tek koşulu anlayabilirim sadece: Ama bu koşul asla gerçekleşemez. Cüretimi bağışlayın, siz beni sevmiyorsunuz ve hiçbir zaman da sevmeyeceksiniz.”</p>

    <p>Bazarov’un gözleri koyu renk kaşlarının altından bir an için parladı.</p>

    <p>Anna Sergeyevna ona karşılık vermedi. “Bu adamdan korkuyorum,” diye geçirdi kafasından.</p>

    <p>“Hoşça kalın efendim,” dedi Bazarov, sanki onun aklından geçen düşünceyi tahmin etmiş gibi ve eve doğru yöneldi.</p>

    <p>Anna Sergeyevna, Bazarov’un arkasından ağır ağır yürüdü, Katya’yı çağırıp koluna girdi. Akşama kadar da Katya’dan ayrılmadı. İskambil oynamadı, solgun ve utanç içindeki yüzüne hiç uymayacak şekilde giderek daha çok gülmeye başladı. Arkadiy şaşıyor ve genç insanların gözledikleri gibi, yani durmadan kendi kendine bu ne demek böyle diye sorular sorarak onu gözlüyordu. Bazarov odasına kapanmıştı; ancak çay saatine doğru döndü. Anna Sergeyevna ona bir iki güzel söz söylemek istedi ama konuşmaya nasıl başlayacağını bilemiyordu.</p>

    <p>Beklenmedik bir olay onu bu sıkıntıdan kurtardı: Başuşak, Sitnikov’un geldiği haberini verdi.</p>

    <p>Genç ilericinin odaya bir bıldırcın gibi uçarak girdiğini sözcüklerle anlatmak oldukça güç. Kendine özgü sırnaşıklığıyla köye, şöyle böyle tanıdığı, onu hiçbir zaman evine davet etmemiş ama topladığı bilgilere göre, kendisine yakın olan akıllı insanları konuk eden bir kadının evine gelmeye karar verdikten sonra yine de konuklardan çekiniyordu ve peşinen af dilemek ve selam vermek yerine güya Yevdoksiya Kukşina’nın, onu Anna Sergeyevna’nın sağlık durumunu öğrenmek için yolladığı ve Arkadiy Nikolayeviç’in de onu her zaman öve öve göklere çıkardığı şeklinde birtakım saçmalıklar geveledi. Öve öve sözüne gelince kekelemeye başladı ve öylesine şaşırdı ki, kendi şapkasının üzerine oturdu. Hiç kimse onu oradan kovmadığı, hatta Anna Sergeyevna onu kız kardeşi ve teyzesine tanıttığı için kısa bir süre içinde kendisini toparladı ve makine gibi konuşmaya başladı. Bayağılıkların ortaya çıkması hayatta sık sık yarar sağlar, son derece gergin olan sinirleri gevşetir, kendine güven ve kendini kaybetme duygularını, insanlara bu duygularla olan yakın bağlarını hatırlatarak dizginler. Sitnikov’un gelişiyle birlikte her şey daha donuk ve daha basit oldu; hatta hepsi de gerektiğinden daha fazla yemek yedi ve her zamankinden yarım saat önce yatmaya gitti.</p>

    <p>Arkadiy yatağında yatarken, soyunmuş olan Bazarov’a, “Bir gün bana söylediğin ‘Neden böyle mahzunsun? Kutsal bir görevi mi yerine getirdin?’ sözlerini şimdi ben sana tekrarlayabilirim,” dedi.</p>

    <p>Bir süreden beri iki genç adam arasında her zaman gizli bir hoşnutsuzluğun veya açıklanmamış kuşkuların işareti olan bir tür yapmacık rahatlık oluşmuştu.</p>

    <p>“Yarın babamın yanına gidiyorum,” dedi Bazarov.</p>

    <p>Arkadiy doğruldu ve dirseğine dayandı. Hem şaşırmış hem de nedense sevinmişti.</p>

    <p>“Ya!” dedi. “Bunun için mi mahzunsun?”</p>

    <p>Bazarov esnedi.</p>

    <p>“Çok şey bilen çabuk yaşlanır.”</p>

    <p>“Ya Anna Sergeyevna ne olacak?” diye devam etti Arkadiy.</p>

    <p>“Ne demek Anna Sergeyevna ne olacak?”</p>

    <p>“Demek istiyorum ki, sana izin verecek mi?”</p>

    <p>“Ona kendimi kiralamadım ya.”</p>

    <p>Arkadiy düşüncelere daldı, Bazarov ise yattı ve yüzünü duvara döndü.</p>

    <p>Birkaç dakikalık bir sessizlik oldu.</p>

    <p>“Yevgeniy!” diye haykırdı birden Arkadiy.</p>

    <p>“Ne var?”</p>

    <p>“Yarın ben de seninle gideceğim.”</p>

    <p>Bazarov hiçbir şey söylemedi.</p>

    <p>“Yalnız ben eve gideceğim,” diye devam etti Arkadiy. “Birlikte Hohlovskiy bucağına kadar gideriz, orada sen Fedotov’un atlarını alırsın. Seninkilerle tanışmaktan memnuniyet duyardım ama onları ve seni rahatsız etmekten korkuyorum. Sonra tekrar bize gelecek misin?”</p>

    <p>“Eşyalarımı sizde bıraktım,” dedi Bazarov yüzünü dönmeden.</p>

    <p>“Benim neden gittiğimi niçin sormuyor? Hem de aynen onun gibi böyle birden?” diye düşündü Arkadiy. “Sahi, ben neden gidiyorum ve o neden gidiyor?” diye düşüncelerini sürdürdü. Kendi sorusuna tatmin edici bir yanıt veremiyordu, yüreği ise bir tür yakıcı maddeyle doluyordu. Böylesine alıştığı bu hayattan ayrılmanın kendisine çok zor geleceğini hissediyordu ama burada yalnız kalmak da tuhaf kaçacaktı. “Aralarında bir şey geçmiş olmalı,” diye kendi kendine hükmetti. “O gittikten sonra ben neden kadının gözünün önünde olayım ki? Onu iyice bıktırırım; hem de elimde kalan son şeyi de kaybederim.” Gözünün önüne Anna Sergeyevna’yı getirdi, sonra genç dulun güzel yüzünün içinden yavaş yavaş başka çizgiler belirmeye başladı.</p>

    <p>“Katya’ya da yazık!” diye fısıldadı Arkadiy bir damla gözyaşının düştüğü yastığa... Saçlarını birden geriye attı ve yüksek sesle, “Şu aptal Sitnikov da hangi şeytana uyup geldi ki?” dedi.</p>

    <p>Bazarov önce yatakta kımıldandı, sonra da şunları söyledi:</p>

    <p>“Görüyorum ki, sen de henüz aptalın birisin birader. Sitnikov gibiler lazım bize. Kafana sok bunu, böyle salaklar benim için gerekli. Hem çömlekleri tanrılar mı pişirecek!..”</p>

    <p>“Bak sen!..” diye düşündü Arkadiy kendi kendine ve Bazarov’un gururunun dipsiz uçurumu bir anda gözlerinin önünde açılıverdi. “Seninle ben o zaman Tanrı mı oluyoruz? Yani sen Tanrısın ama salak ben değilim, değil mi?”</p>

    <p>“Evet,” diye tekrarladı Bazarov suratını asarak, “sen henüz aptalsın.”</p>

    <p>Odintsova, ertesi gün Arkadiy kendisine Bazarov’la birlikte gideceğini söylediği zaman pek bir şaşkınlık göstermedi; dalgın ve yorgun görünüyordu. Katya bir şey demeden ve ciddi bir ifadeyle ona bakıyordu, Prenses bile şalının altından haç çıkardı, ki Arkadiy’in bunu fark etmemesine olanak yoktu; Sitnikov büyük bir telaşa kapılmıştı. Kahvaltıya yeni ve şık, bu kez Slavyanofil olmayan bir kıyafetle yeni inmişti; bir gün önce emrine verilen adamı yanında getirdiği çamaşırların çokluğuyla hayrete düşürmüştü ve aniden arkadaşları onu bırakıp gidiyorlardı! Birkaç kere bir ileri bir geri adım attı, orman kenarında takip edilmekte olan bir tavşan gibi oraya buraya koştu ve birden, neredeyse korku içinde ve neredeyse çığlık atarak kendisinin de gitmek niyetinde olduğunu açıkladı. Odintsova onu alıkoymaya kalkışmadı.</p>

    <p>“Çok rahat bir arabam var,” diye ekledi talihsiz adam, Arkadiy’e dönerek, “sizi götürebilirim, Yevgeniy Vasilyeviç de sizin arabanızı alabilir, o da böylece rahat eder.”</p>

    <p>“Rica ederim, yolumuz aynı değil, gideceğim yer de uzak.”</p>

    <p>“Önemli değil, hiç değil; zamanım çok, üstelik de o tarafta işlerim var.”</p>

    <p>“İhale işleri mi?” diye sordu Arkadiy artık iyice küçümser bir biçimde.</p>

    <p>Ama Sitnikov öyle bir üzüntüye kapılmıştı ki, her zamanki gibi gülmedi bile.</p>

    <p>“Teklifini reddederek Mösyö Sitnikov’u üzmeyin,” dedi Anna Sergeyevna.</p>

    <p>Arkadiy kadına baktı ve başını iyice önüne eğdi.</p>

    <p>Konuklar kahvaltıdan sonra gittiler. Bazarov’la vedalaşan Odintsova, ona elini uzattı ve şöyle dedi:</p>

    <p>“Tekrar görüşeceğiz, değil mi?”</p>

    <p>“Nasıl emrederseniz,” diye cevap verdi Bazarov.</p>

    <p>“O halde görüşeceğiz.”</p>

    <p>Kapıdan ilk Arkadiy çıktı; Sitnikov’un arabasına bindi. Başuşak onun binmesine saygılı bir şekilde yardım etti, Arkadiy ise o sırada onu zevkle dövebilir ya da ağlayabilirdi. Bazarov arabaya yerleşti. Hohlovskiy bucağına vardıktan sonra Arkadiy, hanın sahibi Fedotov’un atları koşmasını bekliyordu ve arabaya yaklaşarak yüzünde önceki gülümsemesiyle Bazarov’a, “Yevgeniy, beni yanına al; seninle gelmek istiyorum,” dedi.</p>

    <p>“Bin,” dedi Bazarov dişlerinin arasından.</p>

    <p>Canlı canlı ıslık çalarak arabasının tekerlekleri etrafında bir aşağı bir yukarı dolaşmakta olan Sitnikov bu sözleri duyunca ağzı açık kaldı, Arkadiy ise sakin sakin eşyalarını onun arabasından aldı, Bazarov’un yanına oturdu ve eski yol arkadaşına saygılı bir selam verdikten sonra “Çek!” diye bağırdı. Araba hızla yola koyuldu ve kısa sürede gözden kayboldu... Çok mahcup olan Sitnikov, kendi arabacısına baktı ama arabacı, koşulu atın kuyruğu üzerine küçük kamçısıyla vurarak oynuyordu. O zaman Sitnikov, arabasına atladı ve yoldan geçen iki köylüye “Şapkanızı giyin ahmaklar!” diye gürledikten sonra şehre doğru yola koyuldu. Şehre çok geç vardı ve ertesi gün Kukşina’nın evinde “iki pis kendini beğenmişe ve kaba herife” iyice verip veriştirdi.</p>

    <p>Arabaya, Bazarov’un yanına binen Arkadiy, onun elini sımsıkı sıktı ve uzun zaman hiçbir şey söylemedi. Besbelli ki, Bazarov bu el sıkmayı da, bu suskunluğu da anlamıştı. Bir önceki gece Bazarov hiç uyumamış ve sigara da içmemişti, birkaç gündür de hemen hemen hiçbir şey yememişti. Gözlerine kadar indirdiği kasketinin altından zayıf profili, somurtkan ve keskin bir şekilde görünüyordu.</p>

    <p>“Birader,” dedi, “bir sigara versene... Baksana, dilim sarı mı?”</p>

    <p>“Sarı,” diye cevap verdi Arkadiy.</p>

    <p>“Demek öyle... sigara da tat vermiyor. Makine bozuldu.”</p>

    <p>“Son zamanlarda gerçekten de değiştin,” dedi Arkadiy.</p>

    <p>“Önemli değil! Düzeliriz. Yalnız canımı sıkan bir şey var: Annem öyle yufka yüreklidir ki, göbeğin mi yok, günde on defa yemek yemezsen kahrından ölür. Babamın ziyanı yoktur, görmüş geçirmiş biridir. Hayır, içemeyeceğim,” diye ekledi ve sigarayı yolun tozları arasına fırlatıp attı.</p>

    <p>“Çiftliğine yirmi beş verst mi kaldı?” diye sordu Arkadiy.</p>

    <p>“Yirmi beş. Şu filozofa sorsana.”</p>

    <p>Arabacı yerinde oturan köylüyü, Fedotov’un yanında çalışan adamı gösterdi.</p>

    <p>Ama filozof, “Allah bilir, burada verstleri kimse ölçmedi,” diye cevap verdi ve ortadaki ata “kafacığını sallayıp duruyor”, yani hep kafasını ileriye atıyor diye yüksek sesle sövmeye devam etti.</p>

    <p>“Evet, evet,” dedi Bazarov, “işte sana bir ders, genç dostum, öğretici bir örnek. Şeytan biliyor ya, ne saçmalık! Her insan incecik bir ipe asılı duruyor, altındaki uçurum her geçen dakika biraz daha açılabilir ama o hâlâ kendine türlü türlü tatsızlıklar yaratıyor, yaşamını mahvediyor.”</p>

    <p>“Neyi ima ediyorsun?” diye sordu Arkadiy.</p>

    <p>“Hiçbir şey ima etmek istemiyorum, ikimizin çok ahmakça davrandığımızı açık açık söylüyorum. Artık ne denebilir ki! Ama daha önce klinikte fark etmiştim: Kim çektiği ağrıya kızarsa o, bu ağrıyı hemen atlatır.”</p>

    <p>“Seni tam olarak anlayamıyorum,” dedi Arkadiy. “Bence senin şikâyet edecek bir şeyin olmamıştır.”</p>

    <p>“Eğer beni tam olarak anlayamıyorsan sana şunu söyleyeceğim: Bence bir kadının, parmağının ucuna olsun sahip olmasına izin vermektense kaldırımda taş kır daha iyidir. Bütün bunlar,” Bazarov, neredeyse sevdiği “romantizm” sözcüğünü söyleyecekti ama kendini tuttu ve dedi ki: “Evet, bütün bunlar saçmadır. Şimdi bana inanmıyorsun ama sana şunu söyleyeceğim: Biz seninle bir kadın toplumu içine düştük ve bu hoşumuza gitti ama böyle bir topluluğu bırakıp gitmek, sıcak bir günde soğuk su dökünmek gibi bir şeydir. Bir erkeğin böyle boş şeylerle uğraşacak zamanı yoktur; erkek gaddar olmalıdır der bir İspanyol atasözü. Hey sen,” diye ekledi, arabacı yerinde oturan köylüye dönerek, “sen akıllı adam, karın var mı?”</p>

    <p>Köylü, iki arkadaşa yassı ve gözleri iyi görmeyen yüzünü gösterdi.</p>

    <p>“Karım mı? Var. Karısız olur mu?”</p>

    <p>“Onu döver misin?</p>

    <p>“Karımı mı? Bazen olur. Sebepsiz yere dövmem.”</p>

    <p>“Pek güzel. Peki, o seni döver mi?”</p>

    <p>Köylü dizginleri çekti.</p>

    <p>“Ne diyorsun sen, bey. Sen hep şaka edersin zaten...” Galiba gücenmişti.</p>

    <p>“Duyuyor musun Arkadiy Nikolayeviç! Sizinle bizi dövdüler... işte okumuş adam olmak ne demektir anla.”</p>

    <p>Arkadiy zoraki bir şekilde gülümsedi, Bazarov ise arkasını döndü ve yol boyunca ağzını bir daha açmadı.</p>

    <p>Yirmi beş verst Arkadiy’e koca bir elli verst kadar göründü. Ama sonunda düz bir tepenin inişinde Bazarov’un ana babasının yaşadığı küçük köy ortaya çıktı. Köyün yanında, genç akağaç korusunun içinde samandan çatısıyla bey evi göründü. İlk köy evinin önünde şapkalı iki köylü duruyor ve kavga ediyorlardı. “Koca bir domuzsun sen,” diyordu biri diğerine, “küçük bir domuz yavrusundan daha kötüsün.”</p>

    <p>“Senin karın da cadının biri,” diye karşılık veriyordu öteki.</p>

    <p>“Birbirlerine karşı serbest davranışlarına ve söyledikleri sözlerin rahatlığına bakılırsa,” dedi Bazarov Arkadiy’e, “babamın köylüleri hiç de baskı altında değiller. İşte kendisi de evin önüne çıkıyor. Demek, çan seslerini işitti. O, o işte, boyundan bosundan tanıdım. Vay be! Yalnız nasıl da saçları ağarmış, zavallıcık!”</p>
  </div>
</body>
</html>
