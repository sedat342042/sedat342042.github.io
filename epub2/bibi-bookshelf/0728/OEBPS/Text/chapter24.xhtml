<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter24">
  <div class="html5_section">
    <h1>XXIV</h1>

    <p>İki saat kadar sonra Bazarov’un kapısını çaldı.</p>

    <p>“Bilimsel araştırmalarınıza engel olduğum için sizden özür dilemeliyim,” diye konuşmaya başladı pencerenin yanındaki sandalyeye kurularak ve iki eliyle fildişi saplı kalın bastonuna (genellikle bastonsuz dolaşırdı) dayanarak, “ama bana beş dakika zaman ayırmanızı rica etmek zorundayım... daha fazla değil.”</p>

    <p>“Bütün zamanlarım emrinize amadedir,” diye cevap verdi Bazarov. Pavel Petroviç’in kapının eşiğinden içeri adım attığı andan beri Bazarov’un yüzünde sanki bir şey dolaşıp duruyordu.</p>

    <p>“Bana beş dakika yeter. Size bir soru sormaya geldim.”</p>

    <p>“Soru mu? Ne hakkında?”</p>

    <p>“Dinlemek lütfunda bulunursanız. Kardeşimin evine geldiğiniz ilk günlerde, sizinle seve seve sohbet etmeyi kabul ettiğim zamanlarda pek çok konudaki hükümlerinizi işitmek fırsatını bulmuştum ama hatırladığıma göre, ne aramızda ne de benim bulunduğum ortamlarda genel olarak düellodan hiç söz edilmemişti. Bu konudaki düşünceniz neyse öğrenebilir miyim?”</p>

    <p>Pavel Petroviç’i karşılamak için ayağa kalkmış olan Bazarov masanın kenarına ilişti ve kollarını kavuşturdu.</p>

    <p>“Düşüncem şöyle,” dedi, “teorik açıdan düello saçmadır; pratik açıdan ise, farklı bir meseledir.”</p>

    <p>“Yani, eğer sizi doğru anladıysam demek istiyorsunuz ki, düello konusundaki teorik düşünceniz ne olursa olsun, pratikte karşılığını istemeden kendinize hakaret edilmesine izin vermezsiniz.”</p>

    <p>“Düşüncemi tam olarak anladınız.”</p>

    <p>“Çok iyi, efendim. Bunu sizden işitmek çok hoşuma gitti. Sözleriniz beni belirsizlikten kurtarıyor...”</p>

    <p>“Kararsızlıktan demek istiyorsunuz.”</p>

    <p>“Hepsi de bir, efendim; beni anlamanız için öyle söyledim; ben... süslü laflara meraklı değilim. Sözleriniz beni üzücü bir gereklilikten kurtarıyor. Sizinle düello etmeye karar verdim.”</p>

    <p>Bazarov’un gözleri faltaşı gibi açıldı.</p>

    <p>“Benimle mi?”</p>

    <p>“Evet, sizinle.”</p>

    <p>“Ama ne için? Çok rica ederim.”</p>

    <p>“Nedenini size açıklayabilirdim,” diye lafa girdi Pavel Petroviç. “Ama bu konuda susmayı tercih ederim. Bana göre siz burada fazlasınız; size tahammül edemiyorum, sizden nefret ediyorum, eğer sizin için bu kadarı yeterli değilse...”</p>

    <p>Pavel Petroviç’in gözleri parladı... Bazarov’un da gözleri alev alev yanmaya başladı.</p>

    <p>“Çok iyi, efendim,” dedi Bazarov. “Daha fazla açıklamaya gerek yok. Şövalye ruhunuzu benim üzerimde denemek hayali aklınıza geliverdi. Sizi bu zevkten yoksun bırakabilirdim ama olsun!”</p>

    <p>“Size çok minnetarım,” diye karşılık verdi Pavel Petroviç, “ve artık beni zora başvurmak zorunda bırakmadan davetimi kabul ettiğinize güvenebilirim.”</p>

    <p>“Yani, mecazi laflar etmeden söylersek, şu bastona başvurmadan demek istiyorsunuz, değil mi?” dedi Bazarov soğukkanlılıkla. “Son derece doğru. Bana hakaret etmenize zerre kadar gerek yok. Bu büsbütün tehlikesiz de olmayabilir. Bir centilmen olarak kalabilirsiniz... davetinizi ben de centilmence kabul ediyorum.”</p>

    <p>“Pek güzel,” dedi Pavel Petroviç ve bastonunu köşeye bıraktı. “Şimdi düellomuzun kuralları hakkında bir iki söz edelim; ancak en baştan sormak isterim, düello davetime bahane olabilecek formalite icabı küçük bir tartışmayı gerekli görür müsünüz acaba?”</p>

    <p>“Hayır, formalitesiz daha iyi.”</p>

    <p>“Ben de öyle düşünüyorum. Çatışmamızın gerçek nedenleri üzerinde durmayı da aynı şekilde yersiz görüyorum. Biz birbirimize tahammül edemiyoruz. Daha başka bir şeye ihtiyaç var mı?”</p>

    <p>“Daha başka bir şeye ihtiyaç var mı?” diye Bazarov alaycı bir tavırla tekrarladı.</p>

    <p>“Düellonun koşullarına gelince; tanıklarımız olmayacak, hem nereden tanık bulacağız?”</p>

    <p>“Sahi ya, nereden bulacağız?”</p>

    <p>“Size şunu teklif etmekten şeref duyarım: Yarın erkenden, mesela saat altıda, korunun arkasında, tabancayla düello edelim; mesafe on adım...”</p>

    <p>“On adım mı? Öyle olsun. Bu mesafeden de birbirimizden nefret edebiliriz.”</p>

    <p>“Sekiz de olabilir,” dedi Pavel Petroviç.</p>

    <p>“Olabilir, neden olmasın ki!”</p>

    <p>“İki defa ateş edilecek; her ihtimale karşı taraflardan her biri cebine ölümünden kendisinin sorumlu olduğunu belirten bir not koyacak.”</p>

    <p>“İşte bunu hiç kabul edemem,” dedi Bazarov. “Fransız romanlarını andırıyor biraz, inandırıcı olmayan bir yanı var.”</p>

    <p>“Belki. Ancak cinayetle suçlanmanın hoş bir şey olmadığını da kabul edersiniz herhalde?”</p>

    <p>“Kabul ederim. Bu üzücü suçlamadan kurtulmanın bir yolu var ama. Düello tanıklarımız olmayacak, ancak bir tanığımız olabilir.”</p>

    <p>“Kimmiş, sorabilir miyim?”</p>

    <p>“Pyotr.”</p>

    <p>“Hangi Pyotr?”</p>

    <p>“Kardeşinizin uşağı. Çağdaş eğitimin zirvesine çıkmış biri ve bu gibi durumlarda rolünü <em>komilfo</em><a class="si-noteref epub-type_noteref" href="#f58" id="ref_f58">58</a> oynayacak biri.”</p>

    <p>“Sanıyorum şaka yapıyorsunuz, beyefendi.”</p>

    <p>“Hiç de değil. Teklifimi ayrıntılı olarak düşünürseniz sağduyuya dayanan ve basit bir teklif olduğuna inanacaksınız. Mızrak çuvala sığmaz, Pyotr’u ben gerektiği biçimde hazırlama ve savaş alanına getirme işini üzerime alıyorum.”</p>

    <p>“Şaka yapmayı sürdürüyorsunuz,” dedi Pavel Petroviç sandalyeden kalkarak. “Fakat hazır olduğunuzu bana nezaketle ifade ettikten sonra sizden başka bir talepte bulunma hakkına da sahip değilim... Şu halde, her şey ayarlanmış oldu... Ha sırası gelmişken, tabancanız var mı?”</p>

    <p>“Tabancam nereden olacak, Pavel Petroviç? Ben savaşçı değilim ki.”</p>

    <p>“Öyleyse size benimkileri teklif ediyorum. Beş yıldır bu tabancalarla ateş etmediğimden emin olabilirsiniz.”</p>

    <p>“Bu çok rahatlatıcı bir haber.”</p>

    <p>Pavel Petroviç bastonunu aldı...</p>

    <p>“Bundan sonra bana sadece size teşekkür etmek ve işinizle baş başa bırakmak kalıyor, sayın beyefendi. Sizi selamlamaktan şeref duyarım. “</p>

    <p>“Güle güle, o zevkli buluşmamıza kadar hoşça kalın, saygıdeğer efendim,” dedi Bazarov konuğunu uğurlarken.</p>

    <p>Pavel Petroviç çıktı, Bazarov ise kapının önünde durdu ve birden bağırdı: “Tuh, Allah belanı versin! Ne kadar güzel ve ne kadar aptalca! Amma da komedi parçaladık! Eğitilmiş köpekler arka ayaklarının üzerinde dans ediyorlar sanki. Ama reddetmek olanaksızdı; kaldırır bastonu indirirdi, o zaman da... (Bazarov, sadece bunu düşününce bile sapsarı kesildi; bütün gururu ayaklanmıştı sanki.) O zaman da onu kedi yavrusu gibi boğuverirdim.” Mikroskopunun başına döndü ama yüreği pır pır ediyordu, gözlemler için gerekli olan sakinliği de yok olmuştu. “Bizi gördü bugün,” diye düşündü, “ama bunu kardeşini savunmak için mi yaptı acaba? Bir kerecik öpmekten ne olur ki? Başka bir şey var işin içinde. Vay, vay! Kendisi de âşık olmasın sakın? Tabii, âşık; gün gibi ortada. Amma da akıl almaz iş!.. Kötü!” diye karar verdi sonunda, “Ne tarafından bakarsan bak kötü. Birincisi, alnımızı kurşunlara hedef yapacağız ve ne olursa olsun gitmek gerekecek; oysa burada Arkadiy var... ve şu hanımböceği Nikolay Petroviç. Kötü, çok kötü.”</p>

    <p>Gün çok sakin ve çok uyuşuk bir şekilde geçti. Feneçka sanki dünyada yoktu; deliğindeki fare gibi odasında oturdu. Nikolay Petroviç’in kaygılı bir görünüşü vardı. En çok umut bağladığı buğdaylarında hastalık görüldüğünü haber vermişlerdi. Pavel Petroviç, herkesi, hatta Prokovyiç’i bile buz gibi nezaketiyle eziyordu. Bazarov, babasına mektup yazmaya girişti ama mektubu yırtıp masanın altına fırlattı. “Ölürsem,” diye geçirdi aklından, “öğrenirler nasılsa ama ölmeyeceğim. Hayır, daha uzun zaman bu dünyada çile çekeceğim.” Pyotr’a ertesi gün ortalık aydınlanır aydınlanmaz önemli bir iş için yanına gelmesini söyledi; Pyotr, Bazarov’un Petersburg’a giderken kendisini de yanına almak istediğini sandı. Bazarov geç yattı ve bütün gece karmakarışık rüyalar rahat vermedi... Odintsova karşısında dönüp duruyordu, kâh annesi oluyordu kâh arkasında kara bıyıklı bir kediyle dolaşıyordu, bu kedi de Feneçka’ydı; Pavel Petroviç ise ona düello yapmak zorunda olduğu büyük bir orman olarak görünüyordu. Pyotr onu saat dörtte uyandırdı; hemen giyindi ve Pyotr’la birlikte çıktı.</p>

    <p>Güzel, serin bir sabahtı; küçük benek benek bulutlar, açık mavi gökyüzünde kuzu postları gibi duruyordu; yaprakların ve otların üzerine küçük çiy taneleri dökülmüştü, örümcek ağlarının üzerinde de çiy tanecikleri gümüş gibi parlıyordu; ıslak kara toprak şafağın kızıl izini henüz koruyordu; gökyüzünün her yanından tarlakuşlarının şarkıları dökülüyordu. Bazarov koruluğa kadar gitti, ormanın kenarında gölgelik bir yere oturdu ve Pyotr’a, ondan nasıl bir hizmet beklediğini ancak o zaman açtı. Eğitimli uşak ölecek kadar korktu; fakat Bazarov, uzakta durup bakmaktan başka yapacağı bir şey olmadığını ve hiçbir şeyden sorumlu tutulmayacağını söyleyerek onu sakinleştirdi. “Bu arada,” diye ekledi, “sana ne kadar önemli bir rol düştüğünü sakın aklından çıkarma!” Pyotr kollarını iki yana açtı, gözlerini yere indirdi ve yemyeşil bir suratla bir kayın ağacına dayandı.</p>

    <p>Maryino’dan gelen yol, korunun çevresinden dolanıyordu; yolun üzerinde ince bir toz tabakası vardı, dünden beri ne bir tekerlek ne de bir ayak değmişti. Bazarov elinde olmadan yola bakıp duruyor, otları koparıp ısırıyordu. Kendi kendine durmadan “Ne aptallık!” diyordu. Sabah serinliği bir iki kez içini ürpertmişti... Pyotr, gizlice ona bakıyordu ama Bazarov sadece gülümsedi: Korkmuyordu.</p>

    <p>Yolda nal sesleri duyuldu... Ağaçların arkasından bir köylü ortaya çıktı. Birbirine bağlı iki atı önüne katmış gidiyordu. Bazarov’un yanından geçerken şapkasını çıkarmadan öyle tuhaf baktı ki, besbelli Pyotr bunu kötü bir işaret sayıp hayrete düştü. “Bu da erkenden kalkmış,” diye düşündü Bazarov, “ama hiç değilse iş için, ya biz?”</p>

    <p>“Galiba geliyorlar, efendim,” diye fısıldadı birden Pyotr.</p>

    <p>Bazarov kafasını kaldırdı ve Pavel Petroviç’i gördü. Kareli ince bir ceket ve kar gibi beyaz bir pantolon giymiş olan Pavel Petroviç yolda hızlı adımlarla yürüyordu; koltuğunun altında yeşil çuhaya sarılmış bir kutu taşıyordu.</p>

    <p>“Özür dilerim, galiba sizi beklettim,” dedi önce Bazarov’a, sonra o anda bir tür düello tanığı olarak saygı duyduğu Pyotr’a eğilerek selam verdi. “Uşağımı uyandırmak istemedim.”</p>

    <p>“Zararı yok, efendim,” diye cevap verdi Bazarov, “biz de yeni geldik zaten.”</p>

    <p>“Ya! İyi öyleyse!” Pavel Petroviç etrafa bakındı. “Hiç kimse görünmüyor, kimse engel olamayacak demektir... Başlayabilir miyiz?”</p>

    <p>“Başlayalım.”</p>

    <p>“Yeniden açıklamamı istemezsiniz, sanırım, değil mi?”</p>

    <p>“İstemem.”</p>

    <p>“Siz doldurmak ister misiniz?” diye sordu Pavel Petroviç, kutudan tabancaları çıkararak.</p>

    <p>“Hayır; siz doldurun, ben de adımlamaya başlayayım. Benim adımlarım daha uzun,” diye ekledi Bazarov gülümseyerek. “Bir, iki, üç...”</p>

    <p>“Yevgeniy Vasilyeviç,” diye kekeledi Pyotr güçlükle (hummaya tutulmuş gibi titriyordu), “izin verirseniz, ben buradan uzaklaşacağım.”</p>

    <p>“Dört... beş... Git, birader, git; hatta ağacın arkasında durabilirsin, kulaklarını da tıkayabilirsin, sadece gözlerini kapama; düşen olursa hemen kaldırmaya koş. Altı... yedi... sekiz...” Bazarov durdu, “Yeter mi,” dedi Pavel Petroviç’e dönerek, “iki adım daha gideyim mi yoksa?”</p>

    <p>“Nasıl isterseniz,” dedi Pavel Petroviç, ikinci kurşunu namluya sürerken.</p>

    <p>“Pekâlâ, iki adım daha gidelim.” Bazarov, çizmesinin burnuyla yere bir çizgi çizdi. “İşte sınır çizgisi burası. Ha sırası gelmişken, her birimiz sınırdan kaç adım uzaklaşabiliriz? Bu da önemli bir konudur. Dün bu konuyu konuşmamıştık.”</p>

    <p>“Sanırım, on adım,” diye yanıt verdi Pavel Petroviç, her iki tabancayı da Bazarov’a uzatarak. “Seçin lütfen.”</p>

    <p>“Lütfedeyim. Ama kabul edin Pavel Petroviç, şu bizim düellomuz gülünç denecek kadar garip bir şey. Tanığımızın suratına bir bakın.”</p>

    <p>“Canınız hep şaka yapmak istiyor,” diye cevap verdi Pavel Petroviç. “Düellomuzun tuhaf olduğunu inkâr etmiyorum ama sizinle ciddi olarak düello etmek niyetinde olduğumu peşinen söylemeyi de görev sayıyorum. <em>A bon entendeur, salut!</em><a class="si-noteref epub-type_noteref" href="#f59" id="ref_f59">59</a>”</p>

    <p>“Ah! Birbirimizi öldürmeye karar verdiğimizden hiç kuşkum yok ama neden biraz gülmeyelim ve <em>utile</em> ile <em>dulci</em>’yi<a class="si-noteref epub-type_noteref" href="#f60" id="ref_f60">60</a> birleştirmeyelim? İşte böyle: Siz bana Fransızca söylediniz, ben de size Latince karşılık verdim.”</p>

    <p>“Ben ciddi olarak dövüşeceğim,” diye tekrarladı Pavel Petroviç ve yerine doğru yürüdü. Bazarov, kendi tarafında sınır çizgisinden öteye doğru on adım daha saydı ve durdu.</p>

    <p>“Hazır mısınız?” diye sordu Pavel Petroviç.</p>

    <p>“Tamamen.”</p>

    <p>“Yaklaşalım öyleyse.”</p>

    <p>Bazarov sessizce ilerledi, Pavel Petroviç de sol elini cebine sokup tabancanın namlusunu yavaş yavaş yukarıya kaldırarak ona doğru yürüdü... “Dosdoğru burnuma nişan alıyor,” diye düşündü Bazarov, “gözünü de nasıl özene bezene kısıyor, haydut! Yalnız bu hiç de hoş bir duygu değil. Saatinin zincirine bakayım bari...” Bir şey Bazarov’un kulağının dibinden tiz bir sesle geçti ve aynı anda atış sesi duyuldu. “Sesi duyduğuma göre demek bir şey olmadı,” diye düşündü hemen. Bir adım daha attı ve nişan almadan tetiğe bastı.</p>

    <p>Pavel Petroviç hafifçe sarsıldı ve eliyle bacağının üst kısmını tuttu. Beyaz pantolonunun üzerinde ince bir kan çizgisi belirdi.</p>

    <p>Bazarov tabancayı bir kenara fırlattı ve rakibine doğru yaklaştı.</p>

    <p>“Yaralandınız mı?” dedi.</p>

    <p>“Beni sınır çizgisine kadar çağırma hakkınız vardı,” dedi Pavel Petroviç, “yarama gelince, önemli değil. Koşullara göre birer atış hakkımız daha var.”</p>

    <p>“Kusura bakmazsanız, başka bir sefere bırakalım bunu,” diye cevap verdi Bazarov ve sararmaya başlayan Pavel Petroviç’i kucakladı. “Artık bir düellocu değil, doktorum ve öncelikle yaranıza bakmak zorundayım! Pyotr! Buraya gel, Pyotr! Nereye saklandın?”</p>

    <p>“Bütün bunlar saçmalık... Kimsenin yardımına ihtiyacım yok,” dedi Pavel Petroviç kesik kesik konuşarak, “ve... biz... gene...” Bıyıklarını çekiştirmek istedi ama kollarının gücü tükendi, gözleri kaydı ve kendini kaybetti.</p>

    <p>“Buyrun bakalım, bayıldı! Neden acaba?” diye elinde olmadan bağırdı Bazarov Pavel Petroviç’i otların üzerine bırakarak. “Bakalım neyi varmış?” Mendilini çıkardı, kanı sildi, yaranın etrafını yokladı... “Kemik zarar görmemiş,” diye mırıldandı dişlerinin arasından, “kurşun pek derine inmeden delip geçmiş, sadece bir tek kasa, <em>vastus externus</em>’a zarar vermiş. Üç hafta sonra dans bile eder!.. Peki neden bayıldı öyleyse? Ah, bu sinirli insanlar! Derisi de ne kadar inceymiş.”</p>

    <p>“Öldüler mi, efendim?” Pyotr’un titrek sesi duyuldu arkasında.</p>

    <p>Bazarov dönüp baktı.</p>

    <p>“Git çabuk su getir, birader, seni de beni de mezara gönderir merak etme.”</p>

    <p>Fakat mükemmel eğitilmiş uşak, herhalde onun sözlerini anlamamıştı ki yerinden kımıldamıyordu. Pavel Petroviç yavaş yavaş gözlerini açtı. “Ölüyor!” diye fısıldadı Pyotr ve haç çıkarmaya koyuldu.</p>

    <p>“Haklısınız... Ne aptal bir surat!” dedi yaralı centilmen zoraki bir gülümsemeyle.</p>

    <p>“Hadi git, su getir, iblis!” diye bağırdı Bazarov.</p>

    <p>“Gerek yok... Bir anlık bir <em>vertige</em><a class="si-noteref epub-type_noteref" href="#f61" id="ref_f61">61</a> işte... Oturmama yardım ediniz... işte böyle... Bu sıyrığı bir şeyle bağlamak yeterli olur, eve yürüyerek gidebilirim, olmazsa benim için bir araba gönderebilirsiniz. İsterseniz, düelloyu tekrarlamayız. Çok kibar davrandınız... bugün, bugün... bunu bilin.”</p>

    <p>“Geçmişi hatırlamanın lüzumu yok,” diye itiraz etti Bazarov, “geleceğe gelince; onun için de kafa patlamaya değmez, çünkü hemen savuşmak niyetindeyim. Hadi, bacağınızı sarayım: Yaranız tehlikeli değil ama yine de kanı durdurmak lazım. Ama ilk önce şu ölüyü diriltelim.”</p>

    <p>Bazarov, Pyotr’u yakasından tutup sarstı ve onu araba getirmesi için yolladı.</p>

    <p>“Bana bak birader, korkma,” dedi Pavel Petroviç, “bunu ona haber vermeyi de sakın aklından geçirme.”</p>

    <p>Pyotr hızla uzaklaştı; o araba getirmeye koşarken iki rakip yere oturdular ve konuşmadılar. Pavel Petroviç, Bazarov’a bakmamaya çalışıyordu; her şeye rağmen onunla barışmak istemiyordu; gösterdiği kibirden, başarısızlığından, kendisinin sebep olduğu bu işten utanıyordu. Bu arada bu işin bundan daha iyi bir şekilde bitemeyeceğini de hissediyordu. “En azından buralarda dolaşıp durmayacak,” diye kendini avuttu, “buna da şükür.” Ağır ve insanı rahatsız eden sessizlik uzuyordu. İkisi de iyi değillerdi. Her biri, diğerinin kendisini anladığını biliyordu. Dostlar için bunu bilmek iyidir, düşmanlar içinse son derece kötüdür, özellikle de bir açıklama yapma ya da bırakıp gitme olanağı yoksa.</p>

    <p>“Bacağınızı sıkı mı bağlamışım?” diye sordu nihayet Bazarov.</p>

    <p>“Hayır, zararı yok, pek güzel,” diye cevap verdi Pavel Petroviç ve biraz bekledikten sonra ekledi: “Kardeşimi kandırmak zordur, ona politika yüzünden atıştığımızı söylememiz gerekecek.”</p>

    <p>“Çok iyi,” dedi Bazarov. “Bütün İngiliz hayranlarına küfrettiğimi söyleyebilirsiniz.”</p>

    <p>“Pek güzel. Şu adam hakkımızda ne düşünüyor dersiniz?” diye devam etti Pavel Petroviç, düellodan birkaç dakika önce Bazarov’un yanından birbirine bağlı atları önüne katmış giden ve geri dönerken “beyefendileri” görünce “telaşlanan” ve şapkasını çıkaran adamı göstererek.</p>

    <p>“Kim bilir!” diye cevapladı Bazarov. “Büyük olasılıkla hiçbir şey düşünmüyordur. Rus köylüsü en gizemli yabancıdır. Bayan Ratcliff bir zamanlar ondan ne kadar çok söz etmiştir. Kim anlar onu? Kendi kendisini bile anlamaz o.”</p>

    <p>“Ya! Demek böyle düşünüyorsunuz!” diye söze başlamıştı ki Pavel Petroviç, birden haykırdı: “Bakın, bakın, sizin şu aptal Pyotr’un yaptığına bakın! Kardeşim buraya geliyor!”</p>

    <p>Bazarov döndü ve arabada oturan Nikolay Petroviç’in bembeyaz yüzünü gördü. Nikolay Petroviç araba durmadan aşağı atladı ve ağabeyine doğru atıldı.</p>

    <p>“Bu da ne demek oluyor?” dedi heyecanlı bir sesle. “Yevgeniy Vasilyiç, çok rica ederim, nedir bu böyle?”</p>

    <p>“Bir şey yok,” diye cevap verdi Pavel Petroviç, “boşu boşuna seni de rahatsız ettiler. Bay Bazarov’la biraz atıştık ve ben cezamı buldum birazcık.”</p>

    <p>“Bütün bunlar neden oldu, Allah aşkına?”</p>

    <p>“Nasıl anlatayım sana? Bay Bazarov Sir Robert Pill’ den saygısızca söz etti. Bu arada ekleyeyim, hepsi benim suçum, Bay Bazarov ise çok iyi davrandı. Onu düelloya ben çağırdım.”</p>

    <p>“Ama üstün başın kan içinde, rica ederim!”</p>

    <p>“E, sen ne sanıyordun, damarlarımda su olduğunu mu? Zaten kanımın bu şekilde akmasının bana faydası bile var, doğru değil mi, doktor? Arabaya binmeme yardım et ve üzülmekten vazgeç. Yarın iyileşirim. Ha işte böyle, çok iyi. Hadi arabacı sür.”</p>

    <p>Nikolay Petroviç arabanın arkasından yürüyordu; Bazarov geride kalmıştı...</p>

    <p>“Şehirden başka bir doktor getirtene dek ağabeyimle ilgilenmenizi rica edeceğim,” dedi Nikolay Petroviç Bazarov’a.</p>

    <p>Bazarov, bir şey demeden başını eğdi.</p>

    <p>Bir saat sonra Pavel Petroviç, bacağı sargı beziyle ustaca sarılmış olarak yatağında yatıyordu. Bütün ev telaşa kapılmıştı; Feneçka fenalık geçirmişti. Nikolay Petroviç kimseye göstermeden parmaklarını büküp duruyordu, Pavel Petroviç ise gülüyor ve özellikle Bazarov’la şakalaşıyordu; ince patiskadan bir gömlek, şık bir robdöşambr ve fes giymişti, pencerenin perdelerini açtırmamıştı ve perhiz yapması gerekeceğini söyleyerek şaka yollu sızlanıp duruyordu. Ancak geceye doğru ateşi yükseldi; başı ağrımaya başladı. Şehirden çağrılan doktor geldi. (Nikolay Petroviç ağabeyini dinlememişti, hem bunu Bazarov da istiyordu; bütün gün sapsarı ve öfkeli bir suratla odasında oturmuştu ve sadece kısa bir süre için hastanın yanına uğramıştı; iki defa Feneçka’yla karşılaşmıştı ama genç kadın korkuyla sıçrayarak ondan kaçmıştı.) Yeni doktor serinletici içecekler tavsiye etmiş, bu arada hiçbir tehlike olmadığına dair Bazarov’un söylediği sözleri doğrulamıştı. Nikolay Petroviç, doktora kardeşinin dikkatsizlik yüzünden kendi kendisini yaraladığını söylemiş, doktor da buna “Hmm!” diye karşılık vermişti. Ama oracıkta eline yirmi beş gümüş ruble sayılınca “Demeyin! Sahiden de çok sık oluyor böyle şeyler!” demişti.</p>

    <p>Evde hiç kimse yatmadı ve hatta üstünü bile çıkartmadı. Nikolay Petroviç ikide bir ayaklarının ucuna basarak ağabeyinin yanına giriyor ve yine ayaklarının ucuna basarak çıkıyordu; Pavel Petroviç dalıyordu, hafifçe inliyordu, ona Fransızca “<em>Couchez-vous</em>”<a class="si-noteref epub-type_noteref" href="#f62" id="ref_f62">62</a> diyor ve su istiyordu. Nikolay Petroviç, Feneçka’yla ona bir bardak limonata gönderdi; Pavel Petroviç Feneçka’ya dikkatli dikkatli baktı ve limonatayı dibine kadar içti. Pavel Petroviç önceleri birbiriyle ilgisiz laflar ediyordu; sonra birden gözlerini açtı ve yatağının yanında kaygıyla üzerine eğilmiş kardeşini görünce şöyle dedi:</p>

    <p>“Feneçka’da Nelli’yle ortak bir şey var, değil mi, Nikolay?”</p>

    <p>“Hangi Nelli, Paşa?”</p>

    <p>“Bunu nasıl sorarsın? Prenses R. Özellikle de yüzünün üst kısmı. <em>C’est de la même famille</em><a class="si-noteref epub-type_noteref" href="#f63" id="ref_f63">63</a>.”</p>

    <p>Nikolay Petroviç hiçbir yanıt vermedi, bir insanda eski duyguların bu derece canlı kalmasına içinden şaştı.</p>

    <p>“Eski sevda su yüzüne çıktı demek,” diye düşündü.</p>

    <p>“Ah, bu uçarı yaratığı ne kadar severim!” diye inledi Pavel Petroviç , elini kederle başının altına koyarak. “Hiçbir küstah herifin ona dokunmaya kalkışmasına tahammül edemem...” diye mırıldandı birkaç dakika sonra.</p>

    <p>Nikolay Petroviç yalnızca iç geçirdi; bu sözlerin kimin için söylendiğinden de hiç kuşkulanmadı.</p>

    <p>Bazarov ertesi gün saat sekizde Nikolay Petroviç’in yanına geldi. Hazırlanmış, bütün kurbağalarını, böceklerini ve kuşlarını salıvermişti.</p>

    <p>“Benimle vedalaşmaya mı geldiniz?” dedi Nikolay Petroviç, onu karşılamak için ayağa kalkarak.</p>

    <p>“Aynen öyle, efendim.”</p>

    <p>“Sizi anlıyorum ve tamamen haklı buluyorum. Benim zavallı ağabeyim kesinlikle suçlu: Zaten cezasını da çekiyor. Sizi başka türlü davranamayacak durumda bıraktığını bana kendisi söyledi. Bu düellodan, bir dereceye kadar sadece karşılıklı görüşlerinizdeki sürekli anlaşmazlıkla açıklanabilecek bu düellodan kaçınmanızın mümkün olmadığına inanıyorum. (Nikolay Petroviç konuşurken lafları karıştırıyordu.) Ağabeyim eski kafalı bir adamdır, asabi ve inatçıdır... Tanrı’ya şükür bu kadarla kaldı. Bu durumun ortaya çıkmaması için gereken her türlü önlemi aldım...”</p>

    <p>“Herhangi bir şey çıkacak olursa her ihtimale karşı size adresimi bırakayım,” dedi Bazarov ilgisiz bir tavırla.</p>

    <p>“Umarım, hiçbir şey çıkmaz, Yevgeniy Vasilyeviç... Evimdeki misafirliğinizin bu şekilde sonuçlanmasına çok üzülüyorum. Benim için daha da üzücü olan, Arkadiy’in...”</p>

    <p>“Onunla mutlaka görüşeceğim,” dedi Bazarov. Her türden “açıklamalar” ve “belirtmeler” onda hep sabırsızlık doğururdu. “Göremezsem, sizden ona selamımı söylemenizi ve üzüntümü ifade etmenizi rica edeceğim.”</p>

    <p>“Ben de özür...” diyordu tam Nikolay Petroviç eğilerek ama Bazarov lafının sonunu beklemedi ve çıktı.</p>

    <p>Bazarov’un gideceğini öğrenen Pavel Petroviç, onu görmek ve elini sıkmak istedi. Ama Bazarov onun yanında da buz gibi davrandı; Pavel Petroviç’in yüce gönüllü biri olduğunu göstermek istediğini anlıyordu. Feneçka’yla vedalaşmayı başaramadı; onunla yalnızca pencereden göz göze geldi. Feneçka’nın yüzü kederli göründü. “Buralarda yitip gidiyor!” dedi kendi kendine... “Ama bir yolunu bulur belki de!” Pyotr o kadar duygulanmıştı ki, Bazarov ona “Senin gözlerin sulak yerde mi bulunuyor yoksa?” diye sorup yatıştırana kadar omzuna dayanıp ağladı. Dunyaşa ise heyecanını gizlemek için koruya kaçmak zorunda kalmıştı. Bütün bu üzüntünün suçlusu arabaya bindi, sigarasını yaktı ve dördüncü verstte, yolun dönemecinde, yeni yapılan bey eviyle Kirsanov çiftliği bir çizgi halinde son kez gözüne iliştiğinde yere tükürdü ve “Aşağılık beyzadeler!” diye mırıldanıp kaputuna daha sıkı sarıldı.</p>

    <p>Pavel Petroviç kısa zamanda iyileşti ama bir hafta kadar yatakta yatması gerekti. Kendi ifadesiyle “esaret” dönemini sabırla geçiriyordu, yalnız tuvaletiyle çok uğraşıyor ve sürekli olarak kolonya dökülmesini emrediyordu. Nikolay Petroviç ona dergi okuyordu, Feneçka eskisi gibi hizmet ediyor, etsuyu, limonata, rafadan yumurta, çay getiriyordu ama Pavel Petroviç’in odasına her girişinde gizli bir korkuya kapılıyordu. Pavel Petroviç’in beklenmedik davranışı evdeki bütün insanları, herkesten de çok Feneçka’yı korkutmuştu; bir tek Prokovyiç şaşırmadı ve onun zamanında da beylerin dövüştüklerini, “yalnız soylu beylerin kendi aralarında dövüştüklerini, böyle madrabazları ise kabalıkları yüzünden at ahırına kapatıp dayak attırdıklarını” söyledi.</p>

    <p>Feneçka’nın vicdanı hemen hemen hiç sızlamıyordu ama tartışmanın gerçek nedeniyle ilgili düşünce zaman zaman onu üzüyordu; zaten Pavel Petroviç de ona öyle tuhaf bakıyordu ki... arkasını döndüğünde bile gözlerini üzerinde hissediyordu. İçindeki hiç geçmeyen kaygı yüzünden zayıflamış, daha da güzelleşmişti.</p>

    <p>Bir gün (sabah olmuştu bu) Pavel Petroviç kendisini iyi hissediyordu ve yataktan divana geçmişti, Nikolay Petroviç ise onun sağlık durumunu öğrendikten sonra harman yerine gitmişti. Feneçka bir fincan çay getirdi ve fincanı küçük masaya bırakıp gitmek istedi. Pavel Petroviç onu durdurdu.</p>

    <p>“Nereye acele ediyorsunuz, Fedosya Nikolayevna?” diye söze başladı. “İşiniz mi var?”</p>

    <p>“Hayır, efendim... şey... evet, efendim... çay vermem gerekiyor da.”</p>

    <p>“Dunyaşa siz olmasanız da bu işi yapar; hasta bir adamın yanında biraz oturun. Sizinle konuşacaklarım var.”</p>

    <p>Feneçka bir şey demeden koltuğun ucuna ilişti.</p>

    <p>“Dinleyin,” dedi Pavel Petroviç ve bıyıklarını çekiştirdi, “uzun zamandır size sormak istiyordum: Sanki benden korkuyor gibisiniz, öyle değil mi?”</p>

    <p>“Ben mi, efendim?”</p>

    <p>“Evet, siz. Yüzüme hiç bakmıyorsunuz, sanki vicdanınız rahat değil.”</p>

    <p>Feneçka kızarmıştı ama Pavel Petroviç’in yüzüne baktı. Pavel Petroviç ona bir tuhaf göründü, yüreği sessizce titredi.</p>

    <p>“Vicdanınız rahat mı?” diye sordu Pavel Petroviç, Feneçka’ya.</p>

    <p>“Neden rahat olmasın ki?” dedi fısıltıyla Feneçka.</p>

    <p>“Kim bilir! Hem kime karşı suçlu olabilirsiniz? Bana karşı mı? Bu olanaksız. Evdeki öteki kişilere karşı mı? Bu da olmayacak bir iş. Acaba kardeşime karşı mı? Ama siz onu seviyorsunuz, değil mi?”</p>

    <p>“Seviyorum.”</p>

    <p>“Bütün ruhunuzla ve bütün kalbinizle mi?”</p>

    <p>“Nikolay Petroviç’i bütün kalbimle seviyorum.”</p>

    <p>“Doğru mu? Yüzüme baksanıza Feneçka (ona ilk defa böyle hitap ediyordu)... Bilirsiniz, yalan söylemek çok günahtır!”</p>

    <p>“Yalan söylemiyorum Pavel Petroviç. Ben Nikolay Petroviç’i sevmiyorsam bundan sonra yaşamayayım daha iyi!”</p>

    <p>“Onu hiç kimseyle aldatmıyorsunuz, değil mi?”</p>

    <p>“Onu kiminle aldatabilirim?”</p>

    <p>“Kim bilir! Mesela buradan ayrılan şu beyle.”</p>

    <p>Feneçka ayağa kalktı.</p>

    <p>“Aman Tanrım! Pavel Petroviç bana neden eziyet ediyorsunuz? Ben size ne yaptım? Bunu nasıl söyleyebilirsiniz?..”</p>

    <p>“Feneçka,” dedi Pavel Petroviç kederli bir sesle, “ama ben gördüm ki...”</p>

    <p>“Ne gördünüz, efendim?”</p>

    <p>“Orada... kameriyede.”</p>

    <p>Feneçka saçlarının dibine, kulaklarının ucuna kadar kıpkırmızı oldu.</p>

    <p>“Benim ne suçum var?” dedi güçlükle.</p>

    <p>Pavel Petroviç yerinden doğruldu.</p>

    <p>“Siz suçlu değil misiniz? Hayır mı? Hiç mi?”</p>

    <p>“Dünyada bir tek Nikolay Petroviç’i seviyorum ve hep onu seveceğim!” dedi Feneçka birdenbire ortaya çıkıveren bir kuvvetle. Bu arada hıçkırıklar boğazında düğümleniyordu. “Sizin gördüğünüze gelince; mahşer gününde de aynı şeyi söylerim, onda benim suçum yoktu, bu işte benim velinimetim Nikolay Petroviç’e karşı bir suç işlediğimden kuşku duyuluyorsa şuracıkta öleyim daha iyi...”</p>

    <p>Ama tam burada sesi değişti, bu arada da Pavel Petroviç’in onun elini tuttuğunu ve sıktığını hissediyordu... Pavel Petroviç’in yüzüne baktı ve donup kaldı. Pavel Petroviç öncekinden daha solgundu; gözleri parlıyordu ve en şaşırtıcı olan da, tek bir ağır gözyaşı damlası yanağından süzülüyordu.</p>

    <p>“Feneçka!” dedi garip bir fısıltıyla. “Kardeşimi sevin, onu sevin! O, öyle iyi bir insan ki! Onu dünyada hiç kimseyle aldatmayın, hiç kimsenin lafını dinlemeyin! Düşünün ki, sevilmeden sevmekten daha korkunç bir şey yoktur! Zavallı Nikolayımı hiçbir zaman terk etmeyin!”</p>

    <p>Feneçka’nın gözleri kurumuş, korkusu da geçmişti, çok şaşırmıştı. Ama asıl Pavel Petroviç, evet Pavel Petroviç, onun elini dudaklarına bastırıp öpmeden sadece arada bir kasılarak iç çektiğinde şaşkınlığı çok büyük olmuştu...</p>

    <p>“Tanrım!” diye geçirdi içinden. “Yoksa nöbet falan mı geçiriyor?..”</p>

    <p>Oysa o anda Pavel Petroviç’in içinde mahvolmuş koskoca bir yaşam dalgalanıyordu.</p>

    <p>Merdiven hızlı ayak sesleriyle gıcırdadı... Pavel Petroviç, Feneçka’yı kendinden uzaklaştırdı ve kafasını yastığa bıraktı. Kapı arkasına kadar açıldı ve neşeli, dipdiri, yanakları al al olmuş Nikolay Petroviç göründü. Aynen babası gibi dipdiri ve al yanaklı Mitya, sırtında bir tek gömlekle babasının kucağında çıplak ayacıklarını babasının köyde giydiği pardösünün büyük düğmelerine vurarak hoplayıp duruyordu.</p>

    <p>Feneçka, Nikolay Petroviç’e doğru atıldı ve kollarıyla hem ona hem de oğluna sarılıp kafasını onun omzuna dayadı. Nikolay Petroviç şaşırdı: Utangaç ve çekingen Feneçka, hiçbir zaman başkasının yanında ona böyle davranmamıştı.</p>

    <p>“Neyin var?” dedi ve ağabeyine bakıp Mitya’yı Feneçka’ya verdi. “Kendini kötü hissetmiyorsun ya?” diye sordu, Pavel Petroviç’in yanına giderek.</p>

    <p>O ise yüzünü patiska mendile gömmüştü.</p>

    <p>“Hayır... öyle... yok bir şey ... Tersine, çok daha iyiyim.”</p>

    <p>“Divana geçmekte acele ettin. Nereye gidiyorsun?” diye ekledi Nikolay Petroviç, Feneçka’ya dönerek ama Feneçka çoktan kapıyı kapatıp çıkmıştı. “Benim pehlivanı sana göstermeye getirmiştim, amcasını özlemiş. Çocuğu neden götürdü ki? Senin neyin var? Aranızda bir şey mi geçti yoksa?”</p>

    <p>“Kardeşim!” dedi Pavel Petroviç çok ciddi bir ses tonuyla.</p>

    <p>Nikolay Petroviç irkildi. Tüyleri diken diken oldu, nedenini kendisi de anlamadı.</p>

    <p>“Kardeşim,” dedi tekrar Pavel Petroviç, “bir ricamı yerine getireceğine söz ver bana.”</p>

    <p>“Hangi ricanı? Söyle.”</p>

    <p>“Çok önemli bir rica; bana göre, yaşamının tüm saadeti buna bağlı. Şimdi sana söylemek istediğim şeyin üzerinde her zaman çok düşünmüşümdür... Kardeşim, görevini yap, şerefli ve soylu bir insanın üzerine düşen görevi yap, günahı ve üstelik de insanların en iyisi olan senin gibi bir insanın verdiği bu kötü örneği sona erdir!”</p>

    <p>“Ne demek istiyorsun Pavel?”</p>

    <p>“Feneçka’yla evlen... O seni seviyor, oğlunun annesi o.” Nikolay Petroviç bir adım geriledi ve ellerini çırptı.</p>

    <p>“Bunu sen mi söylüyorsun Pavel? Sen, hem de bu tür evliliklerin her zaman en kesin kararlı düşmanı olan sen! Sen söylüyorsun! Fakat haklı olarak görevim saydığın bu işi sırf sana olan saygımdan yapmadığımı biliyor muydun?”</p>

    <p>“Bu konuda bana boşu boşuna saygı göstermişsin,” diye itiraz etti Pavel Petroviç hüzünlü bir gülümsemeyle. “Bazarov’un beni aristokrat olmakla suçlarken haklı olduğunu düşünmeye başlıyorum. Hayır, sevgili kardeşim, artık kırılıp dökülmeyi ve sosyeteyi düşünmeyi bırakalım: Biz artık yaşını başını almış ve aklı başında insanlarız; her türlü koşuşturmayı bir kenara bırakma zamanımız geldi. Tam senin söylediğin gibi, görevimizi yerine getirmeye başlayalım; hem bak göreceksin, üstüne üstlük mutluluk da elde edeceğiz.”</p>

    <p>Nikolay Petroviç ağabeyine sarılmak için atıldı.</p>

    <p>“Sen kesinlikle benim gözlerimi açtın!” diye haykırdı. “Senin dünyanın en iyi ve en akıllı insanı olduğunu hiçbir zaman boşuna söylememişimdir; şimdi ise görüyorum ki, yüce gönüllü olduğun kadar da sağduyulusun.”</p>

    <p>“Sakin ol, sakin ol,” diye sözünü kesti Pavel Petroviç. “Elli yaşına merdiven dayamışken bir asteğmen gibi düello eden sağduyulu ağabeyinin ayağını ezme. Demek ki, mesele halledildi: Feneçka benim... <em>belle-soeur</em>’üm<a class="si-noteref epub-type_noteref" href="#f64" id="ref_f64">64</a> olacak.”</p>

    <p>“Sevgili Pavel! Arkadiy ne der acaba?”</p>

    <p>“Arkadiy mi? Sevinecektir. Nikâh onun prensipleri arasında yok ama böylece eşitlik duygusu pohpohlanmış olacak. Hem zaten nedir o kastlar <em>dixneuvieme siecle</em>’ da.<a class="si-noteref epub-type_noteref" href="#f65" id="ref_f65">65</a>”</p>

    <p>“Ah Pavel, Pavel! Gel seni bir kere daha öpeyim! Korkma, dikkat ederim.”</p>

    <p>Kardeşler kucaklaştılar.</p>

    <p>“Ne dersin, niyetini ona şimdi açıklamayacak mısın?” diye sordu Pavel Petroviç.</p>

    <p>“Ne acelem var?” diye itiraz etti Nikolay Petroviç. “Yoksa siz konuştunuz mu?”</p>

    <p>“Konuşmak mı, biz mi? <em>Quelle idée</em><a class="si-noteref epub-type_noteref" href="#f66" id="ref_f66">66</a>!”</p>

    <p>“Tamam, pekâlâ. Önce sen iyileş, bu iş elimizden kaçmıyor ya, iyice düşünmek, akıl erdirmek lazım...”</p>

    <p>“Kararını vermedin mi zaten?”</p>

    <p>“Elbette kararımı verdim ve sana bütün kalbimle teşekkür ediyorum. Artık seni yalnız bırakacağım, dinlenmen gerek; her türlü heyecan sana zarar verir... Ama daha konuşmamız lazım. Hadi uyu, canım, Allah şifa versin!”</p>

    <p>“Bana neden bu kadar teşekkür ediyor?” diye düşündü Pavel Petroviç, yalnız kalınca. “Sanki bu iş ona bağlı değilmiş gibi! O evlenir evlenmez ben de uzaklara bir yere, Dresden’e ya da Floransa’ya giderim, geberene kadar orada yaşarım.”</p>

    <p>Pavel Petroviç alnını kolonyayla ıslattı ve gözlerini kapattı. Parlak gün ışığıyla aydınlanan zayıf başı beyaz yastığın üzerinde bir ölü başı gibi yatıyordu... O da bir ölüden farksızdı zaten.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f58">
      <a class="si-backref" href="#ref_f58">58</a><span class="si-footnote-text">. (Fr.) Gerektiği gibi (<em>comme il faut</em>). (Ç.N.)</span>
    </div>

    <div class="si-footnote html5_aside epub-type_footnote" id="f59">
      <a class="si-backref" href="#ref_f59">59</a><span class="si-footnote-text">. (Fr.) Anlayan anlar! (Ç.N.)</span>
    </div>

    <div class="si-footnote html5_aside epub-type_footnote" id="f60">
      <a class="si-backref" href="#ref_f60">60</a><span class="si-footnote-text">. (Lat.) Faydalı ile güzeli. (Ç.N.)</span>
    </div>

    <div class="si-footnote html5_aside epub-type_footnote" id="f61">
      <a class="si-backref" href="#ref_f61">61</a><span class="si-footnote-text">. (Fr.) Baş dönmesi. (Ç.N.)</span>
    </div>

    <div class="si-footnote html5_aside epub-type_footnote" id="f62">
      <a class="si-backref" href="#ref_f62">62</a><span class="si-footnote-text">. (Fr.) Yatınız. (Ç.N.)</span>
    </div>

    <div class="si-footnote html5_aside epub-type_footnote" id="f63">
      <a class="si-backref" href="#ref_f63">63</a><span class="si-footnote-text">. (Fr.) Aynı soydan. (Ç.N.)</span>
    </div>

    <div class="si-footnote html5_aside epub-type_footnote" id="f64">
      <a class="si-backref" href="#ref_f64">64</a><span class="si-footnote-text">. (Fr.) Yenge. (Ç.N.)</span>
    </div>

    <div class="si-footnote html5_aside epub-type_footnote" id="f65">
      <a class="si-backref" href="#ref_f65">65</a><span class="si-footnote-text">. (Fr.) On dokuzuncu yüzyıl. (Ç.N.)</span>
    </div>

    <div class="si-footnote html5_aside epub-type_footnote" id="f66">
      <a class="si-backref" href="#ref_f66">66</a><span class="si-footnote-text">. (Fr.) Ne düşünce! (Ç.N.)</span>
    </div>
  </div>
</body>
</html>
