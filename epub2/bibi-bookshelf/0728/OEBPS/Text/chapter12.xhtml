<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter12">
  <div class="html5_section">
    <h1>XII</h1>

    <p>Dostlarımızın gittikleri ... kenti, Rusya’da sık sık rastlanan genç, ilerici ve despot bir valinin yönetiminde bulunuyordu. Bu vali, yönetiminin daha ilk yılı içinde sadece muhafız alayından emekli bir süvari yüzbaşısı, at çiftliği sahibi ve konuksever bir kişi olan belediye başkanıyla değil, kendi memurlarıyla da bozuşmuştu. Bu konuda ortaya çıkan çatışmalar o kadar büyümüştü ki, Petersburg’daki bakanlık, her şeyi yerinde inceleme göreviyle güvenilir bir kişiyi göndermeyi gerekli görmüştü. Yöneticilerin seçimi, Kirsanov kardeşlerin bir zamanlar vesayeti altında bulundukları şu Kolyazin’in oğlu, Matvey İlyiç Kolyazin’den yana olmuştu. O da “gençler”dendi, daha geçenlerde kırkını doldurmuştu ama epeydir gözünü devlet adamlığına dikmişti ve göğsünün her iki tarafında birer yıldız taşıyordu. Doğrusu bu madalyalardan biri, yabancı bir devlete ait, kötü bir şeydi. Hakkında hüküm vermeye geldiği vali gibi o da ilerici sayılırdı ve kodamanlardan biri olarak kodamanların büyük bölümüne benzemiyordu. Kendisi hakkında yüksek bir düşünceye sahipti; kendini beğenmişliği sınır tanımazdı ama davranışları sadeydi, karşısındakini takdir ederek bakar, hoşgörüyle dinler ve öyle iyi yürekli gülerdi ki, ilk görüşte adı “harika bir adam”a çıkabilirdi. Ancak söylendiğine göre, önemli durumlarda tozu dumana katardı. “Enerji gerek,” diyordu o zamanlarda, “<em>l’énergie est la premiere qualité d’un homme d’état.</em>”<a class="si-noteref epub-type_noteref" href="#f16" id="ref_f16">16</a> Bununla birlikte çoğunlukla aldanırdı ve biraz deneyimli herhangi bir memur gelip tepesine oturuverirdi. Matvey İlyiç, Guizot’dan büyük bir saygıyla söz ederdi ve herkese kendisinin tutuculardan ve geri kafalı bürokratlardan biri olmadığını, toplum yaşamının bir tek önemli olayına karşı bile dikkatsiz davranmadığını telkin etmeye çalışırdı... Buna benzer sözleri çok iyi bilirdi. Kibirli bir ilgisizlikle de olsa doğrusu çağdaş edebiyatın gelişimini bile izliyordu: Aynen yetişkin bir insanın sokakta çocuklardan oluşan bir kortejle karşılaşınca bazen onlara katılması gibi. Aslında Matvey İlyiç, bir zamanlar Petersburg’da yaşamış olan Bayan Sveçina’nın akşam davetine gitmeye hazırlanırken sabah sabah Condillac’tan sayfalar okuyan Aleksandr Dönemi devlet adamlarından pek farklı değildi; yalnız onun yöntemleri farklı, daha çağdaş yöntemlerdi. Becerikli bir saray adamı, büyük bir açıkgözdü ve başka da bir şey değildi; işten anlamazdı, zeki de değildi ama kendi işlerini yürütmeyi bilirdi: Bu konuda hiç kimse onunla boy ölçüşemezdi, zaten asıl önemli olan da buydu.</p>

    <p>Matvey İlyiç, Arkadiy’i aydın bir yüksek memura özgü sevecenlikle, dahasını söyleyelim, şakalar yaparak kabul etti. Ancak davet ettiği akrabalarının köyde kaldıklarını öğrendiği zaman şaşırdı. “Senin baban eskiden de tuhaf biriydi,” dedi görkemli kadife ceketinin püskülleriyle oynayarak. Sonra birden bütün iyi niyetiyle redingotunun düğmelerini sımsıkı iliklemiş olan genç memura dönerek kaygılı bir biçimde “Ne istiyorsunuz?” diye bağırdı. Sürekli olarak susmaktan dudakları birbirine yapışmış olan genç adam, hafifçe doğruldu ve hayretle amirine baktı. Fakat Matvey İlyiç, emrindeki birini şaşkına çevirdikten sonra ona bir daha bakmadı bile. Bizim yüksek memurlar, emirlerinde çalışanları böyle şaşkına çevirmeyi genellikle pek severler; bu amaca ulaşmak için başvurdukları yöntemler oldukça çeşitlidir. Bu arada İngilizlerin <em>is quite a favorite</em><a class="si-noteref epub-type_noteref" href="#f17" id="ref_f17">17</a> dedikleri şu yöntem çok kullanılır: Yüksek memur birden en basit sözleri anlamamaya başlar, sağırmış gibi davranır. Örneğin, “Bugün günlerden ne?” diye sorar.</p>

    <p>Kendisine en saygılı tavırlarıyla “Bugün cuma, beyefendi,” diye tekmil verirler.</p>

    <p>“Nasıl? Ne? Ne demek? Siz ne diyorsunuz?” diye sinirli bir şekilde tekrarlayıp durur yüksek memur.</p>

    <p>“Bugün cuma, beyefendi.”</p>

    <p>“Nasıl? Ne? Ne demek cuma? Hangi cuma?”</p>

    <p>“Cuma, beyefendi, haftanın bir günü.”</p>

    <p>“Ya, bana öğretmeye kalkıyorsun demek?”</p>

    <p>Matvey İlyiç, liberal sayılsa bile yine de bir yüksek memurdu.</p>

    <p>“Dostum, sana valinin ziyaretine gitmeni tavsiye ederim,” dedi Arkadiy’e. “Anlıyorsun ya, bunu sana üst makamlara saygılarını sunmaya gitmek gerektiğine ilişkin eski anlayışları desteklediğim için değil, sadece vali dürüst bir insan olduğu için tavsiye ediyorum; üstelik de buradaki sosyeteyi tanımak istersin herhalde... Kaba saba biri değilsin ya, umarım? Vali bey öbür gün büyük bir balo veriyor.”</p>

    <p>“Siz bu baloya katılacak mısınız?” diye sordu Arkadiy.</p>

    <p>“Baloyu benim için veriyor,” dedi Matvey İlyiç, neredeyse üzüntüyle. “Dans etmeyi bilir misin?”</p>

    <p>“Bilirim ama iyi sayılmaz.”</p>

    <p>“Bu olmadı işte. Güzel kızlar var burada, hem genç bir adamın dans bilmemesi ayıp. Yine de ben bunu eski anlayışların etkisiyle söylemiyorum; insanın aklının ayaklarda olması gerektiğini hiç düşünmüyorum ama Bayronizm gülünç oluyor, <em>il a fait son temps</em><a class="si-noteref epub-type_noteref" href="#f18" id="ref_f18">18</a>.”</p>

    <p>“Ama ben, amcacığım, hiç de Bayronizm tasladığım için değil...”</p>

    <p>“Seni buradaki hanımefendilerle tanıştıracağım, kanadımın altına alıyorum seni,” diye Arkadiy’in sözünü kesti Matvey İlyiç ve kendinden hoşnut gülmeye başladı. “Kanadımın altında ısınacaksın ha, ne dersin?”</p>

    <p>Uşak içeri girdi ve malmüdürünün geldiğini haber verdi. Malmüdürü, özellikle yazın, kendi sözleriyle “her arıcığın her çiçekçikten rüşvetçik aldığı...” yaz günlerinde doğayı aşırı derecede seven, gözleri tatlı tatlı bakan, büzük dudaklı bir ihtiyardı. Arkadiy çıktı.</p>

    <p>Bazarov’u kaldıkları handa buldu ve uzun süre onu valiye gitmek için kandırmaya çalıştı. “Eh, ne yapalım!” dedi sonunda Bazarov. “Madem başladık, sonunu getirelim! Toprak sahiplerini görmeye gelmiştik, görelim bakalım!”</p>

    <p>Vali, delikanlıları güler yüzle karşıladı ama onlara yer gösterip oturtmadı, kendisi de oturmadı. Hep koşuşturur ve acele ederdi; ta sabahtan üzerine koyu renk redingotunu giyer ve kravatını sımsıkı bağlardı, yemeğini sonuna kadar yemez ve içmezdi, hep sağa sola emirler yağdırırdı. Vilayette ona Burdalu adını takmışlardı ama burada ima ettikleri tanınmış Fransız vaiz Bourdaloue değil, <em>burda</em><a class="si-noteref epub-type_noteref" href="#f19" id="ref_f19">19</a> sözcüğüydü. Kirsanov’u ve Bazarov’u evindeki baloya çağırdı ve onların kardeş olduğunu düşünerek ve her ikisine de Kaysarov adını yakıştırarak ikinci defa balosuna davet etti.</p>

    <p>Validen ayrılıp kaldıkları yere dönüyorlardı ki birden yanlarından geçen arabadan pek uzun boylu olmayan bir adam atladı. Adam Slavyanofillerin<a class="si-noteref epub-type_noteref" href="#f20" id="ref_f20">20</a> giydiği cinsten bir kısa ceket giymişti ve “Yevgeniy Vasilyeviç!” diye bir çığlık atarak Bazarov’a doğru atıldı.</p>

    <p>“A! Siz misiniz, <em>Herr</em><a class="si-noteref epub-type_noteref" href="#f21" id="ref_f21">21</a> Sitnikov,” dedi Bazarov, kaldırımda yürümeye devam ederek, “sizi buraya hangi rüzgâr attı?”</p>

    <p>“Düşünün, tam anlamıyla bir rastlantı sonucu geldim,” diye cevap verdi beriki ve arabaya dönerek neredeyse beş kere el sallayıp “Peşimizden gel, peşimizden!” diye bağırdı. “Babamın burada işi vardı,” diye devam etti küçük hendeğin üzerinden atlarken, “bana öyle rica etti ki... Geldiğinizi bugün öğrendim ve kaldığınız yere gittim... (Gerçekten de dostlarımız odalarına döndüklerinde orada, bir yüzünde Fransızca, öteki yüzünde kıvrık kıvrık bir Slav yazısıyla yazılmış Sitnikov adının bulunduğu köşeleri kıvrılmış bir kart buldular.) Umarım, valinin yanından gelmiyorsunuzdur!”</p>

    <p>“Umudunuz boşa çıkacak, dosdoğru onun yanından geliyoruz.”</p>

    <p>“Ya! Öyleyse ben de ona gideceğim... Yevgeniy Vasilyeviç, beni sizin... beyefendiyle tanıştırsanıza...”</p>

    <p>“Sitnikov, Kirsanov,” diye homurdandı Bazarov yürümeye devam ederek.</p>

    <p>“Bana büyük şeref verdiniz,” diye söze başladı Sitnikov, yan yan yürüyerek, pis pis sırıtarak ve son derece zarif eldivenlerini acele acele çıkararak. “Pek çok şey duydum hakkınızda... Ben Yevgeniy Vasilyeviç’in eski bir tanıdığıyım, onun öğrencisi olduğumu da söyleyebilirim. Yeniden doğuşumu ona borçluyum...”</p>

    <p>Arkadiy, Bazarov’un öğrencisine baktı. Yalanmış gibi görünen yüzünün küçük ama hoş çizgilerinde kaygılı ve donuk bir ifade vardı; pek iri olmayan, sanki içine kaçmış gözleri büyük bir dikkatle ve huzursuz huzursuz bakıyor ve kendisi de huzursuz, kısa, duygusuz, donuk bir şekilde gülüyordu.</p>

    <p>“İnanır mısınız,” diye devam etti, “Yevgeniy Vasilyeviç benim yanımda ilk kez otoriteleri kabul etmemek gerektiğini söylediği zaman öyle bir heyecan duymuştum ki... sanki gözlerim açılmıştı! ‘İşte,’ diye düşünmüştüm, ‘sonunda bir insan buldum!’ Sırası gelmişken Yevgeniy Vasilyeviç, buradaki bir hanımefendiye mutlaka gitmelisiniz. Bu hanım sizi tümüyle anlayabilecek biridir ve mesajınız onun için gerçek bir bayram olacaktır; sanırım adını duymuşsunuzdur.”</p>

    <p>“Kimmiş bu?” dedi Bazarov isteksiz isteksiz.</p>

    <p>“Kukşina, <em>Eudoxie</em>, Yevdoksiya Kukşina. Mükemmel yaradılışlı, tam anlamıyla <em>émancipée</em><a class="si-noteref epub-type_noteref" href="#f22" id="ref_f22">22</a>, ilerici bir kadın. Ne yapalım biliyor musunuz? Şimdi hep birlikte ona gidelim. İki adımlık mesafede oturuyor. Evinde yemek yeriz. Henüz yemek yemediniz değil mi?”</p>

    <p>“Hayır, henüz yemedik.”</p>

    <p>“İyi o zaman. Anlarsınız ya, kocasından ayrıldı, hiç kimseye de bağımlı değil.”</p>

    <p>“Güzel mi?” diye onun sözünü kesti Bazarov.</p>

    <p>“Ha...yır, güzel denemez.”</p>

    <p>“Öyleyse ne diye bizi oraya çağırıyorsunuz?”</p>

    <p>“Ah sizi gidi sizi... Bize bir şişe şampanya ikram eder.”</p>

    <p>“Demek öyle! İşte karşınızda işini bilen bir adam. Sırası gelmişken sorayım, babanız hâlâ o taahhüt işiyle mi uğraşıyor?”</p>

    <p>“O işlerle uğraşıyor,” diye acele cevap verdi Sitnikov ve çığlık atar gibi güldü. “Evet, ne yapıyoruz, gidiyor muyuz?”</p>

    <p>“Doğrusu bilmiyorum.”</p>

    <p>“Sen insanları tanımak istiyordun, hadi git,” dedi Arkadiy alçak sesle.</p>

    <p>“Ya siz ne dersiniz, Bay Kirsanov?” diye atıldı Sitnikov. “Siz de buyrun, siz olmadan olmaz.”</p>

    <p>“Böyle hep birlikte baskın mı yapacağız?”</p>

    <p>“Önemli değil! Kukşina, tuhaf biridir.”</p>

    <p>“Bir şişe şampanya olacak mı?” diye sordu Bazarov.</p>

    <p>“Üç!” diye haykırdı Sitnikov. “Bunu garanti ederim.”</p>

    <p>“Nasıl?”</p>

    <p>“Kellemi koyarım.”</p>

    <p>“Bundan iyisi can sağlığı. Hadi, gidelim.”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f16">
      <a class="si-backref" href="#ref_f16">16</a><span class="si-footnote-text">. (Fr.) Enerji, bir devlet adamının en birinci niteliğidir. (Ç.N.)</span>
    </div>

    <div class="si-footnote html5_aside epub-type_footnote" id="f17">
      <a class="si-backref" href="#ref_f17">17</a><span class="si-footnote-text">. (İng.) En beğenilen. (Ç.N.)</span>
    </div>

    <div class="si-footnote html5_aside epub-type_footnote" id="f18">
      <a class="si-backref" href="#ref_f18">18</a><span class="si-footnote-text">. (Fr.) Modası geçti. (Ç.N.)</span>
    </div>

    <div class="si-footnote html5_aside epub-type_footnote" id="f19">
      <a class="si-backref" href="#ref_f19">19</a><span class="si-footnote-text">. Rusça’da <em>burda</em>, bulanık ve tatsız su anlamına geliyor. (Ç.N.)</span>
    </div>

    <div class="si-footnote html5_aside epub-type_footnote" id="f20">
      <a class="si-backref" href="#ref_f20">20</a><span class="si-footnote-text">. Slavyanofil, XIX. yüzyıl ortalarında ortaya çıkmış olan muhafazakâr bir toplumsal ve politik aımın yandaşı. Bu akımın temsilcileri, Rusya’nın tarihsel gelişiminin kendine özgü bir gelişim olduğunu savunmuşlar. Slav kültürünü ülküleştirmişler ve Batıcılardan farklı olarak Rusya’nın sınıfsal çelişkilere sahip kapitalist Batı Avrupa ülkelerini örnek alarak gelişebileceği düşüncesini reddetmişlerdir. (Ç.N.)</span>
    </div>

    <div class="si-footnote html5_aside epub-type_footnote" id="f21">
      <a class="si-backref" href="#ref_f21">21</a><span class="si-footnote-text">. (Alm.) Bay. (Ç.N.)</span>
    </div>

    <div class="si-footnote html5_aside epub-type_footnote" id="f22">
      <a class="si-backref" href="#ref_f22">22</a><span class="si-footnote-text">. (Fr.) Serbest düşünceli. (Ç.N.)</span>
    </div>
  </div>
</body>
</html>
