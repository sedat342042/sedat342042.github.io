<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter18">
  <div class="html5_section">
    <h1>XVIII</h1>

    <p>Ertesi gün, Odintsova çaya geldiğinde, uzun zamandır fincanının üzerine eğilmiş durumda oturan Bazarov birden ona baktı... Odintsova, sanki, Bazarov ona dokunmuş gibi başını ona doğru çevirdi ve Bazarov’a da genç kadının yüzü gece boyunca hafifçe sararmış gibi geldi. Odintsova az sonra odasına çekildi ve ancak kahvaltıya doğru ortaya çıktı. Hava sabahtan beri yağmurluydu, çıkıp dolaşmaya olanak yoktu. Herkes oturma odasında toplanmıştı. Arkadiy bir derginin son sayısını aldı ve okumaya başladı. Prenses, alışkanlığı üzere, ilk önce yüzüne sanki Arkadiy uygunsuz bir şey yapıyormuş gibi bir hayret ifadesi takındı, sonra da kötü kötü bakarak gözlerini ona dikti ama Arkadiy Prenses’e hiç dikkat etmiyordu.</p>

    <p>“Yevgeniy Vasilyeviç,” dedi Anna Sergeyevna, “odama gidelim... Sizden bir şey rica etmek istiyorum... Akşam kılavuz bir kitaptan söz etmiştiniz...”</p>

    <p>Odintsova ayağa kalktı ve kapıya yöneldi. Prenses, “Bakın, bakın, ben nasıl şaştım kaldım bu işe!” demek ister gibi bir ifadeyle etrafa baktı ve gözlerini tekrar Arkadiy’e dikti ama Arkadiy okurken sesini yükseltti ve yanında oturan Katya’yla bakıştıktan sonra okumaya devam etti.</p>

    <p>Odintsova hızlı adımlarla çalışma odasına gitti. Bazarov, gözlerini yerden kaldırmaksızın ve yalnızca önünde kayıp giden ipek elbisenin ince ıslığını ve hışırtısını yakalayarak çevik hareketlerle onu izliyordu. Odintsova bir gün önce oturduğu koltuğa oturdu, Bazarov da bir gün önceki yerini aldı.</p>

    <p>“Şu kitabın adı neydi?” diye söze başladı Odintsova, kısa bir sessizlikten sonra.</p>

    <p>“Pelouse et Frémy, <em>Notions générales</em>...” diye cevap verdi Bazarov. “Bu arada size Ganot’nun <em>Traité élémentaire de physique expérimentale</em>’ini<a class="si-noteref epub-type_noteref" href="#f42" id="ref_f42">42</a> de tavsiye edebilirim. Bu kitapta resimler açık seçiktir ve bu ders kitabı genel olarak...”</p>

    <p>Odintsova elini uzattı.</p>

    <p>“Yevgeniy Vasilyeviç, bağışlayın beni, sizi buraya ders kitapları hakkında hüküm vermek için çağırmadım. Dünkü konuşmamızı devam ettirmek istedim. Öyle ansızın çıkıp gittiniz ki... Sıkılmazsınız inşallah.”</p>

    <p>“Emrinize amadeyim, Anna Sergeyevna. Yalnız sizinle dün ne konuşuyorduk?”</p>

    <p>Odintsova, Bazarov’a yan yan baktı.</p>

    <p>“Sizinle galiba mutluluk hakkında konuşuyorduk. Size kendimden söz ediyordum. Gene ‘mutluluk’ sözünü andım. Söyleyin, örneğin müzikten, güzel bir akşamdan, sevimli insanlarla konuşmaktan keyif duyduğumuz zamanlarda bile neden bunların hepsi gerçek mutluluktan, yani sahip olduğumuz mutluluktan ziyade bir tür ölçüsüz, bir yerlerde var olan bir mutluluk üzerine ima olarak görünür bize? Neden? Yoksa siz buna benzer bir şey hissetmiyor musunuz?”</p>

    <p>“‘Bizim olmadığımız yer iyidir’ atasözünü bilirsiniz,” diye karşı çıktı Bazarov. “Üstelik de tatmin olmadığınızı dün kendiniz söylemiştiniz. Doğrusu, benim aklıma böyle düşünceler gelmez.”</p>

    <p>“Bunlar size belki de gülünç geliyordur.”</p>

    <p>“Hayır ama bu düşünceler benim aklıma gelmez.”</p>

    <p>“Sahi mi? Biliyor musunuz, ‘sizin’ neler düşündüğünüzü öğrenmeyi çok isterdim.”</p>

    <p>“Ne dediniz? Sizi anlamıyorum.”</p>

    <p>“Dinleyin, çoktandır sizinle açık açık konuşmak istiyordum. Sıradan bir insan olmadığınız konusunda diyecek bir şeyiniz yok. Bunu siz de biliyorsunuz. Henüz çok gençsiniz, uzun bir yaşam var önünüzde. Kendinizi neye hazırlıyorsunuz? Nasıl bir gelecek bekliyor sizi? Demek istiyorum ki, hangi amaca ulaşmak istiyorsunuz, nereye gidiyorsunuz, kafanızda ne var? Kısacası, kimsiniz siz, nesiniz?”</p>

    <p>“Beni şaşırtıyorsunuz, Anna Sergeyevna. Doğa bilimleriyle uğraştığımı biliyorsunuz, kim olduğuma gelince...”</p>

    <p>“Evet, kimsiniz siz?”</p>

    <p>“Daha önce de size açıkladığım gibi müstakbel bir taşra hekimi.”</p>

    <p>Anna Sergeyevna sabırsızlığını gösteren bir hareket yaptı.</p>

    <p>“Bunu neden söylüyorsunuz? Buna kendiniz de inanmıyorsunuz. Arkadiy bana böyle bir yanıt verebilirdi ama siz değil.”</p>

    <p>“Arkadiy’den bana ne...”</p>

    <p>“Durun! Böylesine basit bir işle tatmin olabilmeniz mümkün mü, hem sizin için tıp diye bir şeyin var olmadığını her zaman kendiniz söylemiyor musunuz? Sizde bu onur varken taşra hekimi olacaksınız ha! Bana baştan savma bir yanıt veriyorsunuz, çünkü bana karşı en ufak güveniniz yok. Biliyor musunuz Yevgeniy Vasilyiç, sizi anlayabilirdim: Ben de sizin gibi zavallı ve onurlu biriydim; sizin geçtiğiniz tecrübelerden ben de geçtim belki.”</p>

    <p>“Bütün bunlar çok güzel, Anna Sergeyevna ama beni bağışlayın... düşüncelerimi ifade etmeye pek alışkın değilim ve sizinle benim aramda böyle bir mesafe...”</p>

    <p>“Hangi mesafe? Yine aristokrat olduğumu mu söyleyeceksiniz? Yeter, Yevgeniy Vasilyiç; size açıklamıştım, sanıyorum...”</p>

    <p>“Ayrıca da,” diye sözünü kesti onun Bazarov, “büyük ölçüde bize bağlı olmayan gelecek hakkında konuşmak ve düşünmek hevesi de nedir böyle? Bir şey yapma fırsatı çıkarsa iyi, çıkmazsa, önceden boşuna gevezelik etmediğin için hiç değilse memnun olursun.”</p>

    <p>“Arkadaşça bir sohbeti gevezelik olarak adlandırıyorsunuz... Yoksa beni bir kadın olarak güveninize layık biri saymıyor musunuz? Aslında siz hepimizi küçümsüyorsunuz.”</p>

    <p>“Sizi küçümsemiyorum, Anna Sergeyevna, bunu siz de biliyorsunuz.”</p>

    <p>“Hayır, hiçbir şey bilmiyorum... ama diyelim ki, gelecekteki hayatınızdan bahsetmek istemediğinizi anlıyorum; ya şimdi içinizde olup bitenler...”</p>

    <p>“Olup bitenler!” diye tekrarladı Bazarov. “Sanki ben bir devletim ya da bir şirketim de! Neyse, bunlar hiç de merak edilecek şeyler değil; hem bir insan içinde ‘olup bitenleri’ her zaman yüksek sesle söyleyebilir mi?”</p>

    <p>“Bir insanın ruhundaki şeyleri söylemesi neden olanaksızmış anlayamıyorum.”</p>

    <p>“‘Siz’ yapabilir misiniz?” diye sordu Bazarov.</p>

    <p>“Yapabilirim,” diye cevap verdi Anna Sergeyevna kısa bir duraksamadan sonra.</p>

    <p>Bazarov başını eğdi.</p>

    <p>“Siz benden daha mutlusunuz.”</p>

    <p>Anna Sergeyevna ona soran bakışlarla baktı.</p>

    <p>“Nasıl isterseniz,” diye devam etti, “ama bana yine de bir ses, bizim boşuna bir araya gelmediğimizi, iyi arkadaş olabileceğimizi söylüyor. Sizdeki bu, nasıl söylemeli, gerginlik, tutukluk eninde sonunda kaybolacaktır eminim, ne dersiniz?”</p>

    <p>“Siz bende bir tutukluk... ne demiştiniz... gerginlik mi fark ettiniz?”</p>

    <p>“Evet.”</p>

    <p>Bazarov ayağa kalktı ve pencereye yaklaştı.</p>

    <p>“Ve bu tutukluğun nedenini bilmek, içimde ne olup bittiğini öğrenmek istiyorsunuz. Öyle mi?”</p>

    <p>“Evet,” diye tekrarladı Odintsova, kendisinin de henüz bir anlam veremediği bir korkuyla.</p>

    <p>“Ve söylersem öfkelenmeyeceksiniz?”</p>

    <p>“Hayır.”</p>

    <p>“Hayır mı?” Bazarov ona arkası dönük duruyordu. “Öyleyse öğrenin, sizi seviyorum, aptalca, delice seviyorum... İşte istediğinizi elde ettiniz.”</p>

    <p>Odintsova iki elini de öne uzatmıştı, Bazarov ise alnını pencerenin camına dayamıştı. Bazarov derin bir nefes aldı; görünüşe bakılırsa bütün vücudu titriyordu. Ama bu gençliğin verdiği çekingenlikten ileri gelen bir titreme değildi, onu saran şey, aşkını ilk kez itiraf etmesiyle ortaya çıkan tatlı bir korku da değildi: İçinde çarpışıp duran bir tutkuydu bu, güçlü ve ağır, öfkeye benzeyen ve belki de öfkeyle bağlantısı olan bir tutkuydu... Odintsova hem korkuyor hem de ona acıyordu.</p>

    <p>“Yevgeniy Vasilyiç,” dedi ve sesinde istemdışı bir şefkat belirtisi hissedildi.</p>

    <p>Bazarov hızla döndü, Anna Sergeyevna’ya yiyecek gibi baktı ve ellerini yakalayıp aniden genç kadını göğsüne doğru çekti.</p>

    <p>Anna Sergeyevna, Bazarov’un kollarından hemen kurtulamadı ama bir an sonra köşede, uzakta duruyor ve oradan Bazarov’a bakıyordu. Bazarov tekrar ona doğru atıldı...</p>

    <p>“Beni yanlış anladınız,” diye fısıldadı Anna Sergeyevna telaşlı bir korkuyla. Sanki Bazarov bir adım daha atacak olsa bağıracak gibiydi. Bazarov dudaklarını ısırdı ve dışarı çıktı.</p>

    <p>Yarım saat sonra hizmetçi, Anna Sergeyevna’ya Bazarov’un notunu uzattı; not, sadece şu bir satırdan oluşuyordu:</p>

    <p>“Bugün gitmem gerekiyor mu, yoksa yarın sabaha kalabilir miyim?”</p>

    <p>“Neden gidiyorsunuz ki? Sizi anlamıyordum, siz de beni anlamadınız,” diye cevap yazdı Anna Sergeyevna ve “Ben de kendimi anlamıyordum,” diye geçirdi içinden.</p>

    <p>Odintsova öğleye kadar ortalıkta görünmedi; elleri arkasında, arada sırada kâh pencerenin kâh aynanın önünde dikilerek odasında bir aşağı bir yukarı dolaşıp durdu ve ona hâlâ alev alev yanan bir leke varmış gibi gelen boynunu mendiliyle yavaşça sildi. Bazarov’un deyişiyle ona açıkça her şeyi “söyletmeye” kendisini zorlayanın ne olduğunu ve bir şeyden kuşku duyup duymadığını kendisine soruyordu. “Suç benim,” dedi yüksek sesle, “ama bunu önceden bilemezdim.” Düşüncelere daldı ve üzerine atıldığı sırada Bazarov’un yüzündeki neredeyse hayvanca ifadeyi anımsayarak kızardı.</p>

    <p>“Yoksa?” dedi birden ve durakladı, dalgalı saçlarını salladı... Kendisini aynada görmüştü; aralık gözlerindeki ve dudaklarındaki gizemli gülümseyişle geriye doğru attığı kafası o anda ona kendisinin de utanç duyduğu bir şey söylüyordu...</p>

    <p>“Hayır,” diye sonunda karar verdi, “bunun sonunun ne olacağını Tanrı bilir. Bu konuda şaka yapılmaz, yine de huzur, dünyadaki en iyi şeydir.”</p>

    <p>Huzuru bozulmamıştı ama üzülmüştü ve hatta nedenini bilmeden gözyaşı bile dökmüştü. Yalnız bu, aşağılanmış olmaktan kaynaklanmıyordu. Kendisini aşağılanmış hissetmiyordu; daha ziyade suçlu hissediyordu. Çeşitli hayal meyal duyguların etkisi altında, yaşamın geçip gitmekte olduğunun bilinci ve yenilik isteğiyle kendisini o bilinen çizgiye kadar gelmeye zorlamış, bu çizginin ötesine bakmak zorunda bırakmış ve orada derin bir uçurum da değil, bir boşluk... ya da bir çirkinlik görmüştü.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f42">
      <a class="si-backref" href="#ref_f42">42</a><span class="si-footnote-text">. (Fr.) Temel Deneysel Fizik Ders Kitabı. (Ç.N.)</span>
    </div>
  </div>
</body>
</html>
