<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter20">
  <div class="html5_section">
    <h1>XX</h1>

    <p>Bazarov, arabadan dışarı sarktı, Arkadiy ise arkadaşının sırtının arkasından başını uzattı ve küçük çiftlik evinin eşiğinde uzun boylu, zayıf, saçları darmadağınık, ince kartal burunlu, düğmeleri iliklenmemiş eski bir askerî ceket giymiş bir adam gördü. Adam ayaklarını açmış duruyor, uzun bir pipo içiyor ve güneş yüzünden gözlerini kısarak bakıyordu.</p>

    <p>Atlar durdu.</p>

    <p>“Nihayet geldi,” dedi Bazarov’un babası, elindeki pipo parmakları arasında titreyip durduğu halde tütün içmeye devam ederek. “Hadi in de kucaklaşalım.”</p>

    <p>Oğluna sarıldı... “Yenyuşa, Yenyuşa,” diyen titrek bir kadın sesi duyuldu. Kapı arkasına kadar açıldı ve eşikte kafasına beyaz bir başlık, sırtına renkli bir hırka giymiş tombul, kısa boylu ihtiyar bir kadın göründü. Kadıncağız bir çığlık attı, sendeledi, Bazarov tutmasaydı herhalde yere düşerdi. Tombul elleri hemen Bazarov’un boynuna sarıldı, kafasını delikanlının göğsüne koydu ve o sırada her şey sustu. Sadece ihtiyar kadının kesik kesik hıçkırıkları duyuluyordu.</p>

    <p>İhtiyar Bazarov derin derin soluk alıyor, gözlerini eskisinden daha da çok kısıyordu.</p>

    <p>“Hadi, yeter, yeter artık Arişa! Kes ağlamayı!” dedi, arabanın yanında kımıldamadan durmakta olan Arkadiy’le göz göze geldikten sonra. Bu arada arabacı yerinde oturan köylü bile başını öbür tarafa çevirmişti. “Buna hiç gerek yok! Lütfen, kes ağlamayı.”</p>

    <p>“Ah, Vasiliy İvaniç,” diye mırıldandı ihtiyar kadın, “yavrucuğumu, canımın içi Yenyuşenkamı ne kadarcık görüyorum ki...” Ve gözyaşlarıyla ıslanmış, buruşuk ve sevimli yüzünü, kollarını çözmeden Bazarov’dan uzaklaştırdı, ona pek mutlu, aynı zamanda da insanda gülme isteği uyandıran gözlerle baktı ve tekrar Bazarov’un göğsüne kapandı.</p>

    <p>“E, tabii, bütün bunlar olağan şeyler,” dedi Vasiliy İvaniç, “ama iyisi mi artık içeri girelim. Yevgeniy’le birlikte bir de konuğu gelmiş. Affedersiniz,” diye ekledi Arkadiy’e dönerek ve topuğunu hafifçe ötekine vurdu. “Anlıyorsunuz ya, kadınca bir zayıflık; ne yaparsınız, ana yüreği...”</p>

    <p>Oysa kendisi de dudaklarını ve kaşlarını oynamasınlar diye zor tutuyordu ve sakalı titriyordu... ama görünüşe bakılırsa kendisine hâkim olmak ve neredeyse kayıtsızmış gibi görünmek istiyordu. Arkadiy eğilerek selam verdi.</p>

    <p>“Sahiden de gidelim içeri, anacığım,” dedi Bazarov ve gücü tükenmiş olan kadıncağızı eve götürdü. Annesini rahat bir koltuğa oturttuktan sonra babasıyla bir kere daha çarçabuk kucaklaştı ve ona Arkadiy’i takdim etti.</p>

    <p>“Tanıştığımıza candan sevindim,” dedi Vasiliy İvaniç, “yalnız artık kusura bakmazsınız, burada her şeyimiz basittir, asker işi. Arina Vlasyevna, sakinleş artık, rica ederim. Kendini ne bıraktın böyle? Sayın konuğumuz seni ayıplayacak.”</p>

    <p>“Evladım,” dedi ihtiyar kadın gözyaşları arasından, “sizin adınızı da, babanızınkini de bilmiyorum...”</p>

    <p>“Arkadiy Nikolayiç,” diye ciddiyetle ve alçak sesle fısıldadı Vasiliy İvaniç.</p>

    <p>“Bağışlayın beni, saçmalıyorum.” İhtiyarcık sümkürdü ve başını bir sağa, bir sola eğerek önce bir gözünü, sonra da öbürünü özene bezene kuruladı. “Siz kusuruma bakmayın benim. Zannettim ki, yavrucuğuma kavuşamadan öleceğim.”</p>

    <p>“Ama işte kavuştuk, hanım,” diye atıldı Vasiliy İvanoviç. “Tanyuşka,” diye on üç yaşlarında, çıplak ayak, sırtında parlak kırmızı bir basma elbise olan ve kapının arasından korkuyla bakan bir kıza seslendi, “hanıma bir bardak su getir, tepsiye koy, duydun mu? Size gelince beyler,” diye ekledi eski moda yapmacık bir neşeyle, “izninizle sizleri emekli bir askerin çalışma odasına davet ediyorum.”</p>

    <p>“Bir kerecik daha sana sarılayım, Yenyuşka,” diye inledi Arina Vlasyevna. Bazarov ona doğru eğildiğinde, “Ne kadar da yakışıklı olmuşsun” dedi.</p>

    <p>“Yakışıklı olmasına yakışıklı değil ya,” dedi Vasiliy İvanoviç, “ama tam erkek olmuş, nasıl derler <em>homme fait</em><a class="si-noteref epub-type_noteref" href="#f43" id="ref_f43">43</a>. Şimdi, umarım Arina Vlasyevna, kendi ana yüreğini doyurduktan sonra değerli konuklarımızın karnını doyurmaya da gayret edersin, çünkü bildiğin gibi, aç ayı oynamaz.”</p>

    <p>Yaşlı kadın koltukta doğruldu.</p>

    <p>“Sofra şimdi hazır olur Vasiliy İvaniç. Mutfağa koşup semaveri yakmalarını söylerim. Her şey olacak, her şey. Ne yapayım, üç yıldır onu görmedim, yedirmedim, içirmedim, kolay mı?”</p>

    <p>“Eh, bana bak hanım, elini çabuk tut, bizi rezil etme; size gelince beyler, buyrun, arkamdan gelin. Bak işte Timofey de sana saygılarını sunmaya geldi Yevgeniy. O da sevindi, yaşlı çomar. Ne var? Sevindin mi yaşlı çomar? Buyrun gidelim.”</p>

    <p>Ve Vasiliy İvaniç, ökçeleri çarpılmış terliklerini şıpırdata şıpırdata telaşla öne düştü.</p>

    <p>Evin tamamı, altı tane minicik odadan oluşuyordu. Bunlardan biri, dostlarımızı götürdüğü çalışma odasıydı. Üzeri yılların tozuyla kararmış, sanki islenmiş gibi duran kâğıtlarla kaplı kalın bacaklı bir masa, iki pencere arasında kalan yeri tamamen kaplıyordu; duvarlarda Türk tüfekleri, kamçılar, bir kılıç, iki harita, birtakım anatomi resimleri, Hufeland’ın bir portresi, siyah bir çerçeve içinde kıllardan yapılmış bir arma ve camlanmış bir diploma asılıydı; Karelya kayınından yapılmış iki büyük dolabın arasında bazı yerleri delinmiş, bazı yerleri yırtılmış deri bir divan yer alıyordu; raflarda sıkış sıkış ve düzensiz bir şekilde kitaplar, küçük küçük kutular, içi doldurulmuş kuşlar, kavanozlar, küçük şişeler vardı; bir köşede kırık bir elektrik pili duruyordu.</p>

    <p>“Size söylemiştim, sevgili konuğumuz,” diye söze başladı Vasiliy İvaniç, “biz burada nasıl demeli... kampta gibi yaşıyoruz.”</p>

    <p>“Tamam yeter, ne özür dileyip duruyorsun?” diye babasının sözünü kesti Bazarov. “Bizim Karun olmadığımızı, senin de bir sarayının olmadığını Kirsanov çok iyi biliyor. Onu nereye yerleştireceğiz, asıl mesele bu.”</p>

    <p>“Canım, Yevgeniy; müştemilatta harika bir odamız var: Orada çok rahat edecekler.”</p>

    <p>“Demek bir müştemilat yaptırdın?”</p>

    <p>“Evet efendim; hamamın bulunduğu yerde,” diye lafa karıştı Timofeyiç.</p>

    <p>“Yani hamamla yan yana,” diye acele düzeltti Vasiliy İvanoviç. “Artık yaz geldi... Hemen oraya gidip gereken emirleri vereyim; sen de Timofeyiç, bu arada beyefendilerin eşyalarını getirebilirsin. Sana da Yevgeniy, pek tabii ki, çalışma odamı veriyorum. <em>Suum cuique</em><a class="si-noteref epub-type_noteref" href="#f44" id="ref_f44">44</a>.”</p>

    <p>“Buyur işte! Maskara, iyi kalpli ihtiyarcık,” diye ekledi Bazarov, Vasiliy İvanoviç çıkar çıkmaz. “Seninki gibi tuhaf ama başka çeşit bu. Artık çok fazla konuşuyor.”</p>

    <p>“Annen de galiba harika bir kadın,” dedi Arkadiy.</p>

    <p>“Evet, içten pazarlıklı değildir. Bak görürsün, bize nasıl bir yemek çıkartacak.”</p>

    <p>“Bugün sizi beklemiyorlardı küçükbey, dana eti aldırmadılar,” dedi Bazarov’un çantasını henüz getirmiş olan Timofeyiç.</p>

    <p>“Biz de dana eti olmadan idare ederiz, yoksa yok, ne yapalım. Yoksulluk ayıp değil derler.”</p>

    <p>“Babanın kaç köylüsü var?” diye sordu birden Arkadiy.</p>

    <p>“Çiftlik onun değil, annemin; hatırladığıma göre on beş.”</p>

    <p>“Hepsi yirmi iki,” diye belirtti Timofeyiç hoşnutsuzlukla.</p>

    <p>Terlik şıpırtıları duyuldu ve Vasiliy İvanoviç tekrar ortaya çıktı.</p>

    <p>“Birkaç dakika sonra odanız sizi kabul etmeye hazır olacak,” diye haykırdı Vasiliy İvanoviç bir törendeymiş gibi. “Arkadiy... Nikolayiç miydi? Adınız öyleydi galiba, değil mi? Buyrun size bir de uşak,” diye ekledi, kendisiyle birlikte içeri girmiş olan saçları kısa kesilmiş, dirsekleri yırtık bir mavi kaftan ve başkasına ait çizmeler giymiş bir oğlanı göstererek. “Adı Fedka’dır. Oğlum yasaklasa bile yine de söyleyeceğim, kusura bakmayın. Bu çocuk pipo doldurmayı da becerir. Tütün içer misiniz?”</p>

    <p>“Daha çok yaprak sigarası içiyorum,” diye yanıtladı Arkadiy.</p>

    <p>“Çok akıllıca bir iş yapıyorsunuz. Benim de <em>préférence</em>’ım<a class="si-noteref epub-type_noteref" href="#f45" id="ref_f45">45</a> yaprak sigarasıdır ama bizimki gibi ıssız yerlerde yaprak sigarası bulmak son derece zor oluyor.”</p>

    <p>“Yeter artık, yakınıp durma,” diye tekrar babasının sözünü kesti Bazarov. “İyisi mi şuraya, divana otur da bir yüzünü göreyim.”</p>

    <p>Vasiliy İvanoviç gülmeye başladı ve oturdu. Yüzü, oğlunun yüzüne çok benziyordu, sadece alnı daha basıktı ve ağzı da birazcık daha genişti, durmadan hareket ediyordu, sanki giysisi kaslarını sıkıştırıyormuş gibi omuzlarını oynatıyordu, gözlerini kırpıştırıyordu, hafif hafif öksürüyordu ve parmaklarını kıpırdatıp duruyordu. Bu arada oğlunda ise etrafa hiç önem vermeyen bir hareketsizlik görülüyordu.</p>

    <p>“Yakınıyormuşum!” diye tekrarladı Vasiliy İvanoviç. “Sen, Yevgeniy, sanma ki, ne kadar ıssız bir yerde yaşıyoruz falan diyerek konuğumuza kendimi acındırmak istiyorum. Tam tersine, ben, düşünen bir insan için ıssız yer diye bir şeyin olmadığı kanısındayım. En azından elimden geldiğince yosun tutmamaya, çağın gerisinde kalmamaya çabalıyorum.”</p>

    <p>Vasiliy İvanoviç, Arkadiy’in odasına koşarak kapıp getirdiği yeni, sarı bir kutuyu cebinden çıkardı ve kutuyu havada sallayarak sözlerine devam etti:</p>

    <p>“Örneğin, kendi açımdan epeyce fedakârlık ederek köylülerimi azat ettiğimden ve ürünün yarısını bana vermeleri kaydıyla topraklarımı onlara verdiğimden pek söz etmiyorum. Bunu görev bildim, öteki toprak sahipleri bunu akıllarından bile geçirmeseler de sağduyu bunu emrediyor; sözünü ettiğim, bilimdir, eğitimdir.”</p>

    <p>“Evet; 1855 yılına ait <em>Sağlık Dostu</em>’nu görüyorum sende,” dedi Bazarov.</p>

    <p>“Onu bana eski bir arkadaşım gönderiyor,” dedi Vasiliy İvanoviç, “ama örneğin, <em>phrénologie</em><a class="si-noteref epub-type_noteref" href="#f46" id="ref_f46">46</a> kavramını biliyoruz,” diye ekledi bu arada daha ziyade Arkadiy’e hitap ederek ve numaralı karelere bölünmüş olan alçıdan bir kafatasını göstererek, “Schönlein da, Rademacher de yabancımız değil.”</p>

    <p>“Hâlâ Rademacher’e inanıyorlar mı ... vilayetinde?” diye sordu Bazarov.</p>

    <p>Vasiliy İvanoviç öksürmeye başladı.</p>

    <p>“Taşrada... Beyler, elbette siz daha iyi bilirsiniz; bizim sizinle yarışmak ne haddimize. Zaten bizim yerimizi siz alacaksınız. Benim zamanımda Hoffman gibi bir humoralist, Brown gibi de bir vitalist bize çok komik gelirdi, oysa onlar da zamanında pek çok gürültü koparmışlardı. Sizin nazarınızda Rademacher’in yerini yeni biri almıştır, siz ona saygı gösterirsiniz, yirmi yıl sonra ise belki de bu adam gülünç gelecektir.”</p>

    <p>“Gönlün ferah olsun diye söylüyorum,” dedi Bazarov, “artık biz genel anlamda tıbba gülüyoruz ve hiç kimseye de hayranlık duymuyoruz.”</p>

    <p>“Nasıl olur? Sen doktor olmak istemiyor musun?”</p>

    <p>“İstiyorum ama biri öbürüne engel değil ki.”</p>

    <p>Vasiliy İvanoviç ortaparmağıyla içinde biraz sıcak kül kalmış olan piposuna vurdu.</p>

    <p>“Öyle olsun, öyle olsun bakalım, tartışacak değilim. Ben neyim ki zaten? Emekli bir askerî hekim, <em>volatu</em><a class="si-noteref epub-type_noteref" href="#f47" id="ref_f47">47</a>, şimdi de tarım uzmanı oldum. Dedenizin tugayında hizmet ettim,” diyerek tekrar Arkadiy’e döndü. “Evet efendim, evet; zamanında pek çok şey görüp geçirdim. Ne topluluklar içinde bulundum, kimlerle ilişkim oldu! Ben, yani şu karşınızda gördüğünüz adam, evet ben, Prens Wittgenstein’ın ve Jukovskiy’in nabzını saymış adamım! Onları, On Dört’te Güney Ordusu’ndaki herkesi, anlıyorsunuz ya (burada Vasiliy İvanoviç dudaklarını iyice sıktı) tek tek tanırdım. Zaten benim işim bir kenarda durmaktı; bir neşterimi bilirdim, o kadar! Dedeniz ise çok saygıdeğer bir adamdı, gerçek bir asker.”</p>

    <p>“İtiraf et, kalın kafalının biriydi,” dedi Bazarov tembel tembel.</p>

    <p>“Ah Yevgeniy, ne biçim konuşuyorsun! Rica ederim... Elbette General Kirsanov o insanlardan değildi...”</p>

    <p>“Neyse, bırak şimdi onu,” diye sözünü kesti babasının Bazarov. “Buraya gelirken senin kayın korusunu görüp sevindim, çok güzel büyümüş.”</p>

    <p>Vasiliy İvanoviç canlandı.</p>

    <p>“Bak, bahçem nasıl oldu! Her bir ağacı kendi ellerimle diktim. Meyve ağaçları var, çilek var, her türlü şifalı ot var. Siz gençler ne derseniz deyin, yine de Paracelsus baba kutsal gerçeği <em>in herbis, verbis et lapidibus</em>...<a class="si-noteref epub-type_noteref" href="#f48" id="ref_f48">48</a> görmüştü. Aslında, bildiğin gibi pratikten uzaklaştım ama haftada iki kere ihtiyarlıktan silkinmem gerekiyor. Danışmaya geliyorlar, gelenleri kovamam ya. Yoksul insanların yardım istemeye geldikleri de oluyor. Üstelik burada hiç doktor yok. Buralı bir komşu, düşünsene, hem de emekli bir binbaşı da insanları tedavi ediyor. Tıp okumuş mu diye soruyorum... Bana diyorlar ki, hayır, okumamış, daha çok hayırseverliğinden bunu yapıyor... Ha, ha, hayırseverliğinden! Buna ne dersiniz? Ha, ha!”</p>

    <p>“Fedka! Bana bir pipo doldur!” dedi Bazarov pek sert bir şekilde.</p>

    <p>“Burada başka bir doktor bir hastaya gelmiş,” diye devam etti Vasiliy İvanoviç garip bir umutsuzlukla, “hasta ise artık <em>ad patres</em><a class="si-noteref epub-type_noteref" href="#f49" id="ref_f49">49</a>: Adam doktoru içeri bırakmıyor, artık gerek yok diyormuş. Beriki bunu beklemiyormuş, mahcup olmuş ve demiş ki: ‘Beyefendiyi ölmeden önce hıçkırık tuttu mu?’</p>

    <p>‘Tuttu efendim.’</p>

    <p>‘Çok hıçkırdı mı?’</p>

    <p>‘Çok.’</p>

    <p>“‘Ya, bu iyi işte.’ Ve dönüp gitmiş. Ha, ha, ha!”</p>

    <p>Sadece ihtiyar gülüyordu. Arkadiy’in yüzünde bir gülümseme ifadesi belirdi. Bazarov yalnızca piposunu tüttürüyordu. Sohbet bu şekilde bir saat kadar devam etti; Arkadiy, aslında hamamın soyunma yeri olarak kullanılan ama rahat ve temiz bir yer olan odasına gidip geldi. Nihayet Tanyuşa içeri girdi ve yemeğin hazır olduğunu haber verdi.</p>

    <p>İlk önce Vasiliy İvanoviç kalktı.</p>

    <p>“Gidelim, beyler! Canınızı sıktıysam bağışlayın. Belki de bizim hanım sizi benden daha fazla hoşnut eder.”</p>

    <p>Acele hazırlandığı halde çok güzel, hatta çok bol bir yemek çıkmıştı; yalnız şarap birazcık, nasıl derler, kötüydü: Timofeyiç tarafından şehirden, tanıdık bir tüccardan alınmış olan bu sert şarabın bakırımsı, reçinemsi bir tadı vardı; sinekler de rahat vermiyordu. Her zaman evde uşak olarak çalışan çocuklardan biri büyük yeşil bir dalla sinekleri kovalardı ama bu defa Vasiliy İvanoviç genç kuşak tarafından ayıplanmaktan korktuğu için çocuğu göndermişti. Arina Vlasyevna bu arada giyinip kuşanacak zaman bulmuştu; ipek kurdeleli yüksek bir başlık giymiş ve omzuna dallı dallı mavi bir şal almıştı. Yenyuşasını görür görmez yine birazcık ağladı ama kocasının onu uyarmasına gerek kalmadı: Şalını leke yapmamak için hemen gözyaşlarını sildi. Sadece delikanlılar yemek yediler, ev sahipleri yemeklerini çoktan yemişlerdi. Alışkın olmadığı çizmelerle pek rahatsız görünen Fedka hizmet ediyor, adı Anfisuşka olan, kâhyalık, çamaşırcılık yapan ve tavuklara bakan erkek suratlı ve çarpık bir kadın da ona yardım ediyordu. Vasiliy İvanoviç yemek sırasında odanın içinde dolaşıp durdu ve son derece mutlu, hatta mutluluktan coşmuş bir halde Napoléon’un politikasının ve İtalyan sorununun karmaşıklığının kendisinde uyandırdığı büyük korkulardan söz etti. Arina Vlasyevna Arkadiy’i fark etmiyor, ona ikramda bulunmuyordu. Küçük yumruğunu vişne rengindeki şişmiş dudaklarının, yanaklarındaki ve kaşlarının üstündeki benlerin son derece iyi kalpli bir ifade kattığı yuvarlak yüzüne dayamış, gözlerini oğlundan ayırmıyor ve durmadan iç geçiriyordu; onun ne kadar zamanlığına geldiğini öğrenmek için can atıyor ama sormaya korkuyordu. “Ya iki günlüğüne derse,” diye düşünüyordu ve kalbi duracak gibi oluyordu. Kızartma yendikten sonra Vasiliy İvanoviç bir an için kayboldu ve açılmış bir şişe şampanyayla geri döndü. “İşte,” diye haykırdı, “ücra bir yerde bile yaşasak önemli olaylarda kendimizi neşelendirecek bir şeyimiz bulunur!” Üç şampanya bardağıyla bir küçük kadehi doldurdu, “paha biçilmez konukların” sağlığına diyerek kadeh kaldırdı ve bardağındakini, asker usulü, tepesine bir kerede dikip içti, Arina Vlasyevna’yı da kadehindeki son damlaya kadar içmeye zorladı. Hiçbir tatlıya tahammül edemeyen Arkadiy, reçele sıra geldiğinde Bazarov kesinlikle yemeyi reddettiği ve hemen sigara içmeye başladığı için daha yeni pişirilmiş olan dört çeşit reçelden de tatmayı görev bildi. Daha sonra sahneye kaymak, tereyağı ve çöreklerle birlikte çay çıktı; sonra da Vasiliy İvanoviç, akşamın güzelliğini seyretmek için herkesi bahçeye götürdü. Tahta sıranın yanından geçerken Arkadiy’e, “Güneşin batışına bakarak burada filozofluk etmeye bayılırım,” diye fısıldadı. “Bir münzeviye iyi geliyor. Şuraya, biraz daha ileriye birkaç tane ağaç diktim, Horatius’un sevdiği ağaçlardan.”</p>

    <p>“Ne ağacıymış?” diye sordu konuşmaya kulak kabartan Bazarov.</p>

    <p>“Ne ağacı olacak... akasya.”</p>

    <p>Bazarov esnemeye başlamıştı.</p>

    <p>“Sanırım, yolcuların Morpheus’un<a class="si-noteref epub-type_noteref" href="#f50" id="ref_f50">50</a> kollarına atılma zamanı geldi,” dedi Vasiliy İvanoviç.</p>

    <p>“Yani uyku zamanı!” diye atıldı Bazarov. “Çok yerinde bir düşünce. Gerçekten de zamanı geldi.”</p>

    <p>Annesiyle vedalaşarak onu alnından öptü, annesi ise oğluna sarıldı ve arkasından, gizlice onu üç defa kutsadı. Vasiliy İvaniç, Arkadiy’i odasına götürdü ve ona “sizin mutlu yaşlarınızdayken benim aldığım keyif kadar” diyerek huzurlu bir dinlenme diledi. Gerçekten de Arkadiy, hamamın soyunmalığında son derece rahat uyudu: Burası nane kokuyordu ve sobanın arkasında iki cırcırböceği insanın uykusunu getirecek şekilde birbirleriyle yarışırcasına cırıldayıp duruyordu. Vasiliy İvanoviç, Arkadiy’den ayrıldıktan sonra çalışma odasına gitti. Divanın üzerinde, oğlunun ayakucunda biraz kestirdikten sonra onunla çene çalmaya hazırlanıyordu ki Bazarov uyumak istediğini söyleyerek babasını hemen gönderdi ama sabaha kadar gözünü kırpmadı. Gözlerini büyük büyük açıp öfkeli öfkeli karanlığa bakıyordu: Çocukluk anılarının etkisi altında değildi, son acı anılardan henüz kurtulamamıştı. Arina Vlasyevna önce doya doya dua etti, sonra da hanımının karşısında mıhlanmış gibi durarak ve tek gözünü ona dikerek Yevgeniy Vasilyeviç hakkındaki bütün düşüncelerini gizemli bir fısıltıyla ona anlatan Anfisuşka’yla uzun uzun sohbet etti. Yaşlı kadıncağızın sevinçten, şaraptan ve sigara dumanından iyice başı dönmüştü; kocası onunla konuşmaya başladı ve elini salladı.</p>

    <p>Arina Vlasyevna, eski zamanlardan kalma gerçek bir Rus soylusuydu; iki yüz yıl kadar önce, eski Moskova zamanında yaşamalıydı. Çok dindar ve hassas bir insandı, her türlü alamete, fala, büyüye, rüyaya inanırdı; ermişlere, perilere, orman devlerine, kötü tesadüflere, büyü yüzünden olan rahatsızlıklara, kocakarı ilaçlarına, yakında dünyanın sonunun geleceğine inanırdı; Paskalya’da mumlar sönmezse karabuğdayın iyi ürün vereceğine, insanın gözü değerse mantarın artık yetişmeyeceğine inanırdı; şeytanın su olan yerleri sevdiğine, her Yahudi’nin göğsünde kanlı bir lekecik bulunduğuna inanırdı; farelerden, suyılanlarından, kurbağalardan, serçelerden, sülüklerden, gök gürültüsünden, soğuk sudan, hava cereyanından, atlardan, tekelerden, kızıl saçlı insanlardan ve kara kedilerden korkardı, cırcırböceklerini ve köpekleri pis hayvanlar sayardı; ne dana eti, ne güvercin, ne ıstakoz, ne peynir, ne kuşkonmaz, ne yerelması, ne tavşan eti ne de karpuz yerdi, çünkü kesilmiş karpuz, Vaftizci Yahya’nın başını hatırlatıyordu; istiridyeden ise ürpermeden söz edemezdi; yemek yemeyi severdi ama perhizi de sıkı tutardı; günde on saat uyurdu ama Vasiliy İvanoviç’in başı ağrıyorsa hiç yatmazdı; “Aleksis”ten ya da “Ormandaki Kulübe”den başka tek bir kitap okumamıştı, yılda bir, en fazla iki mektuptan fazlasını yazmamıştı ama ev işlerinde, sebze meyve kurutmada ve reçel yapımında söz sahibiydi, gerçi elini hiçbir şeye sürmez ve genellikle istemeye istemeye yerinden kımıldardı ama. Arina Vlasyevna çok iyi yürekliydi ve kendine göre hiç de aptal değildi. Dünyada emir verecek beyler ve hizmet edecek basit insanlar olduğunu bilirdi ve bu yüzden dalkavukluktan da, yerlere kadar eğilmekten de iğrenmezdi; emrindekilere sevecen ve yumuşak davranırdı, bir tek dilenciyi bile sadaka vermeden göndermezdi ve zaman zaman dedikodu etse de hiç kimseyi hiçbir zaman kınamazdı. Gençliğinde çok sevimliydi, klavsen çalardı ve birazcık Fransızca konuşabilirdi; istemeden evlendiği kocasıyla birlikte yıllarca oradan oraya dolaşırken şişmanlamış ve müziği de, Fransızca’yı da unutmuştu. Oğlunu çok severdi ama anlatılamayacak kadar da korkardı ondan; çiftliğin yönetimini Vasiliy İvanoviç’e bırakmıştı, artık hiçbir işe karışmıyordu: Kocası gelecekteki değişimlerden ve planlarından söz etmeye başlar başlamaz oflayıp puflar, mendiliyle yelpazelenir ve korkudan kaşlarını gittikçe daha yukarı kaldırırdı. Evhamlı bir kadındı, hep büyük bir felaket beklerdi ve kederli bir şey hatırlar hatırlamaz hemen ağlamaya başlardı... Bu tür kadınların soyu artık tükeniyor. Buna sevinmek mi, yoksa üzülmek mi gerekir Tanrı bilir!</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f43">
      <a class="si-backref" href="#ref_f43">43</a><span class="si-footnote-text">. (Fr.) Olgun adam. (Ç.N.)</span>
    </div>

    <div class="si-footnote html5_aside epub-type_footnote" id="f44">
      <a class="si-backref" href="#ref_f44">44</a><span class="si-footnote-text">. (Lat.) Herkese kendininki. (Ç.N.)</span>
    </div>

    <div class="si-footnote html5_aside epub-type_footnote" id="f45">
      <a class="si-backref" href="#ref_f45">45</a><span class="si-footnote-text">. (Fr.) Tercih. (Ç.N.)</span>
    </div>

    <div class="si-footnote html5_aside epub-type_footnote" id="f46">
      <a class="si-backref" href="#ref_f46">46</a><span class="si-footnote-text">. (Fr.) İnsanın kafatasına bakarak karakter ve yeteneğini belirtme bilgisi. (Ç.N.)</span>
    </div>

    <div class="si-footnote html5_aside epub-type_footnote" id="f47">
      <a class="si-backref" href="#ref_f47">47</a><span class="si-footnote-text">. İşte hepsi bu anlamında <em>voila tout</em> demek istiyor. (Ç.N.)</span>
    </div>

    <div class="si-footnote html5_aside epub-type_footnote" id="f48">
      <a class="si-backref" href="#ref_f48">48</a><span class="si-footnote-text">. (Lat.) Otlarda, sözlerde ve taşlarda. (Ç.N.)</span>
    </div>

    <div class="si-footnote html5_aside epub-type_footnote" id="f49">
      <a class="si-backref" href="#ref_f49">49</a><span class="si-footnote-text">. (Lat.) Atalarına kavuşmuş. (Ç.N.)</span>
    </div>

    <div class="si-footnote html5_aside epub-type_footnote" id="f50">
      <a class="si-backref" href="#ref_f50">50</a><span class="si-footnote-text">. (Mit.) Uyku perisi.</span>
    </div>
  </div>
</body>
</html>
