<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter21">
  <div class="html5_section">
    <h1>XXI</h1>

    <p>Yataktan kalktıktan sonra Arkadiy pencereyi açtı ve gözüne çarpan ilk şey Vasiliy İvanoviç oldu. Buhara kumaşından bir robdöşambr giymiş, beline de bir mendil bağlamış olan ihtiyar gayretli gayretli sebze bahçesini belliyordu. Genç konuğunu fark etti ve küreğe dayanarak bağırdı:</p>

    <p>“Gününüz aydın olsun! Nasıl, iyi uyudunuz mu?”</p>

    <p>“Çok iyi,” diye cevap verdi Arkadiy.</p>

    <p>“Bense burada, görüyorsunuz ya Cincinnatus gibi son turfanda şalgam için tarh açıyorum. Artık öyle bir zaman geldi ki, (yine de Tanrı’ya çok şükür!) herkes kendi yiyeceğini kendi elleriyle elde etmek zorunda, başkalarına güvenecek bir durum yok: Kendin için çalışmak gerekiyor. Demek ki, Jean-Jacques Rousseau haklı. Beyim, siz beni yarım saat önce bambaşka bir durumda görecektiniz. Köylü kadının biri karnında buruntudan şikâyet ediyordu. Onlar böyle derler ama bize göre bu dizanteridir, nasıl anlatsam... afyonlu bir iğne yaptım; bir başkasının dişini çektim. Bu kadına dişin sinirini eterle uyuşturmayı önerdim... ama kabul etmedi. Bütün bunları <em>gratis</em><a class="si-noteref epub-type_noteref" href="#f51" id="ref_f51">51</a>, <em>anamatyer</em><a class="si-noteref epub-type_noteref" href="#f52" id="ref_f52">52</a> yapıyorum. Bununla birlikte benim için bunda şaşacak bir şey yok: Ben zaten pleb’im, halktan biriyim, <em>homo novus</em>’um<a class="si-noteref epub-type_noteref" href="#f53" id="ref_f53">53</a>, karım gibi eski asilzadelerden değilim... Buraya, gölgeye buyurup çaydan önce sabah serinliğini içinize çekmek istemez misiniz?”</p>

    <p>Arkadiy, dışarı çıkıp ihtiyarın yanına gitti.</p>

    <p>“Bir kere daha hoş geldiniz!” dedi Vasiliy İvanoviç, elini kafasını örten yağlı takkesine koyup askerce bir selam vererek. “Biliyorum siz şatafata, eğlenceye alışıksınız ama bu dünyanın büyükleri de bir kulübenin çatısı altında kısa bir süre geçirmeyi küçümsemezler.”</p>

    <p>“Rica ederim,” diye itiraz etti Arkadiy, “ben nasıl bu dünyanın büyüklerinden olurum ki? Hem ben şatafata falan da alışkın değilim.”</p>

    <p>“Bir dakika, bir dakika,” diyerek nazik bir tavırla itiraz etti yaşlı adam. “Artık arşive kalkmış olsam da kibar çevrelerde dolaştım, kuşu uçuşundan tanırım. Aynı zamanda kendime göre bir psikolog ve bir fizyonomistim de. Bende bu yetenek olmasaydı, sözümü mazur görün, çoktan mahvolmuştum; beni, benim gibi küçücük bir adamı ezer geçerlerdi. İltifat olsun diye söylemiyorum, sizinle oğlum arasında fark ettiğim dostluk, beni candan sevindiriyor. Az önce onunla görüştüm; siz de bilirsiniz, her zamanki gibi çok erken kalktı ve çevrede dolaşmaya çıktı. Merakımı bağışlayın, benim Yevgeniy’le uzun zamandır mı tanışıyorsunuz?”</p>

    <p>“Bu kıştan beri.”</p>

    <p>“Demek öyle. Bir şey daha sormama izin verin, fakat neden bir yere oturmuyoruz ki, size bir baba olarak bütün samimiyetimle sormama izin verin, Yevgeniy için ne düşünüyorsunuz?”</p>

    <p>“Oğlunuz, benim karşılaştığım en mükemmel insanlardan biri,” diye çok canlı bir şekilde cevap verdi Arkadiy.</p>

    <p>Vasiliy İvanoviç’in gözleri birden açıldı ve yanakları hafifçe kızardı. Kürek elinden düştü.</p>

    <p>“Demek, böyle düşünüyorsunuz,” diye söze başladı.</p>

    <p>“Eminim,” diye atıldı Arkadiy, “oğlunuzu büyük bir gelecek bekliyor, adınıza ün kazandıracak. İlk karşılaşmamızdan beri bundan eminim.”</p>

    <p>“Nasıl... nasıl oldu peki?” dedi Vasiliy İvanoviç güçlükle konuşarak. Kalın dudakları hayranlık dolu bir gülümsemeyle açıldı ve bu gülümseme bir daha da dudaklarından kaybolmadı.</p>

    <p>“Nasıl karşılaştığımızı mı öğrenmek istiyorsunuz?”</p>

    <p>“Evet... genel olarak...”</p>

    <p>Arkadiy, Bazarov’u Odintsova’yla mazurka yaptıkları gecekinden çok daha büyük bir coşkuyla, daha büyük bir heyecanla anlatmaya başladı.</p>

    <p>Vasiliy İvanoviç onu dinliyor, dinliyor, sümkürüyor, mendilini ellerinde yuvarlayıp duruyor, öksürüyor, saçlarını karıştırıyordu. Sonunda dayanamadı, Arkadiy’e doğru eğildi ve onu omzundan öptü.</p>

    <p>“Beni çok mutlu ettiniz,” diye mırıldandı, gülümsemeye devam ederek. “Şunu söylemeliyim ki, ben... oğlumu taparcasına severim; bizim ihtiyardan artık hiç söz etmiyorum. Malum, anne! Ama oğlumun yanında duygularımı açıklamaya cesaret edemiyorum, çünkü bundan hoşlanmıyor. Duyguların bu şekilde ortaya dökülmesine karşıdır; hatta pek çokları onu yapısındaki bu katılık yüzünden ayıplıyorlar ve bunu kibir ve duygusuzluk belirtisi olarak görüyorlar ama onun gibi insanlar alelade arşınla ölçülmemelidir, doğru değil mi? İşte size bir örnek: Onun yerinde başkası olsa ana babasından para sızdırıp dururdu; oysa bizden, inanır mısınız, ömründe bir kapikçik almamıştır, vallahi billahi!”</p>

    <p>“O, çıkar gözetmeyen, onurlu bir insandır,” dedi Arkadiy.</p>

    <p>“Özellikle çıkar gözetmeyen. Bense, Arkadiy Nikolayeviç, sadece onu taparcasına sevmekle kalmıyorum, onunla iftihar ediyorum ve tek gururum da zaman geçince onun yaşamöyküsünde şu sözlerin yazılmış olması olacak: ‘Sıradan bir askerî hekimin oğludur, ancak babası ondaki yetenekleri erken fark etmiş ve eğitimi için hiçbir fedakârlıktan kaçınmamıştır...’” İhtiyarın sesi yarıda kesildi.</p>

    <p>Arkadiy, onun elini tutup sıktı.</p>

    <p>Vasiliy İvanoviç, bir süre sustuktan sonra, “Sizce, kazanacağını söylediğiniz bu ünü tıp alanında kazanmayacak, değil mi?” diye sordu.</p>

    <p>“Bu konuda da ilk sıralardaki bilim adamlarından biri olsa da tabii ki tıpta değil.”</p>

    <p>“Hangi alanda ün kazanacak Arkadiy Nikolayeviç?”</p>

    <p>“Bunu şimdiden söylemek zor ama ünlü biri olacak o.”</p>

    <p>“Ünlü biri olacak!” diye tekrarladı ihtiyar adam ve düşünceye daldı.</p>

    <p>Elinde büyük bir yemek tabağı dolusu olgun ahududuyla yanlarından geçen Anfisuşka, “Arina Vlasyevna sizi çaya çağırmamı emrettiler,” dedi.</p>

    <p>Vasiliy İvanoviç silkindi.</p>

    <p>“Ahududu için soğuk kaymak da olacak mı?”</p>

    <p>“Olacak, efendim.”</p>

    <p>“Bak, soğuk olsun ha! Çekinmeyin, Arkadiy Nikolayiç, daha çok alın. Yevgeniy nerede kaldı acaba?”</p>

    <p>“Buradayım,” diye Bazarov’un sesi duyuldu Arkadiy’in odasından.</p>

    <p>Vasiliy İvanoviç hızla döndü.</p>

    <p>“Vay vay! Arkadaşını ziyaret etmek istedin demek ama geç kaldın <em>amice</em><a class="si-noteref epub-type_noteref" href="#f54" id="ref_f54">54</a>, biz onunla uzun zamandır sohbet ediyoruz. Şimdi çay içmeye gidelim: Annen çağırıyor. Ha bu arada seninle bir şey konuşmam gerekiyor.”</p>

    <p>“Ne konuda?”</p>

    <p>“Burada bir köylü var, <em>ictére</em> olmuş...”</p>

    <p>“Yani sarılık mı demek istiyorsun?”</p>

    <p>“Evet, müzmin ve çok da inatçı bir <em>ictére</em>. Ona kantaron ve kılıçotu verdim, havuç yedirdim, soda verdim ama bütün bunlar ‘palyatif’ şeyler; daha kesin bir çözüm lazım. Tıp bilimiyle alay etsen de eminim ki işe yarar bir öğüt verebilirsin bana. Ama bunu sonra konuşalım. Şimdi çay içmeye gidelim.”</p>

    <p>Vasiliy İvanoviç tahta sıradan canlı bir hareketle kalktı ve “Şeytan Robert”ten bir şarkı söylemeye başladı:</p>

    <blockquote>
      <p>“Yasa, yasa, yasa koyalım kendimize</p>

      <p>Zevk... zevk... zevk için yaşamak!”</p>
    </blockquote>

    <p>“Fevkalade bir yaşama gücü!” dedi Bazarov camın yanından çekilirken.</p>

    <p>Öğlen olmuştu. Güneş, gökyüzünü baştan başa kaplamış beyaz bulutların incecik perdesinin arkasından insanı yakıyordu. Her şey susmuştu, bir tek horozlar coşkuyla ötüyor ve onları dinleyen herkeste bir uyku isteği ve can sıkıntısı duygusu uyandırıyordu; bir de ağaçların tepelerinde bir yerde yavru bir atmacanın hiç kesilmeyen tiz sesi, ağlamaklı bir çağrı halinde çınlayıp duruyordu. Arkadiy ve Bazarov pek büyük olmayan bir saman yığınının gölgesinde altlarına iki kucak çıtır çıtır kuru ama henüz yeşil ve kokulu ot serip uzanmışlardı.</p>

    <p>“O titrekkavak,” dedi Bazarov, “bana çocukluğumu hatırlatıyor; tuğla ambarından kalan çukurun kıyısında büyürken ben bu çukurun ve titrekkavağın özel bir tılsıma sahip olduklarından emindim: Onların yanında hiçbir zaman canım sıkılmazdı. O zamanlar çocuk olduğum için sıkılmadığımı anlayamazdım. İşte şimdi yetişkin oldum, tılsım artık etkili olmuyor.”</p>

    <p>“Burada ne kadar kaldın?” diye sordu Arkadiy.</p>

    <p>“Arka arkaya iki yıl kadar; sonra arada bir geldik. Gezgin bir yaşam sürdük; daha çok şehirlerde sürttük durduk.”</p>

    <p>“Bu ev yapılalı çok olmuş mu?”</p>

    <p>“Çok. Evi önce dedem yaptırmış, annemin babası.”</p>

    <p>“Deden kimmiş?”</p>

    <p>“Kim bilir kim? Binbaşıymış. Suvorov zamanında görev yapmış. Hep Alplerden geçişlerini anlatırdı. Uyduruyordu mutlaka.”</p>

    <p>“Demek bu yüzden oturma odanızda Suvorov’un portresi asılı. Ben sizinki gibi böyle eski ve sıcacık evleri severim; bu evlerdeki koku da çok özel bir kokudur.”</p>

    <p>“Kandil yağları yonca gibi kokar,” dedi Bazarov esneyerek. “Ya bu sevimli evlerdeki sineklere ne demeli... Aman aman!”</p>

    <p>“Söyle,” dedi Arkadiy kısa bir sessizlikten sonra, “çocukken sana hiç baskı yaptılar mı?”</p>

    <p>“Annemin ve babamın nasıl insanlar olduğunu görüyorsun. Sert değildirler.”</p>

    <p>“Onları sever misin, Yevgeniy?”</p>

    <p>“Severim, Arkadiy!”</p>

    <p>“Onlar seni öyle seviyorlar ki!”</p>

    <p>Bazarov bir süre sustu.</p>

    <p>“Ne düşündüğümü biliyor musun?” dedi sonunda, ellerini başının altına koyarak.</p>

    <p>“Bilmiyorum. Ne?”</p>

    <p>“Düşünüyorum da, annemle babama bu dünyada yaşamak kolay! Babam altmış yaşında didinip duruyor, ‘palyatif’ çarelerden söz ediyor, insanları tedavi ediyor, köylülere iyilik yapıyor, hovardalık ediyor kısacası; annem için de kolay: Bütün günü çeşit çeşit işlerle, ahlarla, oflarla dopdolu, kendini düşünecek zamanı olmaz; ben ise...”</p>

    <p>“Sen ise?”</p>

    <p>“Bense düşünüyorum: İşte burada saman yığınının gölgesinde yatıyorum... Daracık bir yer işgal ediyorum, içinde bulunmadığım, beni ilgilendiren bir işin olmadığı geri kalan boşlukla kıyaslandığında bir damlacık bir yer ve yaşayabileceğim zaman bölümü, benim içinde olmadığım ve olmayacağım sonsuzluk karşısında öyle küçük ki... Oysa bu atomda, bu matematiksel noktada kan dolaşıp duruyor, beyin çalışıyor, birtakım istekler oluyor... Ne saçmalık! Ne boş şeyler!”</p>

    <p>“Sana şunu belirteyim ki, bu söylediklerin bütün insanlar için geçerlidir...”</p>

    <p>“Haklısın...” diye atıldı Bazarov. “Ben demek istiyordum ki, onlar, yani annemle babam, bir şeylerle uğraşıyorlar ve kendi hiçliklerinden rahatsızlık duymuyorlar, bu durum onlara tiksindirici gelmiyor... bense... ben sadece can sıkıntısı ve öfke hissediyorum.”</p>

    <p>“Öfke mi? Neden öfke duyuyorsun?”</p>

    <p>“Neden mi? Ne demek neden? Unuttun mu yoksa?”</p>

    <p>“Her şeyi hatırlıyorum ama yine de öfkelenme hakkın olduğunu kabul etmiyorum. Sen mutsuzsun, kabul ediyorum ama...”</p>

    <p>“Ha! Evet, görüyorum, sen Arkadiy Nikolayeviç, aşkı bütün yeni gençler gibi anlıyorsun: Gel bili bili. Tavukçuk yanına gelir gelmez de Allah bacaklarına kuvvet versin! Ben öyle değilim. Ama bu kadar konuştuğumuz yeter. Yardım edilemeyecek bir şeyden söz etmek ayıptır.” Yan tarafa döndü. “Vay canına! Bak babayiğit karınca, yarı ölü bir sineği taşıyor. Taşı kardeşim, taşı! Bakma sen sineğin direndiğine, hayvan olarak durumundan faydalan. Sen acıma duygusunu tanımama hakkına sahipsin, bizim gibi kendi duygularını çiğneyen bir varlık değilsin!”</p>

    <p>“Bari sen bunu söyleme, Yevgeniy! Kendi duygularını ne zaman çiğnedin ki?”</p>

    <p>Bazarov kafasını kaldırdı.</p>

    <p>“Yalnızca bundan gurur duyuyorum zaten. Kendi duygularımı çiğnemedim, demek ki, bir kadın da beni çiğneyemez. Tamam! Bitti, bu kadar! Bu konuda artık benden tek bir söz işitemezsin.”</p>

    <p>İki arkadaş kısa bir süre hiç konuşmadan yattılar.</p>

    <p>“Evet,” diye konuşmaya başladı Bazarov, “insan tuhaf bir yaratıktır. Burada ‘babalarımızın’ sürdürdükleri renksiz yaşama şöyle yandan ve uzaktan bir bakarsın, daha iyisi can sağlığı dersin. Yersin, içersin, en doğru, en akıllı biçimde davrandığını bilirsin. Ama öyle değil: Can sıkıntısı huzurunu kaçırır. İnsanlarla uğraşmak istiyorum, onlara küfretmek gerekse bile onlarla uğraşmak istiyorum.”</p>

    <p>“Hayatı her anı önemli olacak biçimde kurmak gerekirdi,” dedi Arkadiy düşünceli bir şekilde.</p>

    <p>“Kim istemez ki! Önemli olsa da yanlış olabilir ama yine de tatlıdır, yalnız önemsiz olana da razı gelebilir insan... fakat ya küçük tatsızlıklar, bayağılıklar... asıl felaket bunlardır.”</p>

    <p>“İnsan eğer bu bayağılıkları kabul etmek istemezse onlar o insan için var olmaz.”</p>

    <p>“Hmm... Bu söylediğin de ‘karşıt bir genel hüküm.’”</p>

    <p>“Ne dedin? Bu isimle neyi kastediyorsun?”</p>

    <p>“Şunu kastediyorum: Örneğin, eğitim yararlıdır dersem bu bir genel hükümdür ama eğer eğitim zararlıdır dersem bu da karşıt bir genel hükümdür. Bu hüküm daha şık görünebilir ama aslında ikisi de aynıdır.”</p>

    <p>“Peki ama gerçek nerede, hangi tarafta?”</p>

    <p>“Nerede mi? Sana bir yankıyla cevap vereceğim: Gerçek nerede?”</p>

    <p>“Sen bugün hüzünlü bir ruh hali içindesin, Yevgeniy.”</p>

    <p>“Sahi mi? Güneş beni yakmış olmalı, hem bu kadar çok ahududu yememeliydim.”</p>

    <p>“Bu durumda biraz kestirmek fena olmaz,” dedi Arkadiy.</p>

    <p>“Belki de; yalnız sen beni seyretme, uyuyan insanın suratı çok aptal görünür.”</p>

    <p>“Başkaları senin hakkında ne düşünürlerse düşünsünler, senin için hepsi bir değil mi?”</p>

    <p>“Sana ne diyeceğimi bilmiyorum. Olgun bir insanın bu konuda kaygı duymaması gerekir; olgun bir insan düşünecek hiçbir şeyi olmayan insandır, bu insanın sözüne kulak vermek ya da ondan nefret etmek gerekir.”</p>

    <p>“Tuhaf! Ben hiç kimseden nefret etmiyorum,” dedi Arkadiy biraz düşündükten sonra.</p>

    <p>“Bense o kadar çok kişiden nefret ediyorum ki. Sen sevecen birisin, yumuşak tabiatlısın, kimden nefret edeceksin ki!.. Çekingensin, kendine güvenin az...”</p>

    <p>“Ya sen,” diye onun sözünü kesti Arkadiy, “kendine güveniyor musun? Kendini yükseklerde mi görüyorsun?”</p>

    <p>Bazarov bir süre sustu.</p>

    <p>“Yılgınlık göstermeyen biriyle karşılaştığım zaman,” diye dura dura konuşmaya başladı, “kendi hakkımdaki düşüncemi değiştiriyorum. Nefret etmek! Örnek olarak bugün bizim muhtar Filipp’in evinin yanından geçerken (ne kadar hoş, bembeyaz bir evdir) dedin ki, ne zaman en sonuncu köylünün de böyle bir evi olursa Rusya o zaman mükemmelliğe ulaşmış olacaktır, her birimiz de buna yardım etmek zorundayız... Oysa ben adı Filipp ya da Sidor olsun, uğrunda didinip duracağım ama sonunda bir teşekkürünü bile görmeyeceğim bu en sonuncu köylüden nefret etmeye başladım... Hem onun teşekküründen bana ne? O beyaz bir evde yaşayacak, benim üzerimde ise dulavratotu bitecek, sonra ne olacak?”</p>

    <p>“Yeter Yevgeniy... insanın bugün seni dinleyince, bizi ilkesiz olmakla suçlayanlara ister istemez hak veresi geliyor.”</p>

    <p>“Amcan gibi konuşuyorsun. Genellikle ilke diye bir şey yoktur, şimdiye kadar bunu anlayamamışsın! Sadece duygular vardır. Her şey onlara bağlıdır.”</p>

    <p>“Nasıl yani?”</p>

    <p>“Basbayağı. Örneğin, ben; ben duygularımın etkisiyle olumsuz bir doğrultu izliyorum. Her şeyi inkâr etmek hoşuma gidiyor, beynim o şekilde yaratılmış. Hepsi bu işte! Kimya neden hoşuma gidiyor? Sen neden elma seviyorsun? O da duygularının etkisiyle. Bunların hepsi bir. İnsanlar hiçbir zaman daha derine inemezler. Bunu sana herkes söylemez, ben de bunu sana bir daha söylemem.”</p>

    <p>“Ne diyorsun? Namus da duygu mu yani?”</p>

    <p>“Elbette!”</p>

    <p>“Yevgeniy!” diye üzgün bir sesle konuşmaya başladı Arkadiy.</p>

    <p>“Ne oldu? Hoşuna gitmedi mi?” diye sözünü kesti Bazarov. “Hayır, kardeşim! Her şeyi tırpanlamaya karar verdiğine göre tırpanı kendi bacaklarına da indir bakalım!.. Epeyce filozofluk ettik. ‘Doğa insana uyku sessizliği getirir,’ demiş Puşkin.”</p>

    <p>“Hiçbir zaman böyle bir şey söylememiştir,” dedi Arkadiy.</p>

    <p>“Söylemediyse de söyleyebilirdi ve bir şair olarak söylemeliydi. Sözü açılmışken Puşkin orduda hizmet etmiş olmalı.”</p>

    <p>“Puşkin hiçbir zaman asker olmadı!”</p>

    <p>“Rica ederim, her sayfasında Rusya’nın şerefi için haydi savaşa, haydi savaşa, deyip durur.”</p>

    <p>“Sen de ne masallar uyduruyorsun! Düpedüz bir iftira bu.”</p>

    <p>“İftira mı? Ne önemli şey! Bu sözcükle beni korkutmak istedin ha! Bir insana ne iftira atarsan at, aslında o yirmi kat daha kötüsünü hak ediyordur.”</p>

    <p>“Hadi iyisi mi uyuyalım!” dedi Arkadiy sıkıntıyla.</p>

    <p>“Büyük bir memnuniyetle,” diye karşılık verdi Bazarov.</p>

    <p>Ama ikisi de uyuyamadılar. İki delikanlının yüreğini de hemen hemen düşmanca bir duygu sarmıştı. Beş dakika kadar sonra gözlerini açtılar ve sessizce bakıştılar.</p>

    <p>“Bak,” dedi birden Arkadiy, “kuru bir akağaç yaprağı koptu ve yere düşüyor; hareketleri aynı kelebeğin uçuşuna benziyor. Tuhaf değil mi? En hüzünlü ve ölü bir şey, en neşeli ve canlı şeye benziyor.”</p>

    <p>“Ah dostum Arkadiy Nikolayiç!” diye haykırdı Bazarov. “Senden bir tek şey rica ediyorum: Güzel laflar etme.”</p>

    <p>“İstediğimi söylerim... Bu kadarı da zorbalık artık. Aklıma bir düşünce gelmişse neden onu ifade etmeyeyim?”</p>

    <p>“Öyle olmasına öyle ama düşüncemi ben de neden söylemeyeyim? Ben güzel laflar etmeyi yakışıksız buluyorum.”</p>

    <p>“Yakışık alan nedir? Sövüp saymak mı?”</p>

    <p>“Ee! Görüyorum ki, sen de amcanın izinde yürümek niyetindesin. Bu sözlerini duysaydı o budala kim bilir ne kadar sevinirdi!”</p>

    <p>“Pavel Petroviç’e ne dedin sen?”</p>

    <p>“Ona, hak ettiği şeyi söyledim, budala dedim.”</p>

    <p>“Bu kadarı da fazla artık!” diye bağırdı Arkadiy.</p>

    <p>“Vay vay! Akrabalık duyguları kabardı,” dedi Bazarov sakin sakin. “Fark ettim ki, bu duygu insanların içinde çok köklü bir biçimde yer ediyor. İnsan her şeyden vazgeçmeye hazırdır, her türlü önyargıdan sıyrılabilir ama örneğin, kardeşinin başkalarına ait mendilleri çaldığını, bir hırsız olduğunu kabul etmeye gelince buna gücü yetmez. Gerçekten de ‘benim’ kardeşim, ‘benim’ olsun da dâhi olmasın... olabilir mi?”</p>

    <p>“Benim içimde kabaran basit bir adalet duygusuydu, asla akrabalık duygusu değil,” diye itiraz etti Arkadiy öfkeyle. “Ama sen bu duyguyu anlayamadığın için, sende böyle bir ‘his’ olmadığı için bu konuda hüküm veremezsin.”</p>

    <p>“Başka bir deyişle, Arkadiy Kirsanov benim anlayışım açısından son derece yüksek birisidir, önünde eğiliyorum ve susuyorum.”</p>

    <p>“Yeter, rica ederim Yevgeniy, sonunda kavga edeceğiz.”</p>

    <p>“Ah Arkadiy! Lütfen, bir kerecik güzel bir kavga edelim, kendimizi kaybedene kadar, yok edene kadar kavga edelim.”</p>

    <p>“Ama öyle yaparsak belki de sonunda...”</p>

    <p>“Dövüşür müyüz?” diye atıldı Bazarov. “Ne dersin? Burada, samanlıkta, böylesine sakin bir ortamda, dünyadan ve insanların bakışlarından uzakta dövüşsek hiçbir şey olmaz. Ama sen benimle baş edemezsin. Şimdi senin boğazına yapışıveririm...”</p>

    <p>Bazarov, uzun ve sert parmaklarını açtı... Arkadiy döndü ve şaka yapar gibi ona karşı koymaya hazırlandı... Ama arkadaşının suratı ona öyle korkunç göründü, dudaklarındaki çarpık gülümsemede, alev alev yanan gözlerinde hiç de şakaya benzemeyen öyle bir tehdit görür gibi oldu ki, elinde olmayarak içini korku kapladı...</p>

    <p>“Aa! Demek buraya saklandınız!” O anda Vasiliy İvanoviç’in sesi duyuldu ve yaşlı askerî hekim, sırtında ev yapımı çizgili, hafif bir ceket ve kafasında yine ev yapımı hasır şapkayla gençlerin karşısına dikildi. “Sizi aradım, aradım... Fakat harika bir yer seçmişsiniz ve kendinizi harika bir işe kaptırmışsınız. ‘Yerde’ yatıp ‘göğe’ bakmak... Biliyor musunuz, bunun özel bir anlamı vardır!”</p>

    <p>“Ben göğe sadece hapşırmak istediğim zaman bakarım,” diye homurdandı Bazarov ve Arkadiy’e dönerek alçak sesle “Yazık, engel oldu,” diye ekledi.</p>

    <p>“Pekâlâ, yeter,” diye fısıldadı Arkadiy ve gizlice arkadaşının elini sıktı. “Ama hiçbir arkadaşlık böyle çatışmalara dayanmaz.”</p>

    <p>“Size bakıyorum da, genç muhataplarım,” dedi bu arada Vasiliy İvanoviç, kafasını sallayarak ve çapraz hale getirdiği kollarını topuzunun yerinde bir Türk figürü bulunan kendi el emeği usta işi burma bastona dayayarak, “bakıyorum ve bakmaya doyamıyorum. İçinizde ne büyük bir güç, ne sağlıklı bir gençliğiniz, yetenekleriniz var! Adeta... Kastor ve Polluks!”<a class="si-noteref epub-type_noteref" href="#f55" id="ref_f55">55</a></p>

    <p>“Bak sen, mitolojiye daldı!” dedi Bazarov. “Zamanında Latincesinin kuvvetli olduğu şimdi anlaşılıyor! Kompozisyondan gümüş madalya almıştın hatırladığıma göre, değil mi?”</p>

    <p>“Dioskurlar, Dioskurlar!”<a class="si-noteref epub-type_noteref" href="#f56" id="ref_f56">56</a> diye tekrarladı Vasiliy İvanoviç.</p>

    <p>“Tamam baba, yeter, bırak böyle dokunaklı laflar etmeyi.”</p>

    <p>“Kırk yılda bir kerecik olabilir,” diye mırıldandı ihtiyar. “Bu arada beyler, sizi iltifat etmek için aramıyordum; birincisi, biraz sonra yemek yiyeceğimizi haber vermek için, ikincisi de sana önceden söylemek istediğim bir şey var Yevgeniy... Sen zeki bir insansın, insanları tanırsın, kadınları da tanırsın, onun için kusura bakmazsın... Annen senin gelişin münasebetiyle bir ayin yaptırmak istedi. Seni bu ayine katılmaya çağıracağımı zannetme sakın: Ayin çoktan bitti ama Peder Aleksey...”</p>

    <p>“Papaz mı?”</p>

    <p>“Evet, papaz; bizim evde... yemek yiyecek... Bunu beklemiyordum ve hatta böyle bir şey de söylememiştim... ama nasılsa oldu... adam beni yanlış anladı. Bu arada Arina Vlasyevna da... Ayrıca çok iyi ve sağduyulu bir adamdır.”</p>

    <p>“Yemekte benim porsiyonumu yemeyecek, değil mi?” diye sordu Bazarov.</p>

    <p>Vasiliy İvanoviç gülmeye başladı.</p>

    <p>“Ne demek, öyle şey olur mu!”</p>

    <p>“Ben de daha fazlasını istemem. Her insanla sofraya oturmaya hazırım.”</p>

    <p>Vasiliy İvanoviç şapkasını düzeltti.</p>

    <p>“Senin her türlü önyargıdan uzak olduğunu bunu sormadan da biliyordum,” diye mırıldandı. “Bana gelince; benim gibi altmış ikinci yaşını yaşayan bir ihtiyarın bile böyle önyargıları yok. (Vasiliy İvanoviç ayini kendisinin istediğini itiraf edecek cesareti gösterememişti... Kendisi de en az karısı kadar dindardı.) Peder Aleksey de seninle tanışmayı çok istiyordu. Göreceksin, ondan hoşlanacaksın. İskambil oynamaktan da geri kalmaz ve hatta... ama aramızda kalsın... pipo bile içer.”</p>

    <p>“Ne var bunda? Yemekten sonra bir oyun çevirelim, onu yeneyim.”</p>

    <p>“He-he-he! Bakalım! Zaman ne gösterecek.”</p>

    <p>“Sen de eski günlerini yeniden yaşarsın, değil mi?” dedi Bazarov üstüne basa basa.</p>

    <p>Vasiliy İvanoviç’in bronz renkli yanakları hafifçe kızardı.</p>

    <p>“Utanmıyor musun Yevgeniy! Geçmişe mazi derler. Pekâlâ, küçükbeyin önünde itiraf etmeye hazırım, gençliğimde böyle bir tutkum vardı: Üstelik de bana çok pahalıya mal oldu! Yalnız hava ne kadar da sıcak. Yanınıza oturabilir miyim? Sizi rahatsız etmiyorum ya?”</p>

    <p>“Hiç etmiyorsunuz,” diye cevap verdi Arkadiy.</p>

    <p>Vasiliy İvanoviç oflaya puflaya saman yığınının üzerine çöktü.</p>

    <p>“Şu andaki yatağınız bana askerdeki gezgin yaşamımı hatırlatıyor beyler,” diye söze başladı. “Pansuman yaptığımız yerler de böyle ot yığınlarının yanında olurdu ve Tanrı’ya şükrederdik.” Derin bir nefes aldı. “Ömrüm boyunca çok şey gördüm geçirdim. Mesela, eğer izin verirseniz, size Besarabya’daki veba salgınından ilginç bir olay anlatayım.”</p>

    <p>“Vladimir Nişanı’nı almanı sağlayan olay mı?” diye atıldı Bazarov. “Biliyoruz, biliyoruz... Lafı açılmışken neden o nişanı takmıyorsun?”</p>

    <p>“Birtakım önyargılara sahip olmadığımı sana söylemiştim,” diye mırıldandı Vasiliy İvanoviç (ceketindeki kırmızı kurdeleyi sökmelerini daha bir gece önce emretmişti oysa) ve veba olayını anlatmaya koyuldu. Birden Arkadiy’e Bazarov’u göstererek ve içtenlikle göz kırparak, “Uyumuş bile,” dedi. “Yevgeniy, kalk!” diye ekledi: “Yemeğe gidelim...”</p>

    <p>Boylu boslu, şişman, gür saçlarını özene bezene taramış, erguvan renkli rahip cüppesinin beline işlemeli bir kuşak bağlamış olan Peder Aleksey’in çok becerikli ve hazırcevap biri olduğu anlaşılıyordu. Onun kendilerini kutsamasına ihtiyaçları olmadığını sanki önceden anlamış gibi Arkadiy ve Bazarov’un elini sıkmak için ilk kendisi davrandı. Zaten genel olarak çok serbest hareket ediyordu. Böylece kendisini ele vermemiş ve ötekileri de incitmemiş oldu; yeri geldiğinde papaz okulunda okuduğu Latince’yle alay etti ve piskoposunu savundu; iki kadeh şarap içti, üçüncü kadehi ise reddetti; Arkadiy’den bir yaprak sigarası aldı ama sigarayı hemen içmeye davranmadı, eve götüreceğini söyledi. Onda hoş olmayan tek şey, yüzüne konan sinekleri yakalamak için bazen yavaş ve dikkatli bir hareketle elini yukarıya doğru kaldırması, bazen de sinekleri ezerek öldürmesiydi. Yeşil örtü örtülü masaya memnuniyetini ölçülü bir biçimde göstererek oturdu ve Bazarov’un iki ruble elli kapiğini alarak masadan kalktı: Bunu kâğıt para olarak alacaktı, Arina Vlasyevna’nın evinde gümüş para kullanma anlayışı yoktu... Arina Vlasyevna önceki gibi oğlunun yanında yumruğunu yanağına dayamış oturuyordu (kendisi iskambil oynamazdı) ve ancak yeni bir çerez ikram etmelerini söylemek için yerinden kalkıyordu. Bazarov’u okşamaktan çekiniyordu. Bazarov da onu cesaretlendirmiyor, kendisini sevdirmiyordu; ayrıca da Vasiliy İvanoviç karısına onu çok “rahatsız etmemesini” öğütlemişti. “Gençler böyle şeylerden hoşlanmıyorlar,” demişti ısrarla (o günkü öğle yemeğine diyecek yoktu: Timofeyiç özel bir Çerkez dana eti için şafak vakti kendiliğinden kalkıp gitmişti; kâhya hanibalığı, zargana ve ıstakoz almak için başka bir yana yollanmıştı; sadece mantarlar için köylü kadınlar kırk iki bakır kapik almışlardı) ama Arina Vlasyevna’nın sürekli Bazarov’a bakan gözleri sadece bağlılık ve şefkat ifade etmiyordu: Bu gözlerde aynı zamanda merak ve korkuyla karışık bir keder ve bir tür gizli sitem de görülüyordu.</p>

    <p>Bununla birlikte Bazarov, annesinin gözlerindeki ifadeyi inceleyecek durumda değildi; pek ender olarak annesine doğru dönüyordu ve kısacık bir soru soruyordu. Bir defa “şans getirsin diye” annesinin elini istedi; kadıncağız yumuşacık elini onun sert ve geniş avucuna yavaşça koydu.</p>

    <p>“Ne oldu,” diye sordu annesi bir süre bekledikten sonra, “faydası olmadı mı?”</p>

    <p>“Daha beter oldu,” diye cevap verdi Yevgeniy ilgisiz bir gülümsemeyle.</p>

    <p>“Çok riske giriyorlar,” dedi Peder Aleksey sanki acıyormuş gibi ve güzel sakalını sıvazladı.</p>

    <p>“Napoléon kuralı, azizim, Napoléon,” diye lafa karıştı Vasiliy İvanoviç ve bir as attı.</p>

    <p>“Bu kural onu Saint Hélène Adası’na kadar götürdü,” diye mırıldandı Peder Aleksey ve onun asına karşılık koz oynadı.</p>

    <p>“Frenküzümü suyu ister misin, Yenyuşenka?” diye sordu Arina Vlasyevna.</p>

    <p>Bazarov sadece omuzlarını silkti.</p>

    <p>“Hayır!” diyordu ertesi gün Arkadiy’e. “Yarın buradan gideceğim. Sıkılıyorum; çalışmak istiyorum ama burada çalışmak olanaksız. Tekrar sizin köye gideceğim; zaten bütün preparatlarımı orada bırakmıştım. Sizin evde hiç değilse kapımı kilitleyip odama kapanabilirim. Burada ise babam ‘Çalışma odam emrine amadedir, hiç kimse seni rahatsız etmez,’ diyor ısrarla ama yanımdan bir adım ayrılmıyor. Hem ondan kaçıp odaya kapanmak da ayıp olur. Annem dersen aynısı. Duvarın arkasında nasıl iç çektiğini duyuyorum, yanına gidiyorum, söyleyecek söz bulamıyorum.”</p>

    <p>“Çok üzülüyor,” dedi Arkadiy, “baban da öyle.”</p>

    <p>“Yine yanlarına döneceğim.”</p>

    <p>“Ne zaman?”</p>

    <p>“Petersburg’a giderken.”</p>

    <p>“Özellikle annene acıyorum.”</p>

    <p>“Nedenmiş o? Yoksa sana ikram ettiği yemişlerle mi gözüne girdi?”</p>

    <p>Arkadiy gözlerini yere dikti.</p>

    <p>“Sen anneni tanımıyorsun Yevgeniy. O yalnızca mükemmel bir kadın değil, aynı zamanda çok akıllı bir kadın doğrusu. Bugün sabahleyin benimle yarım saat konuştu, öyle dikkate değer, ilginç bir konuşmaydı ki.”</p>

    <p>“Mutlaka hakkımdaki her şeyi anlatmıştır. Öyle değil mi?”</p>

    <p>“Sadece senden söz etmedik.”</p>

    <p>“Belki de öyledir; sen dışarıdan daha doğru görürsün. Eğer bir kadın bir konuşmayı yarım saat sürdürebiliyorsa bu iyiye işarettir. Ama ben yine de gideceğim.”</p>

    <p>“Onlara bu haberi vermek senin için zor olacak. Hep iki hafta sonra ne yapacağımızı konuşup duruyorlar.”</p>

    <p>“Kolay olmayacak. Şeytan dürttü, bugün babamı kızdırdım; geçenlerde ortakçısı bir köylüyü kırbaçlamalarını emretmiş, çok da iyi etmiş; evet, evet, bana öyle korkuyla bakma, çok iyi yapmış, çünkü bu herif, hırsızın ve sarhoşun en âlâsıdır; yalnız babam bu konudan haberim olacağını hiç beklemiyordu. Çok utandı, şimdi bir de ben onu üzeceğim... Neyse ziyanı yok! Unutur gider.”</p>

    <p>Bazarov “Ziyanı yok!” demişti ama Vasiliy İvanoviç’e niyetinden söz etmeye karar vermesinin üzerinden koca bir gün geçmişti. Nihayet çalışma odasında iyi geceler dilerken uzun uzun esneyerek şöyle dedi:</p>

    <p>“Ha... neredeyse sana söylemeyi unutuyordum... Söyle de bizim atları posta istasyonuna, Fedotov’a göndersinler.”</p>

    <p>Vasiliy İvanoviç şaşırdı.</p>

    <p>“Bay Kirsanov gidiyor mu yoksa?”</p>

    <p>“Evet; ben de onunla birlikte gideceğim.”</p>

    <p>Vasiliy İvanoviç, olduğu yerde döndü.</p>

    <p>“Sen de mi gidiyorsun?”</p>

    <p>“Evet... gitmem gerekiyor. Lütfen at konusunu halleder misin?”</p>

    <p>“Tamam,” diye kekeledi yaşlı adam, “posta istasyonuna... tamam... yalnız... yalnız... Nasıl olur bu?”</p>

    <p>“Kısa bir süre için Arkadiy’e gitmem gerekiyor. Sonra yine buraya döneceğim.”</p>

    <p>“Demek öyle! Kısa bir süre için.... İyi, tamam...” Vasiliy İvanoviç mendilini çıkarttı, burnunu silerken neredeyse yere kadar eğildi. “Eh ne yapalım? Bunlar... bütün bunlar olacak. Ben de sanıyordum ki, sen bizde... biraz daha kalacaksın, üç gün... Üç yıldan sonra bu çok az, çok az, Yevgeniy!”</p>

    <p>“Ama ben sana yakında geri geleceğimi söylüyorum ya. Gitmem gerekiyor.”</p>

    <p>“Gitmen gerekiyor demek... Ne yapalım? Her şeyden önce görevini yerine getirmek lazım... Öyleyse atları göndereyim, ha? Pekâlâ. Elbette Arina’yla ben, bunu beklemiyorduk. Komşulardan çiçek istemişti, odanı süslemek istiyordu. (Vasiliy İvanoviç, her sabah, daha ortalık aydınlanırken çıplak ayaklarında terlik, kapıda dikilerek Timofeyiç’le konuştuğundan ve lime lime olmuş kâğıt paraları titreyen elleriyle birbiri ardınca vererek ona özellikle çeşitli yiyecek maddeleri ve gençlerin çok hoşuna gittiğini fark ettiği kırmızı şaraptan ısmarladığından hiç söz etmiyordu.) Asıl olan özgürlüktür; benim kuralım bu... insanları sıkmaya gerek yok... yok...”</p>

    <p>Birden sustu ve kapıya yöneldi.</p>

    <p>“Yakında tekrar görüşeceğiz baba, gerçekten.”</p>

    <p>Ama Vasiliy İvanoviç geri dönmeksizin sadece elini sallamakla yetindi ve çıktı. Yatak odasına döndüğünde karısını yatakta buldu, onu uyandırmamak için fısıltıyla dua etmeye başladı. Ama karısı uyanmıştı.</p>

    <p>“Sen misin, Vasiliy İvaniç?” diye sordu kadın.</p>

    <p>“Benim, anacığım!”</p>

    <p>“Yenyuşa’nın yanından mı geliyorsun? Biliyor musun, korkuyorum, o divanda rahat uyuyabiliyor mu acaba? Anfisuşka’ya seninkine benzer bir şilte ve yeni yastıklar hazırlamasını söyledim; keşke bizim kuştüyü yatağı verseydim ama hatırladığıma göre, yumuşak yatakta yatmayı sevmiyor.”</p>

    <p>“Zararı yok, anacığım, sen tasalanma. Onun rahatı yerinde. Tanrım, biz günahkârları bağışla,” diye alçak sesle duasına devam etti. Vasiliy İvanoviç, ihtiyar karısına kıyamadı; gece vakti onu nasıl bir acının beklediğini söylemek istemedi.</p>

    <p>Bazarov ve Arkadiy, ertesi gün gittiler. Sabahtan itibaren evdeki herkes kederlenmişti; Anfisuşka’nın elinden tabaklar düşüyordu; Fedka bile şaşırmış ve sonunda çizmelerini çıkartmıştı. Vasiliy İvanoviç her zamankinden daha fazla koşuşturuyordu: Belli ki, kendi kendisine cesaret vermeye çalışıyor, yüksek sesle konuşuyor ve yürürken ayaklarını yere vuruyordu ama avurtları çökmüştü ve bakışları sürekli olarak oğlunun yakınlarında dolaşıyordu. Arina Vlasyevna sessizce ağlıyordu; eğer kocası sabah erkenden iki saat boyunca onu kandırmaya çalışmamış olsaydı tamamen şaşırır ve kendini kaybederdi. Bazarov, en geç bir ay sonra ne yapıp edip geri geleceğine dair defalarca söz verdikten sonra nihayet kendisine sarılmış olan kollardan kurtulup arabaya bindiğinde, atlar ileriye doğru atıldığında, arabanın çıngırağı çaldığında ve tekerlekler döndüğünde ortada artık görülecek bir şey kalmamış ve tozlar da yatışmıştı. Büsbütün kamburlaşmış olan Timofeyiç sallana sallana yürüyerek evine, sanki aniden büzülmüş gibi görünen eski evine gitti. Daha birkaç dakika evvel eşikte durup yiğitçe mendil sallayan Vasiliy İvanoviç bir sandalyeye çöktü ve başını göğsüne eğdi. “Bizi bırakıp gitti, gitti,” diye kekelemeye başladı, “bizi bırakıp gitti; bizim yanımızda sıkıldı. Şimdi bir parmak kadar yalnızım, yalnız!” diye birkaç kez tekrarladı ve her defasında da işaretparmağını ayırarak elini ileri uzatıyordu. O zaman Arina Vlasyevna ona yaklaştı ve ağarmış başını, onun ağarmış başına dayayıp “Ne yapalım Vasya! Evlat, kesilmiş bir dilimdir. O kartal gibidir: Uçup geldi, gitmek istedi, uçup gitti; seninle ben ise bir ağaç kovuğundaki mantarlar gibiyiz, yan yana oturuyoruz ve yerimizden kımıldayamıyoruz. Senin için sadece ben hiç değişmeden kalacağım, sen de benim için öyle kalacaksın,” dedi.</p>

    <p>Vasiliy İvanoviç ellerini yüzünden çekti ve karısına, hayat arkadaşına öyle sıkı sarıldı ki, gençliğinde bile ona böyle sarılmazdı: Derdini bir o avuturdu onun.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f51">
      <a class="si-backref" href="#ref_f51">51</a><span class="si-footnote-text">. (Yun.) Bedava (Ç.N.)</span>
    </div>

    <div class="si-footnote html5_aside epub-type_footnote" id="f52">
      <a class="si-backref" href="#ref_f52">52</a><span class="si-footnote-text">. (Lat.) Bedava, amatörce (<em>en amateur</em>). (Ç.N.)</span>
    </div>

    <div class="si-footnote html5_aside epub-type_footnote" id="f53">
      <a class="si-backref" href="#ref_f53">53</a><span class="si-footnote-text">. (Lat.) Yeni adam. (Ç.N.)</span>
    </div>

    <div class="si-footnote html5_aside epub-type_footnote" id="f54">
      <a class="si-backref" href="#ref_f54">54</a><span class="si-footnote-text">. (Lat.) Dostum. (Ç.N.)</span>
    </div>

    <div class="si-footnote html5_aside epub-type_footnote" id="f55">
      <a class="si-backref" href="#ref_f55">55</a><span class="si-footnote-text">. Yunan mitolojisinde Zeus ile Leda’nın, İkizler takımyıldızını oluşturan ikiz oğulları. (Y.N.)</span>
    </div>

    <div class="si-footnote html5_aside epub-type_footnote" id="f56">
      <a class="si-backref" href="#ref_f56">56</a><span class="si-footnote-text">. Kastor ile Polluks ikizlerine verilen ad. (Y.N.)</span>
    </div>
  </div>
</body>
</html>
