<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter13">
  <div class="html5_section">
    <h1>XIII</h1>

    <p>Avdotya Nikitişna (ya da Yevdoksiya) Kukşina’nın oturduğu, Moskova tarzında yapılmış, pek büyük olmayan aristokrat evi, ... kentinin yangından sonra yeni yapılmış sokaklarından birinde bulunuyordu; bilirsiniz, bizim kentler her beş yılda bir yangın geçirir. Kapının yanında, çarpık şekilde çakılmış kartvizitin üzerinde bir çıngırak kolu görünüyordu ve gelenleri sofada ev sahibesinin ilerici heveslerinin açık bir işareti olan ve ne hizmetçiye ne de başındaki başlıkla nedimeye benzeyen biri karşıladı. Sitnikov, Avdotya Nikitişna’nın evde olup olmadığını sordu.</p>

    <p>“Siz misiniz, <em>Victor</em>?” Yan odadan ince bir ses duyuldu. “Giriniz.”</p>

    <p>Başlıklı kadın hemen ortadan kayboldu.</p>

    <p>“Yalnız değilim,” dedi Sitnikov. Bu arada bir yandan altından mintan gibi ya da yelek gibi bir şeyin göründüğü ceketini çıkarıyor, bir yandan da Arkadiy’e ve Bazarov’a meydan okur gibi bakıyordu.</p>

    <p>“Fark etmez,” diye cevap verdi ses. “<em>Entrez</em>.”<a class="si-noteref epub-type_noteref" href="#f23" id="ref_f23">23</a></p>

    <p>Genç adamlar içeri girdiler. Bulundukları oda, oturma odasından çok bir çalışma odasına benziyordu. Kâğıtlar, mektuplar, büyük bir kısmının sayfaları hiç açılmamış kalın Rus dergileri toz içindeki masaların üzerine yığılmıştı; her yer oraya buraya atılmış beyaz sigara izmaritleriyle doluydu. Deri kaplı divanda henüz genç denebilecek, sarışın, biraz dağınık görünüşlü, pek derli toplu olmayan ipek bir elbise giymiş, kısacık kollarında büyük büyük bilezikler, başında dantelli bir şal bulunan bir kadın uzanmıştı. Kadın divandan kalktı ve sararmış ermin kürklü kadife sabahlığı özensiz bir hareketle omzuna alarak tembel tembel, “Merhaba, <em>Victor</em>,” dedi ve Sitnikov’un elini sıktı.</p>

    <p>Sitnikov, Bazarov’a öykünerek kesik kesik, “Bazarov, Kirsanov,” dedi.</p>

    <p>“Buyrun efendim,” diye karşılık verdi Kukşina ve ucu kalkık, minicik burnunun, aralarında öksüz öksüz kızardığı yuvarlak gözlerini Bazarov’a dikip ekledi: “Sizi tanıyorum,” ve onun da elini sıktı.</p>

    <p>Bazarov yüzünü buruşturdu. Bu serbest düşünceli kadının küçük ve gösterişsiz endamında çirkin hiçbir şey yoktu; fakat yüzünün ifadesi bakanı hoşa gitmeyecek bir şekilde etkiliyordu. İnsan elinde olmadan ona “Neyin var, aç mısın? Yoksa canın mı sıkılıyor? Korkuyor musun? Neden öyle gergin gergin duruyorsun?” diye sormak istiyordu. Onda da tıpkı Sitnikov’daki gibi hep içini kemiren bir şey vardı. Çok patavatsızca ve aynı zamanda beceriksizce konuşuyor ve hareket ediyordu: Besbelli ki, kendisini iyi yürekli ve basit bir insan olarak görüyordu ve bu arada ne yaparsa yapsın size sürekli olarak bunu özellikle yapmak istemiyormuş gibi geliyordu; her hareketi çocukların dediği gibi mahsusçuktan gibiydi, yani basit ve doğal değildi.</p>

    <p>“Evet, evet, sizi tanıyorum Bazarov,” diye yineledi. (Pek çok taşralı ve Moskovalı kadına özgü bir alışkanlığı vardı onun da: Erkekleri tanıştığı ilk günden itibaren soyadıyla çağırmaktı bu alışkanlık.) “Sigara ister misiniz?”</p>

    <p>Bu arada bir koltuğa yığılmış ve ayak ayak üstüne atmış olan Sitnikov lafa karıştı:</p>

    <p>“Sigara da iyi olur ama bize yemek çıkartsanıza, korkunç açız; bir şişe de şampanya getirmelerini söyleyin.”</p>

    <p>“Keyif düşkünü,” dedi Yevdoksiya ve gülmeye başladı. (Güldüğü zaman dişlerinin üzerinden üstteki dişeti ortaya çıkıyordu.) “Doğru değil mi, Bazarov, keyif düşkünü değil mi?”</p>

    <p>“Hayatın kolaylıklarını severim,” dedi Sitnikov ciddiyetle. “Liberal olmama engel değildir bu.”</p>

    <p>“Hayır, engeldir, engel!” diye haykırdı Yevdoksiya ve hizmetçisine yemek hazırlamalarını ve şampanya getirmelerini emretti. “Bu konuda siz ne düşünüyorsunuz?” diye ekledi Bazarov’a dönerek. “Benim düşüncemi paylaştığınızdan eminim.”</p>

    <p>“Yo hayır,” diye itiraz etti Bazarov, “bir lokma et, kimyasal açıdan bile olsa bir lokma ekmekten daha iyidir.”</p>

    <p>“Yoksa kimyayla mı uğraşıyorsunuz? Kimya benim en büyük tutkumdur. Hatta kendi kendime bir karışım bile yaptım.”</p>

    <p>“Karışım mı? Siz mi?”</p>

    <p>“Evet, ben. Hem de biliyor musunuz ne amaçla? Oyuncak bebek yapmak için, kafaları kırılmasın diye. Ben de aslında pratik biriyim. Ama henüz her şey hazır değil. Daha Liebig’i okumam lazım. Yeri gelmişken ‘<em>Moskova Haberleri</em>’nde Kislyakov’un kadın emeğiyle ilgili yazısını okudunuz mu? Okuyun lütfen. Kadın sorunu sizi ilgilendiriyor mu acaba? Ya okullar? Arkadaşınız neyle uğraşıyor? Adı ne demiştiniz?”</p>

    <p>Bayan Kukşina, sorularını, yanıtlarını beklemeden, naz yapmaya alışkın bir hanımın ilgisizliğiyle birbiri arkasına “dizmişti”; şımarık çocuklar da dadılarıyla aynen böyle konuşurlar.</p>

    <p>“Benim adım Arkadiy Nikolayeviç Kirsanov,” dedi Arkadiy, “ve hiçbir işle uğraşmıyorum.”</p>

    <p>Yevdoksiya kahkahalarla gülmeye başladı.</p>

    <p>“İşte bu çok hoş. Ne o, sigara içmiyor musunuz? Viktor, biliyorsunuz, size kızgınım.”</p>

    <p>“Niye?”</p>

    <p>“Yine George Sand’ı övmeye başladığınızı söylüyorlar? Geri kafalı bir kadından başka bir şey değildir o! Onu Emerson’la nasıl kıyaslayabilirsiniz! Ne eğitim, ne fizyoloji hakkında, hiçbir konuda hiçbir düşüncesi yok bu kadının. Eminim, embriyoloji hakkında da bir şey duymamıştır, oysa günümüzde bunlar olmadan ne yapabilirsiniz? (Yevdoksiya bu arada ellerini iki yana açmıştı.) Ah, Yeliseviç bu konuda ne harika bir makale yazmıştı! Bu bay bir deha! (Yevdoksiya, “adam” yerine hep “bay” sözcüğünü kullanıyordu.) Bazarov, şöyle divana, yanıma oturun. Siz belki de bilmiyorsunuzdur, ben sizden müthiş korkuyorum.”</p>

    <p>“Neden? İzninizle öğrenebilir miyim?”</p>

    <p>“Siz tehlikeli bir baysınız; siz öyle bir eleştirmensiniz ki. Ah aman Tanrım! Bana bile gülünç geliyor, tıpkı bozkırda yaşayan toprak sahibi kadınlar gibi konuşuyorum. Bu arada ben gerçekten de toprak sahibi bir kadınım. Mülkümü kendim yönetiyorum ve düşünün, Yerofey adında bir kâhyam var, şaşılacak bir tip, tıpkı Cooper’ın Pathfinder’ı gibi biri: Doğal bir şey var bu adamda! Buraya temelli yerleştim; dayanılmaz bir kent, öyle değil mi? Ama ne yapacaksınız!”</p>

    <p>“Diğer kentler gibi bir kent işte,” dedi Bazarov soğukkanlılıkla.</p>

    <p>“Hep küçük çıkarlar, ne korkunç! Eskiden kışları Moskova’da otururdum... ama şu anda kocam Mösyö Kukşin orada oturuyor. Aslında Moskova da artık... her neyse, bilmiyorum işte, o da artık eskisi gibi değil. Yurtdışına gitmeyi düşünüyorum; geçen yıl iyice hazırlanmıştım.”</p>

    <p>“Paris’e pek tabii ki, değil mi?” diye sordu Bazarov.</p>

    <p>“Paris’e ve Heidelberg’e.”</p>

    <p>“Neden Heidelberg?”</p>

    <p>“Rica ederim, Bunsen orada!”</p>

    <p>Bazarov, buna diyecek bir şey bulamadı.</p>

    <p>“Pierre Sapojnikov... onu tanır mısınız?”</p>

    <p>“Hayır, tanımıyorum.”</p>

    <p>“Rica ederim, Pierre Sapojnikov... Hep Lidiya Hostatova’ya gider.”</p>

    <p>“Ben o bayanı da tanımıyorum.”</p>

    <p>“Her neyse, işte bu Pierre Sapojnikov beni evime kadar getirmeye kalkmıştı. Tanrı’ya şükür, serbest bir kadınım, çocuğum da yok... Ben ne dedim: ‘Tanrı’ya şükür!’ mü dedim? Neyse, fark etmez.”</p>

    <p>Yevdoksiya, sigarayı tütünden sararmış parmaklarıyla sardı, dilini sigaranın üzerinde gezdirdi, bir nefes çekti ve içmeye başladı. İçeriye elinde tepsiyle hizmetçi girdi.</p>

    <p>“A, işte yemeğiniz de geldi! Bir şey yemek ister misiniz? Viktor, şişeyi siz açın; bu tam sizin işiniz.”</p>

    <p>“Benim işim, benim işim,” diye mırıldandı Sitnikov ve yine çığlık atar gibi güldü.</p>

    <p>“Güzel kadınlar var mı burada?” diye sordu Bazarov üçüncü kadehi dibine kadar içerken.</p>

    <p>“Var,” diye cevapladı Yevdoksiya, “ama hepsi de öyle boş şeyler ki. Örneğin, <em>mon amie</em><a class="si-noteref epub-type_noteref" href="#f24" id="ref_f24">24</a> Odintsova fena sayılmaz. Yazık ki, namı, nasıl desem... Neyse, bu da önemli değil ama görüşlerinde hiçbir serbestlik, hiçbir enginlik falan yok... Eğitim sisteminin tümünü değiştirmek lazım. Bu konuyu eskiden beri düşünürüm; kadınlarımız çok kötü eğitilmiştir.”</p>

    <p>“Onlarla ilgili hiçbir şey yapamazsınız,” diye atıldı Sitnikov. “Kadınları hor görmek gerekir, ben de onları hor görüyorum, tümüyle ve kesinlikle! (Hor görme ve hor gördüğünü belirtme olanağı, Sitnikov için en hoş duyguydu; birkaç ay sonra sırf doğuştan prenses olduğu için karısı Durdoleosova’nın önünde binbir takla atması gerekeceğini henüz bilmediğinden kadınlar hakkında atıp tutuyordu.) Hiçbir kadın şu konuşmalarımızı anlayabilecek durumda değildir; içlerinden hiçbiri bizlerin, yani ciddi erkeklerin kendileri hakkında konuşmamıza layık değildir!”</p>

    <p>“Zaten konuşmamızı anlamalarına hiç gerek de yok,” dedi Bazarov.</p>

    <p>“Kimden bahsediyorsunuz?” diye lafa karıştı Yevdoksiya.</p>

    <p>“Güzel kadınlardan.”</p>

    <p>“Nasıl! Öyleyse Proudhon’un düşüncesini paylaşıyorsunuz demektir, değil mi?”</p>

    <p>Bazarov, kibirli bir şekilde yerinden doğruldu.</p>

    <p>“Hiç kimsenin düşüncesini paylaşmıyorum; benim kendi düşüncelerim var.”</p>

    <p>“Kahrolsun otoriteler!” diye bağırdı Sitnikov. Köle gibi yaltaklandığı bir adamın yanında kesin bir ifade kullanma fırsatı yakalamaktan çok memnun olmuştu.</p>

    <p>“Ama Macauley...” diye söze başlayacak oldu Kukşina.</p>

    <p>“Kahrolsun Macauley!” diye gürledi Sitnikov. “Şu karılardan yana mı çıkıyorsunuz yoksa?”</p>

    <p>“Onlardan değil, kanımın son damlasına kadar savunmaya yemin ettiğim kadın haklarından yanayım.”</p>

    <p>“Kahrolsun!” Fakat Sitnikov tam burada durdu. “Tamam, kadın haklarını inkâr etmiyorum,” dedi.</p>

    <p>“Hayır, görüyorum ki, siz bir Slavyanofilsiniz!”</p>

    <p>“Hayır, Slavyanofil değilim, gerçi, elbette...”</p>

    <p>“Hayır, hayır, hayır! Siz Slavyanofilsiniz. Siz, <em>Domostroy</em> <a class="si-noteref epub-type_noteref" href="#f25" id="ref_f25">25</a> taraftarısınız. Elinizde bir de kırbaç olsaydı!”</p>

    <p>“Kırbaç da iyidir hani,” dedi Bazarov, “yalnız biz de böylece geldik son damlasına...”</p>

    <p>“Neyin?” diye onun sözünü kesti Yevdoksiya.</p>

    <p>“Şampanyanın, pek saygıdeğer Avdotya Nikitişna, şampanyanın, kanınızın değil.”</p>

    <p>“Kadınlara hücum ettikleri zaman kayıtsız kalamıyorum,” diye devam etti Yevdoksiya. “Çok korkunç bu, çok korkunç. Onlara saldıracağınıza iyisi mi Michelet’nin <em>De l’amour</em> <a class="si-noteref epub-type_noteref" href="#f26" id="ref_f26">26</a> adlı kitabını okuyun. Harika bir şey! Baylar, aşk hakkında konuşalım,” diye ekledi Yevdoksiya ve bu arada elini sanki bayılıyormuş gibi divanın buruşuk yastığına bıraktı.</p>

    <p>Birden bir sessizlik oldu.</p>

    <p>“Neden aşk hakkında konuşacakmışız ki,” dedi Bazarov, “şu Odintsova’dan söz etmiştiniz... Adı buydu, değil mi? Kimmiş bu hanımefendi?”</p>

    <p>“Çok çekici bir kadın, çok çekici,” dedi Sitnikov cıvıl cıvıl bir sesle. “Sizi tanıştırırım. Akıllı, zengin ve dul. Ne yazık ki, henüz yeterince gelişmemiş: Bizim Yevdoksiya’yla daha yakından tanışmış olsaydı... Sağlığınıza içiyorum <em>Eudoxie</em>! Kadehlerimizi tokuşturalım! <em>Et toc, et toc, et tin-tin-tin! Et toc, et toc, et tin-tin-tin</em>!..”<a class="si-noteref epub-type_noteref" href="#f27" id="ref_f27">27</a></p>

    <p>“Victor, siz haylazın birisiniz.”</p>

    <p>Yemek uzun süre devam etti. İlk şampanya şişesini ikinci, üçüncü ve hatta dördüncü şişe izledi. Yevdoksiya durmadan gevezelik ediyordu; Sitnikov da ondan geri kalmıyordu... Evliliğin ne olduğu, bir önyargı mı, yoksa bir cinayet mi olduğu konusunda ve insanların nasıl doğdukları, yani eşit olarak mı doğdukları, yoksa bunun tam tersi mi olduğu, aslında kişiliğin ne olduğu konusunda epeyce konuştular. Sonunda iş o raddeye geldi ki, Yevdoksiya, içtiği şaraptan kıpkırmızı olmuş bir halde ve düz tırnaklarıyla akordu bozuk piyanonun tuşlarına vura vura kısık sesiyle önce Çingene şarkıları, arkasından da Seymour-Schiff’in “Mahmur Granada Uyukluyor” romansını söylemeye girişti, Sitnikov ise başına atkısını bağladı ve romansın,</p>

    <blockquote>
      <p>Ve dudakların benimkilerle</p>

      <p>Birleşsin bir yakıcı öpüşte...</p>
    </blockquote>

    <p class="noindent">... sözleri söylenirken kendinden geçmiş bir âşık taklidi yaptı.</p>

    <p>Arkadiy nihayet dayanamadı. “Beyler, burası artık Bedlam<a class="si-noteref epub-type_noteref" href="#f28" id="ref_f28">28</a> gibi bir yer oldu,” dedi yüksek sesle.</p>

    <p>Pek ender olarak konuşmalara alaycı bir sözcükle katılan Bazarov (daha ziyade şampanyayla meşguldü) gürültüyle esnedi, ayağa kalktı ve ev sahibesiyle vedalaşmadan Arkadiy’le birlikte dışarı çıktı. Sitnikov da arkalarından fırladı.</p>

    <p>“E, nasıl, nasıl?” diye soruyordu, dalkavukça hareketlerle bir sağa, bir sola koşarak. “Ben size dememiş miydim harika biridir diye! İşte bu tip kadınlara daha çok ihtiyacımız var! Bir tür yüksek ahlak olgusudur bu kadın.”</p>

    <p>“‘Senin’ babanın işlettiği bu yer de bir yüksek ahlak olgusu mu?” dedi Bazarov, parmağıyla o anda yanından geçmekte oldukları meyhaneyi göstererek.</p>

    <p>Sitnikov yine çığlık atar gibi güldü. Ailesinden çok utanırdı ve beklenmedik bir anda Bazarov’un ona sen demesine sevinsin mi, gücensin mi bilemedi.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f23">
      <a class="si-backref" href="#ref_f23">23</a><span class="si-footnote-text">. (Fr.) Girin. (Ç.N.)</span>
    </div>

    <div class="si-footnote html5_aside epub-type_footnote" id="f24">
      <a class="si-backref" href="#ref_f24">24</a><span class="si-footnote-text">. (Fr.) Benim hanım arkadaşım. (Ç.N.)</span>
    </div>

    <div class="si-footnote html5_aside epub-type_footnote" id="f25">
      <a class="si-backref" href="#ref_f25">25</a><span class="si-footnote-text">. Domostroy, XVII. yüzyılda yazılmış, kocalara öğüt veren bir kitap. (Ç.N.)</span>
    </div>

    <div class="si-footnote html5_aside epub-type_footnote" id="f26">
      <a class="si-backref" href="#ref_f26">26</a><span class="si-footnote-text">. (Fr.) Aşk hakkında. (Ç.N.)</span>
    </div>

    <div class="si-footnote html5_aside epub-type_footnote" id="f27">
      <a class="si-backref" href="#ref_f27">27</a><span class="si-footnote-text">. “Çin çin!” gibi bir söz. (Ç.N.)</span>
    </div>

    <div class="si-footnote html5_aside epub-type_footnote" id="f28">
      <a class="si-backref" href="#ref_f28">28</a><span class="si-footnote-text">. İngiltere’nin en eski tımarhanesi. (Ç.N.)</span>
    </div>
  </div>
</body>
</html>
