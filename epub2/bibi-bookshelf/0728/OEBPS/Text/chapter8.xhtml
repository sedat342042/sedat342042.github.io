<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter8">
  <div class="html5_section">
    <h1>VIII</h1>

    <p>Pavel Petroviç, kardeşinin; uzun boylu ve zayıf, kurnaz bakışlı ve veremli biri gibi ince sesli Nikolay Petroviç’in her çıkışmasına karşılık “Affedersiniz efendim, malum mesele, efendim,” diye cevap veren ve köylüleri sarhoş ve hırsız olarak göstermeye çalışan kâhyayla görüşmesinde kısa bir süre bulundu. Yakın zamanda yeni bir düzene sokulmuş olan çiftlik işleri, yağlanmamış bir tekerlek gibi gıcırdıyor, yaş ağaçtan acemice yapılmış mobilya gibi çatırdıyordu. Nikolay Petroviç üzülmüyordu ama sık sık iç geçiriyor ve düşüncelere dalıyordu: Para olmadan iş olmayacağını hissediyordu ama parası da neredeyse suyunu çekmişti. Arkadiy doğru söylemişti: Pavel Petroviç, kardeşine kaç kez yardım etmişti; kardeşinin işin içinden çıkabilmek için düşüncelere dalıp nasıl çırpınıp durduğunu, nasıl kafa patlattığını görerek kaç kez yavaşça pencereye yaklaşmış ve ellerini ceplerine sokup dişlerinin arasından “<em>Mais je puis vous donner de l’argent</em>”<a class="si-noteref epub-type_noteref" href="#f5" id="ref_f5">5</a>, diye mırıldanmış ve ona para vermişti ama bugün Pavel Petroviç’te de hiç para yoktu ve oradan uzaklaşmayı yeğlemişti. Çiftlik işleriyle ilgili tatsızlıklar ona sıkıntı veriyordu; ayrıca ona öyle geliyordu ki, bütün gayretine ve çalışkanlığına karşın Nikolay Petroviç, işe gerektiği gibi sarılmıyordu; gerçi Nikolay Petroviç’in nerede hata yaptığını da söyleyemezdi. “Kardeşim yeterince pratik değil,” diye hükmediyordu kendi kendine, “onu kandırıyorlar.” Nikolay Petroviç ise Pavel Petroviç’in pratik zekâlı biri olduğunu düşünür ve her zaman ona akıl danışırdı. “Ben yumuşak, zayıf bir adamım, yıllarca bu ıssız yerde yaşadım,” derdi, “oysa sen insanlarla bir arada boşuna yaşamadın, onları iyi tanırsın, bakışların şahin gibidir.” Bu sözlere karşılık Pavel Petroviç yalnızca yüzünü çevirir ama kardeşini bu inancından vazgeçirmeye çalışmazdı.</p>

    <p>Nikolay Petroviç’i çalışma odasında bıraktıktan sonra evin ön kısmını arka kısmından ayıran koridorda yürüdü ve alçak bir kapının hizasına gelip düşünceli bir şekilde durdu, bıyıklarını çekiştirdi ve kapıyı tıklattı.</p>

    <p>“Kim o? Giriniz,” diyen Feneçka’nın sesi duyuldu.</p>

    <p>“Benim,” dedi Pavel Petroviç ve kapıyı açtı.</p>

    <p>Feneçka, kucağında bebeğiyle oturmakta olduğu sandalyeden fırlayıp kalktı ve bebeği hemen bebekle birlikte dışarı çıkan kıza verdikten sonra telaşla şalını düzeltti.</p>

    <p>“Rahatsız ettiysem özür dilerim,” diye söze başladı Pavel Petroviç, Feneçka’ya bakmadan. “Sizden yalnızca bir ricam olacaktı... bugün galiba şehre gönderiyorlar sizi... benim için de yeşil çay almalarını söyler misiniz diyecektim.”</p>

    <p>“Başüstüne, efendim,” diye cevapladı Feneçka, “ne kadar almalarını emredersiniz?”</p>

    <p>Feneçka’nın yüzüne ve çevreye çabucak göz gezdirerek, “Yarım kilo yeter sanırım. Görüyorum ki, odanızda değişiklik olmuş,” diye ekledi. Kızın anlamadığını görerek, “Perdeleri kastediyorum,” diye mırıldandı.</p>

    <p>“Evet, efendim, perdeler; onları bize Nikolay Petroviç bağışladılar; perdeleri asalı çok oldu.”</p>

    <p>“Evet, ben de epeydir gelmemiştim. Şu anda odanız çok güzel olmuş.”</p>

    <p>“Nikolay Petroviç’in sayesinde,” diye fısıldadı Feneçka.</p>

    <p>“Şimdi burada, önceki daireden daha rahatsınız değil mi?” diye sordu Pavel Petroviç nezaketle ama yüzünde en ufak bir gülümseme olmadan.</p>

    <p>“Elbette, burası daha iyi, efendim.”</p>

    <p>“Sizin dairenize şimdi kimi yerleştirdiler?”</p>

    <p>“Şu anda orada çamaşırcılar oturuyor.”</p>

    <p>“Ya!”</p>

    <p>Pavel Petroviç sustu. “Şimdi gider,” diye düşündü Feneçka ama Pavel Petroviç gitmiyordu. Feneçka, onun önünde hafifçe parmaklarını oynatarak mıhlanmış gibi duruyordu.</p>

    <p>“Neden sizin küçüğü götürmelerini söylediniz?” dedi sonunda Pavel Petroviç. “Ben çocukları severim. Bana göstersenize onu.”</p>

    <p>Feneçka utançtan ve sevinçten kıpkırmızı oldu. Pavel Petroviç’ten çekiniyordu, çünkü Pavel Petroviç onunla hemen hemen hiç konuşmazdı.</p>

    <p>“Dunyaşa,” diye seslendi, “Mitya’yı getiriniz (Feneçka, evdeki herkese “siz” diye hitap ederdi). Ama durun, bekleyin; elbisesini giydirmemiz gerek.”</p>

    <p>Feneçka kapıya yöneldi.</p>

    <p>“Fark etmez,” dedi Pavel Petroviç.</p>

    <p>“Hemen geliyorum,” diye cevap verdi Feneçka ve kıvrak bir hareketle odadan çıktı.</p>

    <p>Pavel Petroviç tek başına kalmıştı ve bu defa özel bir dikkatle etrafına baktı. İçinde bulunduğu pek büyük olmayan, alçak tavanlı oda, çok temiz ve rahat bir odaydı. İçeride yeni boyanmış döşemeden gelen boya, papatya ve melissa kokusu vardı. Duvarlar boyunca lir şeklinde arkalıkları olan sandalyeler dizilmişti; bunlar merhum general tarafından sefer sırasında Polonya’dan alınmıştı; bir köşede yuvarlak kapaklı dökme bir sandığın yanında muslin bir cibinlikle örtülmüş küçük bir karyola duruyordu. Karşı köşede koyu renk, büyük bir mucize yaratıcısı Nikolay tasvirinin önünde ikon kandili yanıyordu; azizin göğsü üzerinde, kafasındaki haleye iliştirilmiş minicik porselen bir paskalya yumurtası kırmızı kurdeleyle asılmıştı; pencerelerde ağızları özene bezene bağlanmış geçen seneki reçel kavanozları yeşil bir ışık sızdırıyordu; kavanozların kâğıt kapakları üzerine Feneçka büyük harflerle “frenküzümü” yazmıştı; Nikolay Petroviç en çok bu reçeli severdi. İçinde kısa kuyruklu bir iskete kuşunun bulunduğu bir kafes, uzun bir kaytanla tavana asılmıştı; kuş hiç durmadan ötüyor ve oradan oraya sıçrıyordu. Kafes sürekli sallanıp titriyordu: Kenevir tohumları hafif bir tıkırtıyla yere düşüyordu. Pencerelerin arasında, pek büyük olmayan komodinin üzerinde Nikolay Petroviç’in çiftliğe uğramış bir ressam tarafından çeşitli pozlarda yapılmış oldukça kötü portreleri asılıydı; yine aynı duvara Feneçka’nın hiç de başarılı biçimde yapılmamış portreleri asılmıştı: Kopkoyu, küçük bir çerçevenin içinde gözü olmayan bir yüz zoraki bir şekilde gülümsüyordu, başka hiçbir şeyi ayırt etmek mümkün değildi; Feneçka’nın üstünde ise sırtında yamçısıyla Yermolov, tam alnına asılmış olan patik şeklindeki ipek iğnedenliğin altından uzaklardaki Kafkas Dağlarına tehdit eder gibi surat asarak bakıyordu.</p>

    <p>Beş dakika kadar geçti; yan odadadan hışırtılar ve fısıltılar geliyordu. Pavel Petroviç, komodinden yağlanmış bir kitap, Masalskiy’in <em>Silahşör</em> adlı eserinin dağılmak üzere olan cildini aldı, birkaç sayfa çevirdi... Kapı açıldı ve içeri kucağında Mitya ile Feneçka girdi. Bebeğe yakası sırma şeritli kırmızı bir gömlek giydirmiş, saçlarını taramış, yüzünü silmişti; Mitya derin derin nefes alıyor, bütün sağlıklı bebekler gibi debeleniyor ve minicik ellerini oynatıyordu ama anlaşılan o şık gömlek onu etkilemişti: Memnuniyet tombul vücudunun her tarafından yansıyordu. Feneçka kendi saçlarını da düzeltmiş, daha güzel bir şal örtmüştü ama olduğu gibi kalsa da olurdu. Dünyada genç ve güzel bir anne ve kucağında tuttuğu sağlıklı bebeğinden daha büyüleyici bir şey var mıdır?</p>

    <p>“Ne tombul bebek,” dedi Pavel Petroviç lütfedermiş gibi ve işaretparmağının uzun tırnağıyla Mitya’nın gıdığını gıdıkladı; bebek, gözlerini kuşa dikti ve gülmeye başladı.</p>

    <p>Feneçka, yüzünü bebeğe doğru eğerek ve onu hafifçe sallayarak, “Bak bu amca,” dedi. Bu arada Dunyaşa yanan bir mumu, altına madenî bir para koyduktan sonra pencerenin önüne yerleştirdi.</p>

    <p>“Kaç aylık oldu?” diye sordu Pavel Petroviç.</p>

    <p>“Altı aylık; yakında yedi aylık olacak, ayın on birinde.”</p>

    <p>“Sekiz olmayacak mı, Fedosya Nikolayevna?” diye çekinerek lafa karıştı Dunyaşa.</p>

    <p>“Hayır, yedi; nasıl olabilir ki?” Bebek tekrar gülmeye başladı, gözlerini sandığa dikmişti ve birden beş parmağıyla annesinin burnunu ve dudaklarını yakaladı. “Yaramaz,” dedi Feneçka, yüzünü onun parmaklarından çekmeksizin.</p>

    <p>“Kardeşime benziyor,” dedi Pavel Petroviç.</p>

    <p>“Ya kime benzeyecekti?” diye içinden geçirdi Feneçka.</p>

    <p>“Evet,” diye devam etti Pavel Petroviç kendi kendine konuşur gibi, “kesinlikle benziyor.” Feneçka’ya dikkatle, neredeyse kederle baktı.</p>

    <p>“Bak bu amca,” diye tekrarladı genç kadın fısıltıyla.</p>

    <p>“A! Pavel! Sen buradasın ha!” Birden Nikolay Petroviç’in sesi duyuldu.</p>

    <p>Pavel Petroviç telaşla başını çevirdi ve kaşlarını çattı ama kardeşi o kadar sevinçliydi, ona öyle bir minnettarlıkla bakıyordu ki, Nikolay Petroviç’e gülümseyerek karşılık vermekten kendini alamadı.</p>

    <p>“Pek güzel bir oğlun var,” dedi ve saate baktı, “aslında ben buraya çay için uğramıştım...”</p>

    <p>Pavel Petroviç kayıtsız bir ifade takınarak hemen odadan çıktı.</p>

    <p>“Kendiliğinden mi geldi?” diye sordu Nikolay Petroviç Feneçka’ya.</p>

    <p>“Kendiliklerinden, efendim; kapıyı vurdular ve girdiler.”</p>

    <p>“Peki, ya Arkaşa, bir daha sana uğramadı mı?”</p>

    <p>“Uğramadı. Müştemilata taşınsam mı acaba, Nikolay Petroviç?”</p>

    <p>“Neden taşınacakmışsın?”</p>

    <p>“İlk günlerde daha iyi olur sanıyorum.”</p>

    <p>“Ha... yır,” dedi Nikolay Petroviç duraklayarak ve alnını sildi. “Önceden olsaydı neyse... Merhaba tombiş,” dedi birden canlanarak ve bebeğe yaklaşıp yanağından öptü; daha sonra biraz eğildi ve dudaklarını Feneçka’nın, Mitya’nın kırmızı gömleği üzerinde süt gibi bembeyaz duran eline bastırdı.</p>

    <p>“Nikolay Petroviç! Ne yapıyorsunuz?” diye kekelemeye başladı genç kadın ve gözlerini yere indirdi, daha sonra tekrar sessizce yukarı kaldırdı... Böyle yan gözle baktığı ve şefkatle, biraz da aptalca güldüğü zaman gözlerinin ifadesi fevkalade güzel olurdu.</p>

    <p>Nikolay Petroviç’in Feneçka’yla tanışması şöyle olmuştu: Bundan üç yıl kadar önce bir gün Nikolay Petroviç’in uzak bir kentte bir handa gecelemesi gerekmişti. Kendisine verilen odanın temizliği, yatak takımlarının beyazlığı çok hoşuna gitmişti. “Buranın sahibi yoksa bir Alman kadın mı?” diye aklından geçmişti; ancak hanın sahibi, elli yaşlarında, derli toplu giyinmiş, hoş, zeki bir yüzü ve ağırbaşlı konuşması olan bir Rus kadınıydı. Onunla çay içerken epeyce konuştu; kadın çok hoşuna gitmişti. Nikolay Petroviç o sıralarda yeni çiftliğine henüz taşınmıştı ve toprağında oturan köylüleri yanında tutmak istemediğinden parayla çalıştırabileceği insanlar arıyordu; kadın kentten gelip geçenlerin sayısının çok az olduğundan, zor günler geçirdiğinden yakınıyordu; Nikolay Petroviç, kadına evine gelip kâhya olarak çalışmasını teklif etti; o da kabul etti. Kocası, geride bir tek kız çocuğu, Feneçka’yı bırakıp yıllar önce ölmüştü. İki hafta kadar sonra Arina Savişna (yeni kâhyanın adı buydu) kızıyla birlikte Maryino’ya geldi ve müştemilata yerleşti. Nikolay Petroviç’in seçimi doğru bir seçimdi. Arina, eve düzen getirdi. O zamanlar artık on yedi yaşını doldurmuş olan Feneçka hakkında hiç kimse bir şey söylemez ve çok az kişi onu görürdü: Sessizce, kendi halinde yaşardı. Sadece pazar günleri Nikolay Petroviç kilisenin bir köşesinde onun beyaz yüzünün ince profilini fark ediyordu. Böylece bir yıldan fazla zaman geçti.</p>

    <p>Bir sabah Arina, Nikolay Petroviç’in çalışma odasına geldi ve her zaman yaptığı gibi yerlere kadar eğildikten sonra gözüne sobadan kıvılcım sıçramış olan kızına yardım edip edemeyeceğini sordu. Nikolay Petroviç, zamanını evde oturarak geçiren bütün insanlar gibi tedavi işleriyle uğraşırdı ve hatta küçük bir ecza dolabı bile getirtmişti. Arina’ya hastayı hemen getirmesini söyledi. Beyin kendisini çağırdığını öğrenen Feneçka çok korktu ama annesinin peşinden geldi. Nikolay Petroviç onu pencereye doğru götürdü ve iki eliyle başını tuttu. Feneçka’nın kızarmış ve iltihaplanmış gözünü iyice inceledikten sonra ona bizzat kendisinin hazırladığı ve mendilinin bir parçasını yırtarak nasıl kullanması gerektiğini gösterdiği bir göz banyosu verdi. Feneçka onun söylediklerini dinledi ve çıkmak istedi. “Beyin elini öpsene, aptal,” dedi Arina. Nikolay Petroviç ona elini vermedi ve mahcup olarak kızın eğik başını tam saçının ayrım çizgisinden öptü. Feneçka’nın gözü kısa zamanda iyileşti ama Nikolay Petroviç’in üzerinde bıraktığı etki öyle pek kısa sürede geçmedi. Bu saf, tatlı, yukarı doğru ürkek ürkek bakan yüz hep gözünün önüne geliyordu; o yumuşacık saçları avuçlarının içinde hissediyor, inci tanesi dişlerin gün ışığında pırıl pırıl parladığı o masum, hafifçe aralık dudakları görüyordu. Kilisede ona büyük bir dikkatle bakmaya, onunla konuşma fırsatı kollamaya başladı. İlk başlarda genç kız ondan kaçıyordu ve bir keresinde, bir akşamüstü çavdar tarlasından geçen patikada Nikolay Petroviç’e rastlayınca sırf onun gözüne görünmemek için pelinler ve peygamberçiçekleriyle birlikte boy atmış olan sık çavdarların arasına girmişti. Nikolay Petroviç bir vahşi hayvan yavrusu gibi etrafa baktığı altın rengi başakların arasından onun başını görmüş ve şefkatle seslenmişti:</p>

    <p>“Merhaba Feneçka! Korkma, ısırmam.”</p>

    <p>“Merhaba,” diye fısıldamıştı Feneçka pusuya yattığı yerden çıkmaksızın.</p>

    <p>Nikolay Petroviç’e yavaş yavaş alışmaya başlamıştı ama hâlâ onun yanındayken ürkek davranıyordu ki, birden annesi Arina koleradan ölüverdi. Zavallı Feneçka nereye gidecekti? Annesinden düzen sevgisini, sağduyuyu ve ağırbaşlılığı miras almıştı; fakat öyle genç, öyle yalnızdı ki; Nikolay Petroviç de öyle iyi yürekli ve alçakgönüllü bir insandı... Sonrasını anlatmaya ne gerek var...</p>

    <p>“Demek ağabeyim yanına geldi?” diye soruyordu Nikolay Petroviç. “Kapıyı vurdu ve girdi, öyle mi?”</p>

    <p>“Evet, efendim.”</p>

    <p>“Eh, bu iyi işte. Mitya’yı versene, hoplatayım biraz.”</p>

    <p>Ve Nikolay Petroviç, bebeği neredeyse tavana kadar atıp tutmaya başladı. Bu, bebeği çok mutlu etse de her defasında bebeğin çıplak ayaklarına ellerini uzatan anneyi epeyce huzursuz ediyordu.</p>

    <p>Pavel Petroviç ise duvarları göz alıcı renkte güzel bir duvar kâğıdıyla kaplanmış, alacalı bulacalı bir Acem halısının üzerinde bir tüfeğin asılı olduğu, koyu yeşil kumaşla kaplı ceviz mobilyaların, eski kara meşeden Rönesans tarzı kütüphanenin, muhteşem bir yazı masasının üzerinde bronz heykellerin bulunduğu ve bir şöminenin olduğu çok şık çalışma odasına geri dönmüştü. Kendisini kanepeye attı, ellerini başının altına koydu ve hemen hemen karamsarlıkla gözlerini tavana dikerek öylece hareketsiz kaldı. Yüzündeki ifadeyi duvarlardan bile saklamak mı istiyordu, yoksa başka bir nedenle mi bilinmez, ayağa kalktı, pencerelerdeki ağır perdeleri çözdü ve kendisini tekrar kanepenin üzerine attı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f5">
      <a class="si-backref" href="#ref_f5">5</a><span class="si-footnote-text">. (Fr.) Ama ben sana para verebilirim. (Ç.N.)</span>
    </div>
  </div>
</body>
</html>
