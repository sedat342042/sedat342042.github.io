<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17">
  <div class="html5_section">
    <h1>XVII</h1>

    <p>Zaman (malum meseledir) bazen kuş gibi uçar, bazen de solucan gibi sürüne sürüne gider ama insanın en çok hoşuna giden, zamanın çabuk mu, yavaş mı, nasıl geçtiği fark edilmeden geçip gitmesidir. Arkadiy ve Bazarov, Odintsova’nın evinde işte tam bu şekilde on beş gün geçirdiler. Buna Odintsova’nın evinde ve yaşamında kurduğu düzen de kısmen yardım etti. Genç kadın bu düzeni çok sıkı bir şekilde sürdürüyor ve başkalarını da ona uymak zorunda bırakıyordu. Gün içinde her şey belli bir zamanda yapılıyordu. Sabahleyin, saat tam sekizde herkes çay içmek için toplanıyordu; çay saatinden kahvaltıya kadar herkes istediğini yapıyordu. Ev sahibesi, idare müdürüyle (çiftlik ondalık usule göre işletiliyordu), başuşakla ve başkâhyayla ilgileniyordu. Öğle yemeğinden önce ev ahalisi sohbet etmek veya kitap okumak için tekrar bir araya geliyordu; akşamları gezinti yapılıyor, iskambil oynanıyor, müzik dinleniyordu; saat on bir buçukta Anna Sergeyevna odasına çekiliyor, ertesi gün için talimatlarını veriyor ve uykuya yatıyordu. Bu düzenli, biraz da resmî günlük yaşam kuralları Bazarov’un hoşuna gitmemişti; “Rayların üzerinde gider gibi,” diyordu Bazarov: Redingotlu uşaklar, ağırbaşlı kâhyalar, ondaki demokratik duyguyu incitiyordu. Ona göre, mademki bu iş bu kadar ileri gitmişti, öyleyse yemeği de İngiliz usulü, frak giyerek ve beyaz boyunbağı bağlayarak yemek gerekirdi. Bir defasında bundan Anna Sergeyevna’ya da söz etmişti. Anna Sergeyevna öyle sabırlıydı ki, herkes onun karşısına geçip kafasındaki düşünceleri dobra dobra söyleyebilirdi. Genç kadın onu dinledi ve “Kendi görüş açınızdan haklısınız ve bu durumda belki de ben çok aristokrat görünüyorum; fakat köy yerinde bir düzen kurmadan yaşamak olanaksızdır, insan can sıkıntısından patlar,” dedi ve bildiğini yapmaya devam etti. Bazarov homurdandı ama Odintsova’nın evinde “her şeyin rayların üzerinde kayar gibi gitmesi” sayesinde ona da, Arkadiy’e de burada yaşamak çok rahat geliyordu. Bütün bunların yanı sıra her iki genç adamda da Nikolskoye’ye geldikleri ilk günden itibaren değişiklikler olmuştu. Anna Sergeyevna’nın ender olarak aynı düşünceyi paylaştığı halde gözle görülür bir yakınlık gösterdiği Bazarov’da önceden hiç hissetmediği bir huzursuzluk ortaya çıkmaya başlamıştı: Çok kolay sinirleniyor, isteksiz isteksiz konuşuyor, öfkeli gözlerle bakıyor ve sanki altına bir şey batıyormuş gibi yerinde oturamıyordu; Odintsova’ya âşık olduğuna kendi kendine kesinlikle karar vermiş olan Arkadiy ise sessizce içine kapanmıştı. Bununla birlikte bu içekapanıklık onun Katya’yla yakınlaşmasına engel olmuyordu; hatta bu durum onun genç kızla tatlı, hoş bir ilişkiye girmesine yardım bile etmişti. “O bana değer vermiyor! Vermezse vermesin!.. Bu iyi yürekli kız ise beni kendinden uzaklaştırmıyor,” diye düşünüyordu Arkadiy ve yüreği bir kere daha yüce duyguların tadına varıyordu. Katya, Arkadiy’in kendisiyle birlikte olmaktan bir teselli aradığını belli belirsiz de olsa anlıyordu; yarı utanma, yarı güven dolu bir arkadaşlığın o masum zevkinden ne onu ne de kendisini yoksun bırakıyordu. Anna Sergeyevna’nın yanında kendi aralarında konuşmuyorlardı: Katya her zaman ablasının keskin bakışları altında büzülüyordu, Arkadiy ise her âşık adam gibi, âşık olduğu kadının yanında başka hiçbir şeye dikkatini veremiyordu ama sadece Katya’yla birlikte olmak ona iyi geliyordu. Odintsova’nın ilgisini çekebilecek biri olmadığını hissediyordu; Odintsova’yla yalnız kaldığı zamanlar korkuyor ve şaşırıyordu: Odintsova da ona ne söyleyeceğini bilmiyordu: Arkadiy, onun için çok gençti. Tam tersine Arkadiy, Katya’yla evindeymiş gibi rahattı; Katya’yla konuşurken hoşgörülü davranıyor, müziğin, okuduğu romanların, şiirlerin ve diğer saçmalıkların kendisinde uyandırdığı duyguları anlatmasına engel olmuyordu. Bütün bu “saçmalıkların” aslında kendisini de ilgilendirdiğinin farkında ve bilincinde değildi. Öte yandan Katya, onun üzülmesine engel olamıyordu. Arkadiy’in Katya’yla birlikte olmak, Odintsova’nın ise Bazarov’la birlikte olmak hoşlarına gidiyordu. Bu yüzden de genellikle şöyle oluyordu: Bir süre bir arada olan bu iki çift, özellikle gezintiler sırasında her biri bir tarafa ayrılıp gidiyordu. Katya doğaya “tapıyordu”, itiraf etmeye cesaret edemese bile Arkadiy de doğayı seviyordu; Odintsova, tıpkı Bazarov gibi doğaya karşı oldukça kayıtsızdı. Dostlarımızın birbirlerinden hemen hemen sürekli ayrı dolaşmaları sonuçsuz kalmadı: Aralarındaki ilişkiler değişmeye başladı. Bazarov, Arkadiy’le Odintsova hakkında konuşmaktan, hatta kadının “aristokrat davranışlarına” söylenmekten vazgeçti; doğrusu, Katya’yı eskisi gibi övüyordu ve sadece bu kızdaki duygusal eğilimleri yumuşatmayı tavsiye ediyordu ama övgüleri telaşlı, öğütleri kuruydu ve Arkadiy’le eskisinden çok daha az sohbet ediyordu... sanki kaçıyordu, sanki ondan utanıyordu...</p>

    <p>Arkadiy bütün bunları fark ediyor ama düşüncelerini kendisine saklıyordu.</p>

    <p>Bütün bu “yeniliğin” gerçek nedeni, Odintsova’nın Bazarov’da uyandırdığı duyguydu. Bazarov’a acı veren ve onu kudurtan bir duyguydu bu. Biri çıkıp da onun içinde olup bitenleri uzaktan da olsa şöyle bir ima ediverseydi Bazarov alaycı bir kahkaha atarak ve sunturlu bir küfür savurarak bu duyguyu hemencecik reddederdi. Bazarov, kadınlara ve kadın güzelliğine çok düşkün biriydi ama ideal, ya da onun ifadesiyle, romantik anlamda aşkı saçmalık, affedilmez bir salaklık olarak adlandırıyor, özverili duyguları bir tür anormallik ya da hastalık sayıyordu ve Toggenburg’u bütün <em>minnesinger</em>’ler ve <em>troubadour</em>’larla<a class="si-noteref epub-type_noteref" href="#f40" id="ref_f40">40</a> birlikte neden tımarhaneye kapatmadıklarına çok şaştığını defalarca belirtmişti. “Bir kadın hoşuna mı gidiyor,” diyordu Bazarov, “faydalanmaya çalış; olmuyorsa, boş ver, vazgeç, kadın kıtlığına kıran girmedi ya.” Odintsova’dan hoşlanıyordu; bu kadın hakkında yayılmış olan söylentiler, serbest davranışları ve düşüncelerinin bağımsızlığı, kendisine karşı gösterdiği kuşku götürmez yakınlık, yani her şey ondan yana görünüyordu; fakat ondan “bir fayda sağlanmayacağını” kısa sürede anlamıştı, ondan uzaklaşma gücünü ise kendinde bulamıyor ve buna kendisi de şaşıyordu. Genç kadın aklına gelir gelmez kanı alev alev yanıyordu; kanıyla baş edebilirdi ama içine, hiçbir zaman hoş görmediği, her zaman alay ettiği, gururunu kıran başka bir şey düşmüştü. Anna Sergeyevna’yla konuşmalarında romantik olan her şeye karşı kayıtsız alaycılığını eskisinden daha da fazla ifade ediyordu; tek başına kaldığı zamanlarda ise içindeki romantiği öfkeyle fark ediyordu. Bu anlarda ormana yollanıyor ve ormanda önüne çıkan dalları kırarak, Odintsova’ya ve kendisine küfrederek büyük büyük adımlarla yürüyor ya da samanlığa, ahıra gidiyor ve gözlerini kapatarak uyumak için kendisini zorluyordu ama tabii ki her zaman başarılı olamıyordu. Birden o tertemiz kolların bir gün boynuna sarılacağını, o gururlu dudakların kendisine öpücüklerle cevap vereceğini, o zeki gözlerin kendi gözlerine şefkatle, evet, şefkatle bakacağını hayal ediyor, başı dönüyordu ve içinde yeniden bir öfke kıvılcımı parlayana dek bir an için kendini unutuyordu. Kendini her çeşit “ayıp” düşüncelere dalmış durumda yakalıyordu, sanki şeytan onunla alay ediyordu. Bazı zamanlar Odintsova’da da değişiklik oluyor, yüz ifadesinde özel bir şeyler ortaya çıkıyor gibi geliyordu ona. Belki de bu... Fakat hemen her zaman yaptığı gibi ayaklarını yere vuruyor ya da dişlerini gıcırdatıyor ve yumruğuyla kendisini tehdit ediyordu.</p>

    <p>Bununla birlikte Bazarov pek de yanılmıyordu. Odintsova’nın hayallerini etkilemişti; onun zihnini meşgul ediyordu. Odintsova, Bazarov hakkında pek çok şey düşünüyordu. Bazarov’un yokluğunda canı sıkılmıyordu, onu beklemiyordu ama Bazarov’un gelişi onu hemen canlandırıyordu; Bazarov’la yalnız kalmaya can atıyor ve kendisini kızdırdığı ya da zevklerini, zarif alışkanlıklarını aşağıladığı zamanlarda bile onunla konuşmaktan hoşlanıyordu. Sanki hem onu, hem de kendisini sınamak istiyordu.</p>

    <p>Bir gün Bazarov, Odintsova’yla bahçede dolaşırken birden ciddi bir sesle yakında köyüne, babasının yanına gitmek niyetinde olduğunu söyledi. Genç kadın sarardı, sanki yüreğine bir şey batmıştı, hem de öyle bir batmıştı ki şaşırdı ve daha sonra bunun ne anlama geldiğini uzun zaman düşünüp durdu. Bazarov, gideceği haberini onu sınamak, ne olacağını görmek düşüncesiyle söylememişti; asla böyle “numaralar yapmazdı”. O günün sabahı babasının kâhyası, eskiden amca dediği Timofeyiç’i görmüştü. Bu Timofeyiç, ağarmış sarı saçlı, rüzgâr yanığı kırmızı suratlı ve kısık kısık gözlerinde minicik gözyaşları olan görmüş geçirmiş ve becerikli bir ihtiyarcıktı. Bir kayış parçasıyla beli sıkılmış, grimsi mavi kalın çuhadan kısacık gömleği ve katranlı çizmeleriyle aniden Bazarov’un karşısına çıkıvermişti.</p>

    <p>“Vay ihtiyar, merhaba!” diye bağırdı Bazarov.</p>

    <p>“Merhaba, Yevgeniy Vasilyeviç, beyzadem,” diye söze başladı ihtiyarcık ve sevinçle güldü, gülünce bütün yüzü bir anda kırışıklarla kaplandı.</p>

    <p>“Niye geldin? Benim için mi gönderdiler yoksa?”</p>

    <p>“Hiç olur mu beyzadem!” diye kekelemeye başladı Timofeyiç (gelirken beyinden aldığı sert emri hatırlamıştı). “Beyin işleri için şehre gidiyorduk da burada olduğunuzu işittik, yolumuzun üstü, bir uğrayalım dedik, yani, sizi görmek için... yoksa sizi rahatsız etmek ne haddimize!”</p>

    <p>“Hadi, hadi yalan söyleme,” diye onun sözünü kesti Bazarov. “Burası yolunun üstü mü?”</p>

    <p>Timofeyiç ezilip büzüldü ve hiç cevap vermedi.</p>

    <p>“Babam iyi mi?”</p>

    <p>“Tanrı’ya şükür, efendim.”</p>

    <p>“Ya annem?”</p>

    <p>“Arina Vasilyevna da Allah’a şükür iyidir.”</p>

    <p>“Beni bekliyorlar, değil mi?”</p>

    <p>İhtiyarcık küçük kafasını yana eğdi.</p>

    <p>“Ah, Yevgeniy Vasilyeviç, nasıl beklemesinler! Allah sizi inandırsın, annenize, babanıza bakarken insanın yüreği sızlıyor.”</p>

    <p>“Tamam, peki, peki! Uzatma. Onlara söyle, yakında geleceğim.”</p>

    <p>“Peki, efendim,” diye iç geçirerek cevap verdi Timofeyiç.</p>

    <p>Evden çıkarken kasketini iki eliyle tutup kafasına geçirdi, kapının önünde bıraktığı zayıf atlar koşulmuş arabaya tırmanıp çıktı ve atları tırısa kaldırdı ama tuttuğu yol, şehrin yolu değildi.</p>

    <p>Aynı günün akşamı Odintsova odasında Bazarov’la oturuyordu, Arkadiy ise salonda bir aşağı bir yukarı dolaşıyor ve Katya’nın çaldığı müziği dinliyordu. Prenses, yukarıya, odasına çıkmıştı; genellikle konuklara tahammül edemezdi, kendi verdiği isimle “bu yeni azgınlara” ise hiç tahammül edememişti. O, kocaman odalarda ancak surat asıp dolaşırdı; oysa kendi odasında, oda hizmetçisinin önünde bazen öyle bir küfür savururdu ki, öfkesinden kafasındaki başlık perukasıyla birlikte zıplardı. Odintsova bunların hepsini biliyordu.</p>

    <p>“Nasıl oluyor da gitmeye hazırlanıyorsunuz,” diye söze başladı Odintsova, “ya verdiğiniz söz?”</p>

    <p>Bazarov silkindi.</p>

    <p>“Hangi söz, efendim?”</p>

    <p>“Unuttunuz mu? Bana birkaç kimya dersi vermek istiyordunuz.”</p>

    <p>“Ne yapayım! Babam beni bekliyor; daha fazla ağırdan alamam. Bununla birlikte Pelouse et Frémy’den <em>Notions générales de Chimie</em>’yi<a class="si-noteref epub-type_noteref" href="#f41" id="ref_f41">41</a> okuyabilirsiniz; iyi bir kitaptır ve anlaşılır bir dille yazılmıştır. Gerekli her şeyi bu kitapta bulacaksınız.”</p>

    <p>“Ama hatırlamıyor musunuz, kitap... şeyin yerini tutamaz demiştiniz. Unuttum, neyin yerini demiştiniz? Ama ne demek istediğimi biliyorsunuz... Hatırladınız mı?”</p>

    <p>“Ne yapayım!” diye tekrarladı Bazarov.</p>

    <p>“Neden gidiyorsunuz?” dedi Odintsova, sesini alçaltarak.</p>

    <p>Bazarov, ona baktı. Genç kadın başını koltuğun arkalığına dayamış ve dirseklerine kadar çıplak olan kollarını göğsünde kavuşturmuştu. Kesilmiş kâğıttan abajuru olan tek lambanın ışığında solgun görünüyordu. Geniş beyaz elbisesi, yumuşak pilileriyle bütün vücudunu örtüyordu; yalnızca aynı şekilde çapraz duran ayaklarının uçları görünüyordu.</p>

    <p>“Neden kalayım?” dedi Bazarov.</p>

    <p>Odintsova hafifçe başını çevirdi.</p>

    <p>“Neden mi? Evimde keyifli vakit geçirmiyor musunuz? Yoksa buradakilerin arkanızdan üzülmeyeceklerini mi sanıyorsunuz?”</p>

    <p>“Bundan eminim.”</p>

    <p>Odintsova bir süre sustu.</p>

    <p>“Boşuna böyle düşünüyorsunuz. Ama size inanmıyorum. Bunu ciddi söylemiş olamazsınız.” Bazarov, kımıldamadan oturmaya devam ediyordu. “Yevgeniy Vasilyiç, neden susuyorsunuz?”</p>

    <p>“Size ne diyebilirim ki? Genellikle insanlar için üzülmeye değmez, hele hele benim için hiç değmez.”</p>

    <p>“Neden?”</p>

    <p>“Ben olumlu ve ilginç olmayan bir adamım. Konuşmayı beceremem.”</p>

    <p>“İltifat etmemi istiyorsunuz, Yevgeniy Vasilyiç.”</p>

    <p>“Böyle bir alışkanlığım yok. Yaşamın, sizin o derece değer verdiğiniz zarif yanının benim için erişilmez bir şey olduğunu bilmiyor musunuz yoksa?”</p>

    <p>Odintsova, mendilinin köşesini ısırdı.</p>

    <p>“İstediğinizi düşünün ama siz gidince canım sıkılacak.”</p>

    <p>“Arkadiy kalıyor.”</p>

    <p>Odintsova hafifçe omuz silkti.</p>

    <p>“Canım sıkılacak,” diye tekrarladı.</p>

    <p>“Sahiden mi? Ne olursa olsun uzun süre sıkılmayacaksınız.”</p>

    <p>“Neden böyle düşünüyorsunuz?”</p>

    <p>“Ancak düzeninizin bozulması durumunda canınızın sıkılacağını söylediğiniz için. Yaşamınızı öylesine şaşmaz bir doğrulukla kurmuşsunuz ki, bu yaşamda ne bir can sıkıntısına ne de bir üzüntüye yer olabilir... ne de iç karartıcı duygulara.”</p>

    <p>“Demek siz beni kusursuz biri olarak görüyorsunuz... yani yaşamımı çok doğru kurduğumu düşünüyorsunuz, öyle mi?”</p>

    <p>“Elbette! Örneğin, birkaç dakika sonra saat dokuzu vuracak ve ben peşinen biliyorum ki, siz beni kapı dışarı edeceksiniz.”</p>

    <p>“Hayır, kapı dışarı etmeyeceğim, Yevgeniy Vasilyeviç. Kalabilirsiniz. Şu pencereyi açar mısınız... burası bana sıcak geldi nedense.”</p>

    <p>Bazarov kalktı ve pencereyi itti. Pencere bir itişte takırtıyla ardına kadar açıldı... Bazarov, pencerenin bu kadar kolay açılacağını beklemiyordu; üstelik elleri de titriyordu. Karanlık ve yumuşacık gece, hemen hemen siyah bir gökyüzü, hafif hafif hışırdayan ağaçlar ve açık, temiz havanın taptaze kokusuyla odanın içine bakıyordu.</p>

    <p>“Perdeyi indirip oturun,” dedi Odintsova. “Gitmeden önce sizinle biraz gevezelik etmek istiyorum. Bana biraz kendinizden bahsedin; hiç kendinizden söz etmiyorsunuz.”</p>

    <p>“Sizinle faydalı konularda konuşmaya çalışıyorum, Anna Sergeyevna.”</p>

    <p>“Çok alçakgönüllüsünüz... Fakat ben sizin hakkınızda, aileniz hakkında, uğruna bizi terk edip gideceğiniz babanız hakkında bir şeyler öğrenmek isterdim.”</p>

    <p>“Neden böyle sözler söylüyor?” diye düşündü Bazarov.</p>

    <p>“Bunların hiçbiri de ilginç değil,” dedi yüksek sesle, “özellikle de sizin için; bizler cahil insanlarız...”</p>

    <p>“Ya ben, sizce ben bir aristokrat mıyım?”</p>

    <p>Bazarov gözlerini Odintsova’ya doğru kaldırdı.</p>

    <p>“Evet,” dedi abartılı şekilde keskin bir sesle.</p>

    <p>Anna Sergeyevna hafifçe gülümsedi.</p>

    <p>“Bütün insanların birbirine benzediğine ve insanları incelemeye değmediğine inandığınız halde görüyorum ki, beni pek az tanıyorsunuz. Bir gün size hayatımı anlatırım... ama önce siz bana hayatınızı anlatın.”</p>

    <p>“Sizi pek az tanıyorum,” diye tekrarladı Bazarov. “Belki de siz haklısınız; belki de her insanın bir bilmece olduğu doğrudur. Örneğin siz: Toplumdan kaçıyorsunuz, onlardan sıkılıyorsunuz ve iki öğrenciyi evinizde kalmaya çağırdınız. Bu zekânızla, bu güzelliğinizle neden köyde yaşıyorsunuz?”</p>

    <p>“Nasıl? Ne dediniz siz?” diye heyecanla atıldı Odintsova. “Bu... güzelliğimle mi?”</p>

    <p>Bazarov kaşlarını çattı.</p>

    <p>“Neyse, fark etmez,” diye mırıldandı. “Neden köye yerleştiğinizi pek iyi anlayamadığımı söylemek istemiştim.”</p>

    <p>“Bunu anlayamıyorsunuz... Ama bunu kendinize bir şekilde açıklayabiliyorsunuz, değil mi?”</p>

    <p>“Evet... sanıyorum, sürekli olarak bir yerde kalıyorsunuz, çünkü siz kendinizi şımartmışsınız, çünkü siz konforu, rahat şeyleri seviyorsunuz ama geri kalan her şey size vız geliyor.”</p>

    <p>Odintsova tekrar gülümsedi.</p>

    <p>“Benim bir şeyle ilgilenebileceğime kesinlikle inanmak istemiyorsunuz, değil mi?”</p>

    <p>Bazarov yan gözle kadına baktı.</p>

    <p>“Merak ederseniz belki, ama başka türlü ilgilenmezsiniz.”</p>

    <p>“Sahiden mi? Sizinle neden anlaştığımızı şimdi anlıyorum; siz de tıpkı benim gibisiniz.”</p>

    <p>“Anlaştığımızı...” diye mırıldandı Bazarov boğuk bir sesle.</p>

    <p>“Evet ya!.. Gitmek istediğinizi unutmuştum.”</p>

    <p>Bazarov ayağa kalktı. Lamba, artık iyice kararmış, güzel kokulu, gözlerden uzak odanın ortasında donuk donuk yanıyordu; dalgalanan perdenin arasından arada sırada gecenin insanı sinirlendiren ağırlığı doluyor, gizli fısıltısı duyuluyordu. Odintsova hiç kımıldamadan duruyordu ama gizli bir heyecan giderek bütün vücudunu sarıyordu... Bu heyecan Bazarov’a da geçmişti. Bazarov birdenbire kendisini genç ve güzel bir kadınla baş başa hissetti.</p>

    <p>“Nereye gidiyorsunuz?” dedi yavaşça Odintsova.</p>

    <p>Bazarov hiçbir şey söylemedi ve sandalyeye çöktü.</p>

    <p>“Demek beni sakin, çıtkırıldım, şımarık biri olarak görüyorsunuz,” diye devam etti aynı ses tonuyla ve gözlerini pencereden ayırmadan. “Oysa ben kendimi çok mutsuz biri olarak tanıyorum.”</p>

    <p>“Siz mi mutsuzsunuz? Neden? Yoksa şu pis dedikoduları ciddiye mi alıyorsunuz?”</p>

    <p>Odintsova kaşlarını çattı. Bazarov’un onu yanlış anlamış olması canını sıkmıştı.</p>

    <p>“Bu dedikodular bana dokunmaz bile Yevgeniy Vasilyeviç, ayrıca onların beni rahatsız etmesine izin vermeyecek kadar da onurluyum. Mutsuzluğumun nedeni... içimde yaşama isteğinin, hevesinin bulunmaması. Bana kuşkulu kuşkulu bakıyorsunuz ve bunu tepeden tırnağa danteller içinde, kadife koltuğa kurulmuş bir ‘aristokrat kadını’ söylüyor diye düşünüyorsunuz. Ben de saklamıyorum: Sizin konfor diye adlandırdığınız şeyleri seviyorum ama aynı zamanda da yaşama isteğim pek az. Bu çelişkiyi kafanızda nasıl biliyorsanız öyle bağdaştırın. Ama bütün bunlar sizin nazarınızda romantizm demektir.”</p>

    <p>Bazarov kafasını salladı.</p>

    <p>“Sağlıklısınız, bağımsızsınız, zenginsiniz; daha ne istiyorsunuz? Başka ne isteğiniz olabilir?”</p>

    <p>“Daha ne mi istiyorum,” diye tekrarladı Odintsova ve derin bir nefes aldı. “Çok yoruldum, yaşlandım, çok çok uzun zamandır yaşıyormuşum gibi geliyor bana. Evet, yaşlandım,” diye ekledi, şalının uçlarını çıplak kollarının üzerine yavaşça çekerek. Bakışları Bazarov’un bakışlarıyla karşılaştı ve hafifçe kızardı. “Arkamda öyle çok anı var ki: Petersburg’da yaşadıklarım, zenginlik, sonra yoksulluk, sonra babamın ölümü, evlilik, sonra yurtdışı gezisi... Anılarım pek çok ama hatırlanacak hiçbir şey yok, önümde ise uzun, upuzun bir yol var ama bir amacım yok... Bu yola gitmek de istemiyorum.”</p>

    <p>“Hayal kırıklığınız böylesine büyük mü?”</p>

    <p>“Hayır,” dedi Odintsova üzerine basa basa, “ama tatmin olmadım. Şayet bir şeye sımsıkı bağlanabilseydim, belki...”</p>

    <p>“Siz sevmek istiyorsunuz,” diye onun sözünü kesti Bazarov, “ama siz sevemezsiniz: Sizin mutsuzluğunuzun nedeni de bu işte.”</p>

    <p>Odintsova, şalının uçlarını incelemeye koyuldu.</p>

    <p>“Demek, sevemem, öyle mi?” dedi.</p>

    <p>“Sanmam! Yalnız buna mutsuzluk dememeliydim. Tam tersine, başına böyle bir şey gelen kişi acınacak biridir.”</p>

    <p>“Nasıl bir şeymiş bu?”</p>

    <p>“Âşık olmak.”</p>

    <p>“Siz nereden biliyorsunuz?”</p>

    <p>“Kulaktan dolma bilgilerden,” diye yanıtladı Bazarov öfkeyle.</p>

    <p>“Cilve yapıyorsun,” diye düşündü Bazarov, “canın sıkılıyor ve yapacak bir şey bulamadığın için benimle alay ediyorsun, bense...” Kalbi gerçekten de yerinden kopuyormuş gibiydi.</p>

    <p>“Üstelik siz, belki de son derece zor beğenen birisiniz,” dedi Bazarov. Bütün vücuduyla öne doğru eğilmişti ve koltuğun saçaklarıyla oynuyordu.</p>

    <p>“Belki de. Bana göre bir şey ya hep olmalı ya da hiç olmamalıdır. Bir yaşam uğruna başka bir yaşam. Benimkini aldın, kendininkini ver. O zaman artık ne bir hayıflanma ne de geri dönüş olacaktır. Aksi takdirde hiçbir şey olmasın daha iyi.”</p>

    <p>“Ne demeli?” dedi Bazarov. “Haklı bir koşul. Şimdiye kadar... istediğinizi bulamamanıza şaşıyorum.”</p>

    <p>“Peki siz, ne olursa olsun kendini teslim etmenin kolay olduğunu mu sanıyorsunuz?”</p>

    <p>“İnsan şayet derin derin düşünmeye, üstelik de beklemeye, kendi kendisine bir paha biçmeye, yani kendisini çok kıymetli saymaya başlarsa kolay değil; oysa düşünmeden kendini vermek çok kolaydır.”</p>

    <p>“İnsan nasıl olur da kendisine değer vermez? Eğer benim hiçbir değerim yoksa benim sadakatimin başkası için ne gereği olabilir ki?”</p>

    <p>“İşin bu yönüne karışmam; benim değerimi anlamak başkasının işidir. Asıl önemli olan, kendini verebilmektir.”</p>

    <p>Odintsova koltuğun arkalığından öne doğru geldi.</p>

    <p>“Sanki,” diye tekrar söze başladı, “bütün bunlar başınızdan geçmiş gibi konuşuyorsunuz.”</p>

    <p>“Lafın gelişi söyledim, Anna Sergeyevna, biliyorsunuz, bütün bunlar bana göre şeyler değil.”</p>

    <p>“Peki siz kendinizi verebilir miydiniz?”</p>

    <p>“Bilmiyorum, kendimi övmek istemem.”</p>

    <p>Odintsova hiçbir şey söylemedi, Bazarov da sustu. Piyanodan çıkan sesler, oturma odasından ta onlara kadar uçup geliyordu.</p>

    <p>“Katya da ne kadar geç bir saatte piyano çalıyor,” dedi Odintsova.</p>

    <p>Bazarov ayağa kalktı.</p>

    <p>“Evet, artık gerçekten geç oldu, yatma zamanınız geldi.”</p>

    <p>“Durun, aceleniz ne... Size söylemem gereken bir söz var.”</p>

    <p>“Ne sözü?”</p>

    <p>“Bekleyin,” diye fısıldadı Odintsova.</p>

    <p>Gözleri Bazarov’un üzerinde durdu; ona dikkatle bakıyor gibiydi.</p>

    <p>Bazarov odada bir aşağı bir yukarı dolaştı, sonra birdenbire Anna Sergeyevna’ya yaklaştı, telaşla “Elveda!” dedi, elini öyle bir sıktı ki, genç kadın neredeyse çığlık atacaktı ve dışarı çıktı. Odintsova birbirine yapışmış olan parmaklarını dudaklarına götürdü, üfledi ve sert bir hareketle koltuktan kalkıp sanki Bazarov’u geri döndürmek ister gibi kapıya doğru birkaç hızlı adım attı. Hizmetçi gümüş bir tepsi üzerinde bir sürahiyle odaya girdi. Odintsova durakladı, hizmetçiye gitmesini söyledi ve tekrar oturup düşüncelere daldı. Saç örgüsü açılmış ve kara bir yılan gibi omzuna düşmüştü. Anna Sergeyevna’nın odasındaki lamba daha uzun süre yandı ve o, sadece arada sırada parmaklarını gecenin soğuğunun hafifçe ısırmakta olduğu çıplak kollarında dolaştırarak daha uzun süre kımıldamadan kaldı.</p>

    <p>Bazarov ise iki saat kadar sonra çiyden ıslanmış çizmeleriyle, saçları karmakarışık, suratı asılmış bir halde odasına döndü. Arkadiy’i yazı masasının başında, elinde bir kitap, ceketi en üst düğmesine kadar ilikli buldu.</p>

    <p>“Daha yatmadın mı?” dedi canı sıkılmış gibi.</p>

    <p>“Anna Sergeyevna’yla bugün çok uzun süre oturdun,” dedi Arkadiy, onun sorusuna cevap vermeden.</p>

    <p>“Evet, siz Katerina Sergeyevna’yla piyano çalarken ben de hep onunla oturdum.”</p>

    <p>“Ben piyano çalmadım...” diye Arkadiy tam söze başlayacaktı ki sustu. Gözlerine yaşların dolduğunu hissediyordu ama alaycı arkadaşının önünde ağlamak istemiyordu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f40">
      <a class="si-backref" href="#ref_f40">40</a><span class="si-footnote-text">. Ortaçağ’da yaşamış halk ozanları.</span>
    </div>

    <div class="si-footnote html5_aside epub-type_footnote" id="f41">
      <a class="si-backref" href="#ref_f41">41</a><span class="si-footnote-text">. (Fr.) Kimyanın Genel Esasları. (Ç.N.)</span>
    </div>
  </div>
</body>
</html>
