<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter6">
  <div class="html5_section">
    <h1>VI</h1>

    <p>Bazarov geri geldi, masaya oturdu ve acele acele çay içmeye başladı. İki kardeş sessizce ona bakıyorlardı, Arkadiy ise gizlice bir babasına, bir amcasına bakıyordu.</p>

    <p>“Uzağa mı gittiniz?” diye sordu nihayet Nikolay Petroviç.</p>

    <p>“Telli kavak korusunun yanında bataklığınız varmış. Beş tane bataklık çulluğu kaldırdım havaya; onları vurabilirsin Arkadiy.”</p>

    <p>“Siz avcı değil misiniz?”</p>

    <p>“Hayır.”</p>

    <p>“Fizikle mi uğraşıyorsunuz?” diye sordu Pavel Petroviç sıra kendisine gelince.</p>

    <p>“Evet fizikle; genel olarak doğa bilimleriyle.”</p>

    <p>“Diyorlar ki, son zamanlarda Germenler bu alanda çok başarılı olmuşlar.”</p>

    <p>“Evet, Almanlar bu konuda bizim öğretmenlerimizdir,” diye yanıt verdi Bazarov umursamadan.</p>

    <p>Pavel Petroviç, Alman yerine Germen sözcüğünü alay etmek için kullanmıştı ama hiç kimse bunu fark etmedi.</p>

    <p>“Almanlar hakkında ne kadar yüksek düşüncelere sahipsiniz,” dedi Pavel Petroviç aşırı saygılı bir şekilde. Gizli bir öfke duymaya başlamıştı. Bazarov’un aşırı serbestliği onun aristokrat yapısını rahatsız ediyordu. Bu hekim oğlu sadece hiçbir çekingenlik göstermemekle kalmıyor, üstelik bir de kesik kesik ve gönülsüz yanıtlar veriyordu ve sesinde kaba, hemen hemen haddini bilmez bir hava vardı.</p>

    <p>“Oranın bilginleri işini ciddiye alan adamlar.”</p>

    <p>“Öyle öyle. Rus bilginleri hakkında o kadar övücü düşüncelere sahip değilsiniz galiba?”</p>

    <p>“Belki de öyle.”</p>

    <p>“Bu çok övülecek bir özveri,” dedi Pavel Petroviç, doğrularak ve başını geriye atarak. “Fakat o zaman Arkadiy Nikolayeviç demin bize sizin hiçbir otoriteyi tanımadığınızı neden söyledi? Onlara inanmıyor musunuz?”</p>

    <p>“Onları neden tanıyacakmışım ki? Ve neden onlara inanacağım? Bana bir iş söylesinler kabul edeyim, hepsi bu.”</p>

    <p>“Peki Almanlar hep işten mi söz ederler?” dedi Pavel Petroviç ve yüzü ilgisiz, uzak bir ifade aldı, sanki tamamen bulutların ötesine gitmişti.</p>

    <p>Açıkçası tartışmayı sürdürmek istemeyen Bazarov, “Hepsi değil,” diye hafifçe esneyerek cevap verdi.</p>

    <p>Pavel Petroviç, sanki “Arkadaşın da nazik insanmış, doğrusu” demek ister gibi Arkadiy’e baktı.</p>

    <p>“Bana gelince,” diye tekrar söze başladı Pavel Petroviç biraz zorlanarak, “günah işliyor olabilirim ama Almanları sevmem. Rusya’daki Almanların adını ise hiç anmıyorum: Onların ne mal oldukları belli. Ama Almanya’daki Almanlar da hoşuma gitmiyor. Daha eskiler neyse: O zamanlar onların bir Schiller’i, bir Goethe’si falan vardı... Kardeşim onlara özellikle yatkındır... Şimdi ise birtakım kimyacılar ve materyalistler ortaya çıktı...”</p>

    <p>“Doğru düzgün bir kimyacı, herhangi bir şairden yirmi kat daha yararlıdır,” diyerek onun sözünü kesti Bazarov.</p>

    <p>“Demek öyle,” dedi Pavel Petroviç ve sanki uykuya dalmak üzereymiş gibi kaşlarını kaldırdı. “Demek, sanatı kabul etmiyorsunuz, öyle mi?”</p>

    <p>“Asıl sanat para kazanmaktır, yoksa basurdan başka bir şey değildir!” diyerek Bazarov alaycı bir şekilde güldü.</p>

    <p>“Ya! Demek öyle, efendim. Siz alay edin bakalım. Yani her şeyi inkâr ediyorsunuz, öyle mi? Diyelim ki, öyle olsun. Şu halde siz bir tek bilime inanıyorsunuz, öyle değil mi?”</p>

    <p>“Hiçbir şeye inanmadığımı size daha önce söylemiştim; hem bilim nedir ki, genel anlamda bilim nasıl bir şey ki? Birtakım zanaatlar, sıfatlar gibi bilim dalları var ama genel anlamda bilim asla yoktur.”</p>

    <p>“Çok iyi, efendim. Peki, insanların günlük yaşamında kabul edilmiş olan başka kuralları da aynı şekilde olumsuz mu karşılıyorsunuz?”</p>

    <p>“Nedir bu, sorgu mu?”</p>

    <p>Pavel Petroviç hafifçe sarardı... Nikolay Petroviç, konuşmaya karışmak zorunda kaldı.</p>

    <p>“Sevgili Yevgeniy Vasilyiç, bu konuda sizinle başka bir zaman daha ayrıntılı olarak sohbet ederiz; sizin düşüncelerinizi öğrenir, bizimkileri anlatırız. Ben kendi adıma sizin doğa bilimleriyle uğraşmanıza çok sevindim. Duyduğuma göre, Liebig, tarlaların gübrelenmesi konusunda şaşırtıcı buluşlar yapmış. Tarım işlerimde bana yardım edebilirsiniz; bana faydalı nasihatler verebilirsiniz.”</p>

    <p>“Emrinize amadeyim Nikolay Petroviç ama biz nerede, Liebig nerede! Önce alfabeyi öğrenmek, sonra kitabı eline almak gerekir ama biz daha elifi görsek mertek sanıyoruz.”</p>

    <p>“Görüyorum ki, tam bir nihilistsin sen,” diye düşündü Nikolay Petroviç. “Yine de gerekirse size başvurmama izin veriniz,” diye yüksek sesle ekledi. “Ağabey, sanıyorum hemen gidip kâhyayla konuşmamız gerekiyor.”</p>

    <p>Pavel Petroviç sandalyeden kalktı.</p>

    <p>“Evet,” dedi hiç kimseye bakmadan, “köyde, üstün zekâlı insanlardan uzakta böyle beş yıl geçirmek bir felaket! Tam bir aptal olursun. Sana öğretilenleri unutmamaya çalışırsın ama heyhat! Bütün bunların saçma şeyler olduğu anlaşılır ve aklı başında insanlar artık bu boş şeylerle uğraşmadıklarını, senin de geri kafalı biri olduğunu söyleyiverirler. Ne yaparsın! Anlaşılan, gençler sahiden bizden akıllı.”</p>

    <p>Pavel Petroviç topuklarının üzerinde yavaşça döndü ve ağır ağır çıktı; Nikolay Petroviç de onun arkasından yollandı.</p>

    <p>Kapı iki kardeşin arkasından kapanır kapanmaz Bazarov, soğukkanlı bir şekilde sordu:</p>

    <p>“Hep böyle midir bu?”</p>

    <p>“Dinle Yevgeniy, ona çok sert davrandın,” dedi Arkadiy. “Onu aşağıladın.”</p>

    <p>“İltifat mı edecektim bu taşra aristokratlarına! Hep gurur, aslanvari alışkanlıklar, gösteriş. Madem yapısı böyle, Petersburg’da kendi çöplüğünde ötmeye devam etseydi... Neyse, Tanrı onunla olsun! Oldukça ender görülen bir suböceği örneği buldum, <em>Dytiscus marginatus</em>, biliyor musun? Sana göstereyim.”</p>

    <p>“Sana onun hikâyesini anlatacağıma söz vermiştim.”</p>

    <p>“Böceğin hikâyesini mi?”</p>

    <p>“E, yeter Yevgeniy. Amcamın hikâyesini. Senin tasavvur ettiğin gibi bir insan olmadığını göreceksin. Alay edilmekten ziyade acınacak biridir o.”</p>

    <p>“Tamam tartışmıyorum ama seni neden bu kadar ilgilendirdi bu mesele?”</p>

    <p>“Adil olmak gerek Yevgeniy.”</p>

    <p>“Neden gerekiyor ki bu?”</p>

    <p>“Dinle...”</p>

    <p>Ve Arkadiy, ona amcasının hikâyesini anlattı. Okuyucu bu hikâyeyi bir sonraki bölümde bulabilir.</p>
  </div>
</body>
</html>
