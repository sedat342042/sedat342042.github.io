<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter25">
  <div class="html5_section">
    <h1>XXV</h1>

    <p>Nikolskoye’de, bahçede, yüksek bir dişbudak ağacının gölgesinde, Katya Arkadiy’le birlikte ağaç köklerinden yapılmış bir sırada oturuyordu; Fifi, uzun gövdesine avcılar arasında “denizkızı” denen zarif bir kıvrım vererek yere, onların yanına yerleşmişti. Arkadiy de, Katya da susuyorlardı; Arkadiy elinde yarı açık bir kitap tutuyordu, Katya ise sepetin içinde kalmış beyaz ekmek kırıntılarını küçük bir serçe ailesine fırlatıyordu. Serçeler, kendilerine özgü ürkek bir cesaretle Katya’nın ayaklarının dibinde sıçrıyor ve cıvıldaşıyorlardı. Hafif bir rüzgâr dişbudağın yapraklarını kımıldatarak hem loş patikanın üzerinde, hem de Fifi’nın sarı sırtı üzerinde soluk altın sarısı ışık lekelerini sessizce ileri geri hareket ettiriyordu; düzgün bir gölge Arkadiy’i ve Katya’yı sarıyordu; yalnız arada bir Katya’nın saçlarında parlak bir çizgi yanıp sönüyordu. İkisi de susuyordu; susmalarından ve yan yana oturmalarından birbirlerine güvenerek yakınlık duydukları daha iyi anlaşılıyordu: Her biri, sanki ötekini düşünmüyor ama onun yakınında olmasına gizlice seviniyordu. Yüzleri de onları son gördüğümüzden beri değişmişti: Arkadiy daha rahat görünüyordu, Katya ise daha canlı ve daha cesur.</p>

    <p>“Ne dersiniz,” diye söze başladı Arkadiy, “Rusça <em>yasen</em><a class="si-noteref epub-type_noteref" href="#f67" id="ref_f67">67</a> çok güzel bir ad; hiçbir ağaç gökyüzüne onun gibi böyle hafif ve ‘açık’<a class="si-noteref epub-type_noteref" href="#f68" id="ref_f68">68</a> yükselmez.”</p>

    <p>Katya gözlerini yukarı doğru kaldırdı ve “Evet,” dedi, Arkadiy ise “İşte o beni ‘güzel’ laflar söylediğim için suçlamıyor,” diye düşündü.</p>

    <p>“Heine’yi sevmem,” diye konuşmaya başladı Katya, gözleriyle Arkadiy’in elinde tuttuğu kitabı işaret ederek, “ne güldüğü ne de ağladığı zaman: Ancak düşünceli ve mahzun olduğu zaman severim.”</p>

    <p>“Bense güldüğü zamanlar severim,” dedi Arkadiy.</p>

    <p>“Bu, alaycı huyunuzun sizde bıraktığı eski izler yüzünden... (“Eski izler!” diye geçirdi içinden Arkadiy. “Bazarov bunu işitseydi keşke!”) Bekleyin siz, değiştireceğiz sizi.”</p>

    <p>“Beni kim değiştirecek? Siz mi?”</p>

    <p>“Kim mi? Ablam; artık kavga etmediğiniz Porfiriy Platonoviç; üç gün önce kiliseye götürdüğünüz teyzem.”</p>

    <p>“Reddedemezdim ki! Anna Sergeyevna’ya gelince; hatırlarsanız, birçok bakımdan Yevgeniy’le daha iyi anlaşıyordu.”</p>

    <p>“Ablam o zaman aynen sizin gibi onun etkisi altındaydı.”</p>

    <p>“Benim gibi mi! Artık onun etkisinden kurtulduğumun farkında değil misiniz?”</p>

    <p>Katya sesini çıkarmadı.</p>

    <p>“Biliyorum,” diye devam etti Arkadiy, “Yevgeniy’den hiçbir zaman hoşlanmadınız.”</p>

    <p>“Onun hakkında fikir yürütemem.”</p>

    <p>“Biliyor musunuz, Katerina Sergeyevna? Bu yanıtı duyduğum her defa inanmıyorum... Aramızdan birinin, hakkında fikir yürütemeyeceği insan yoktur! Sadece bahane bu.”</p>

    <p>“Pekâlâ, öyleyse size diyeceğim ki, o... hoşuma gitmiyor değil ama onun benim için, benim de onun için yabancı olduğumuzu hissediyorum... siz de ona yabancısınız.”</p>

    <p>“O da neden?”</p>

    <p>“Size nasıl söylesem... O yabanıl, sizinle biz ise evcil yaratıklarız.”</p>

    <p>“Ben de mi evcilim?”</p>

    <p>Katya başını salladı.</p>

    <p>Arkadiy, kulağının arkasını kaşıdı.</p>

    <p>“Dinleyin, Katerina Sergeyevna: Bu aslında benim kalbimi kıran bir şey.”</p>

    <p>“Yoksa siz de yabanıl mı olmak isterdiniz?”</p>

    <p>“Yabanıl değil ama güçlü, enerjik olmak isterdim.”</p>

    <p>“Bu istemekle olmaz... Arkadaşınız bunu istemiyor, onun içinde zaten var bu.”</p>

    <p>“Hmm! Onun Anna Sergeyevna üzerinde büyük bir etkisi olduğunu mu sanıyorsunuz?”</p>

    <p>“Evet. Ama hiç kimse onun üzerinde uzun süre üstünlük sağlayamaz,” diye ekledi Katya alçak sesle.</p>

    <p>“Neden böyle düşünüyorsunuz?”</p>

    <p>“O çok gururludur... hayır, söylemek istediğim bu değildi... ablam bağımsızlığına çok değer verir.”</p>

    <p>“Bağımsızlığına kim değer vermez ki?” diye sordu Arkadiy, bu sırada aklından da “Bağımsızlık neye yarar?” diye geçiyordu. “Neye yarar?” diye aklından geçiriyordu Katya da. Sık sık ve arkadaşça bir araya gelen genç insanlar hep bir ve aynı düşüncelere varırlar.</p>

    <p>Arkadiy gülümsedi ve Katya’ya doğru hafifçe sokularak fısıltıyla, “İtiraf edin, ‘ondan’ birazcık korkuyorsunuz,” dedi.</p>

    <p>“Kimden?”</p>

    <p>“‘Ondan’,” diye tekrarladı Arkadiy anlamlı bir tavırla.</p>

    <p>“Ya siz?” diye sordu bu kez de Katya.</p>

    <p>“Ben de; fark ettiyseniz ben ‘de’ dedim.”</p>

    <p>Katya parmağıyla onu tehdit etti.</p>

    <p>“Bu beni şaşırtıyor,” diye söze başladı Katya, “ablam size karşı daha evvel şimdiki gösterdiği yakınlığı göstermemişti; ilk gelişinize göre çok daha fazla.”</p>

    <p>“Demek öyle!”</p>

    <p>“Peki, siz bunu fark etmediniz mi? Bu durum sizi sevindirmiyor mu?”</p>

    <p>Arkadiy düşündü.</p>

    <p>“Anna Sergeyevna’nın bu iyi duygularını nasıl hak edebildim acaba? Annenizin mektuplarını getirdiğim için olmasın sakın?”</p>

    <p>“Hem o nedenle hem de söylemeyeceğim başka nedenler var.”</p>

    <p>“Neden söylemiyorsunuz?”</p>

    <p>“Söylemeyeceğim.”</p>

    <p>“Oo! Ben biliyorum, çok inatçısınız.”</p>

    <p>“İnatçıyım.”</p>

    <p>“Gözünüzden de bir şey kaçmıyor.”</p>

    <p>Katya, Arkadiy’e yan yan baktı.</p>

    <p>“Yoksa bu sizi kızdırıyor mu? Ne düşünüyorsunuz?”</p>

    <p>“Sizde gerçekten de var olan bu dikkatliliğin nereden geldiğini düşünüyorum. O kadar ürkek, o kadar güvensiz bir insansınız ki; herkesten uzak duruyorsunuz...”</p>

    <p>“Ben uzun süre yalnız yaşadım; ister istemez düşünmeye başlıyorsunuz. Sahiden herkesten uzak mı duruyorum?”</p>

    <p>Arkadiy, Katya’ya minnettarlıkla baktı.</p>

    <p>“Bütün bunlar çok güzel,” diye devam etti Arkadiy, “ama sizin durumunuzdaki insanlar, yani sizinki gibi malı mülkü olan demek istiyorum, bu yeteneğe pek ender olarak sahip olurlar; gerçek onlara, tıpkı çarlara olduğu gibi çok zor ulaşır.”</p>

    <p>“Ben zengin değilim ki zaten.”</p>

    <p>Arkadiy şaşırmıştı ve Katya’yı birden anlayamadı. “Gerçekten de çiftlik ablasının!” diye geçirdi aklından Arkadiy; bu düşünce hoşuna gitmişti, “Bunu ne kadar güzel söylediniz!” dedi.</p>

    <p>“Neyi?”</p>

    <p>“Güzel söylediniz; basit, utanmadan ve büyütmeden. Sözü açılmışken, ben yoksul olduğunu bilen ve söyleyen bir insanın duygularında özel bir şey, kendine özgü bir böbürlenme olması gerektiğini düşünüyorum.”</p>

    <p>“Ablamın sayesinde ben bunu hiç hissetmedim; bu durumumu yalnızca lafın gelişi söyledim.”</p>

    <p>“Demek öyle ama kabul edin, demin bahsettiğim böbürlenme bir parça da olsa var sizde.”</p>

    <p>“Örneğin ne?”</p>

    <p>“Örneğin, siz, sorumu bağışlayın, zengin bir adamla evlenmezdiniz, değil mi?”</p>

    <p>“Eğer onu çok seversem... Yo hayır, galiba o zaman da evlenmezdim.”</p>

    <p>“Ya! Gördünüz mü?” diye haykırdı Arkadiy ve biraz durduktan sonra ekledi: “Peki neden evlenmezdiniz?”</p>

    <p>“Çünkü şarkılarda bile dengi dengine der.”</p>

    <p>“Siz, belki hükmetmek istiyorsunuz, belki de...”</p>

    <p>“Oh, hayır! Bunu neden isteyeyim? Aksine, ben boyun eğmeye hazırım, sadece eşitsizlik ağır bir durum. Kendine saygı göstermeye ve boyun eğmeye gelince, bunu anlıyorum; mutluluk budur ama birine tabi olarak yaşamak... Hayır, bu kadarı yeter...”</p>

    <p>“Bu kadarı yeter,” diye yineledi Arkadiy, Katya’nın ardından. “Evet, evet,” diye devam etti, “boşuna Anna Sergeyevna’nın kanından gelmiyorsunuz; siz de tıpkı onun gibi bağımsızsınız ama siz daha içine kapanıksınız. Eminim ne kadar kuvvetli ve kutsal olursa olsun duygularınızı ilk açıklayan olmazsınız...”</p>

    <p>“Başka türlü olabilir mi ki?” diye sordu Katya.</p>

    <p>“Siz de onun gibi zekisiniz; sizin kişiliğiniz de onunki kadar olmasa bile kuvvetli...”</p>

    <p>“Beni ablamla kıyaslamayın lütfen,” diye hemen Arkadiy’in sözünü kesti Katya, “bu benim için hiç de kârlı olmaz. Ablamın hem güzel hem akıllı olduğunu unutmuş gibisiniz. Arkadiy Nikolayeviç, özellikle sizin, hem de böyle ciddi bir suratla böyle sözler söylememeniz gerekirdi.”</p>

    <p>“Özellikle de ne demek oluyor, hem şaka ettiğimi nereden çıkarıyorsunuz?”</p>

    <p>“Elbette şaka ediyorsunuz.”</p>

    <p>“Öyle mi sanıyorsunuz? Peki, ya söylediklerimden eminsem? Ya söylediklerimi henüz yeterince güçlü ifade edemediğimi düşünüyorsam?”</p>

    <p>“Sizi anlamıyorum.”</p>

    <p>“Gerçekten mi? Şimdi bakıyorum da, gözünüzden bir şey kaçmadığını söylediğimde hakikaten çok abartmışım.”</p>

    <p>“Nasıl yani?”</p>

    <p>Arkadiy bir şey söylemedi ve arkasını döndü, Katya ise sepetin dibinde biraz daha kırıntı buldu ve onları serçelere atmaya başladı ama elini öyle kuvvetli salladı ki, kuşlar gagalarını dokunduramadan uçup gittiler.</p>

    <p>“Katerina Sergeyevna!” diye birden konuşmaya başladı Arkadiy. “Sizin için herhalde hiç fark etmez ama bilin ki sizi, sadece ablanıza değil, dünyadaki hiç kimseye değişmem.”</p>

    <p>Arkadiy ayağa kalktı ve ağzından dökülen sözlerden korkmuş gibi hızlı adımlarla uzaklaştı.</p>

    <p>Katya ise sepetle birlikte iki elini de dizine indirdi ve başını eğip uzun süre Arkadiy’in arkasından baktı. Yanaklarına yavaş yavaş hafif bir kırmızılık yayıldı ama dudaklarında gülümseme yoktu ve koyu renk gözleri şaşkınlık ve henüz adı olmayan başka bir duyguyu ifade ediyordu.</p>

    <p>“Yalnız mısın?” Yanından Anna Sergeyevna’nın sesi duyuldu. “Bahçeye Arkadiy’le birlikte çıktığını sanıyordum.”</p>

    <p>Katya acele etmeden gözlerini ablasına (çok şık, hatta zarif bir elbise giymiş olan ablası patikada dikiliyordu ve açık şemsiyesinin ucuyla Fifi’nin kulaklarına dokunuyordu) çevirdi ve yine acele etmeden şöyle dedi:</p>

    <p>“Yalnızım.”</p>

    <p>“Bunu görüyorum,” diye gülerek karşılık verdi Anna Sergeyevna. “Arkadiy odasına mı gitti?”</p>

    <p>“Evet.”</p>

    <p>“Birlikte kitap mı okuyordunuz?”</p>

    <p>“Evet.”</p>

    <p>Anna Sergeyevna Katya’nın çenesini tuttu ve yüzünü yukarı kaldırdı.</p>

    <p>“Kavga etmediniz umarım?”</p>

    <p>“Hayır,” dedi Katya ve ablasının elini sessizce itti.</p>

    <p>“Amma da resmî cevap veriyorsun! Ben de onu burada bulmayı ve benimle gezintiye gelmesini teklif etmeyi düşünmüştüm. Hep benden bunu rica eder dururdu. Şehirden pabuçlarını getirdiler, gidip denesene; eski pabuçların çok yıpranmış, akşam dikkatimi çekti. Sen pek memnun değilsin ama öyle güzel ayakların var ki! Ellerin de güzel... sadece biraz büyük; bu durumda ayaklarına dikkati çekmek lazım. Ama sen cilveli değilsin.”</p>

    <p>Anna Sergeyevna güzel elbisesini hışırdatarak patikada ilerledi; Katya sıradan kalktı ve Heine’yi alıp gitti ama pabuçları denemeye değil.</p>

    <p>“Güzel ayaklar,” diye düşündü Katya, terasın güneşten kızmış taş basamaklarından ağır ağır çıkarken, “güzel ayaklarım varmış, öyle diyorsunuz... Eh, o da bu ayakların dibinde diz çökecek.”</p>

    <p>Fakat sonra utandı ve çabuk çabuk yukarı çıktı.</p>

    <p>Arkadiy, koridordan odasına gidiyordu; bir uşak arkasından yetişti ve Bay Bazarov’un odasında oturduğunu haber verdi.</p>

    <p>“Yevgeniy!” diye mırıldandı Arkadiy neredeyse korkuyla. “Geleli çok oldu mu?”</p>

    <p>“Şimdi geldiler ve geldiğinin Anna Sergeyevna’ya haber verilmemesini, kendilerini doğruca sizin odanıza götürmemizi emrettiler.”</p>

    <p>“Bizim evde kötü bir şey mi oldu yoksa?” diye düşündü Arkadiy ve merdivenden telaşla çıkıp hemen kapıyı açtı. Bazarov’un görünüşü onu hemen rahatlattı, gerçi deneyimli bir göz, bu beklenmedik konuğun eskisi gibi canlı ama avurtları çökmüş suratında iç çalkantıların işaretlerini görebilirdi. Sırtında tozlu kaputu, kafasında kasketiyle Bazarov, pencerenin kenarında oturuyordu; Arkadiy, haykırarak boynuna atıldığı zaman da ayağa kalkmadı.</p>

    <p>“Ne beklenmedik bir şey! Hangi rüzgâr attı seni buraya!” dedi Arkadiy, sevincini gösterdiğini sanan insanların yaptığı gibi odada dolaşıp durarak. “Evdeki her şey yolunda, herkes iyi, değil mi?”</p>

    <p>“Her şey yolunda ama herkes iyi değil,” dedi Bazarov. “Sen gevezeliği bırak da bana <em>kvas</em><a class="si-noteref epub-type_noteref" href="#f69" id="ref_f69">69</a> getirmelerini söyle. Otur ve dinle, sana birkaç şey anlatacağım ama umarım, yeterince kuvvetli ifadelerle anlatırım.”</p>

    <p>Arkadiy sustu, Bazarov ise ona Pavel Petroviç’le düellosunu anlattı. Arkadiy çok şaşırdı ve hatta üzüldü ama üzüldüğünü gösterme gereği duymadı; sadece amcasının yarasının gerçekten tehlikeli olup olmadığını sordu ve bu yaranın çok ilginç olduğu, yalnız ilginçliğin tıbbi bakımdan olmadığı yanıtını alınca gülümsemek zorunda kaldı, yüreği ürperdi ve utandı. Bazarov, sanki onun içinden geçenleri anlamıştı.</p>

    <p>“İşte, kardeşim,” dedi Bazarov, “derebeylerle yaşamak böyledir. Derebeylerinin arasına düşersen şövalyelik yarışlarına katılman gerekecek. Her neyse, efendim, ben de böylece ‘babamlara’ doğru yola koyuldum,” dedi Bazarov, “geçerken de buraya uğradım... bütün bunları anlatmak için. Saçmalık olduğuna inanmasaydım boş bir yalan uydururdum. Ama hayır, buraya saptım, şeytan bilir neden. Görüyorsun ya, bazen insanın kendisini perçeminden tutup karaturpu topraktan çıkarır gibi dışarı çekip çıkarıvermesi faydalı oluyor; işte geçtiğimiz günlerde ben bunu yaptım... Ama ayrıldığım birine, dikilip kök saldığım toprağa bir kere daha bakmak istedim.”</p>

    <p>“Umarım, bu sözler benimle ilgili değildir,” dedi Arkadiy heyecanla, “umarım, ‘benden’ ayrılmayı düşünmüyorsun.”</p>

    <p>Bazarov, ona dikkatli, neredeyse delip geçen bakışlarla baktı.</p>

    <p>“Bu sanki üzer de seni. Bana öyle geliyor ki, ‘sen’ çoktan ayrıldın benden. Öyle taptaze, öyle temizsin ki... Anna Sergeyevna ile işlerin de çok iyi gidiyor olmalı.”</p>

    <p>“Anna Sergeyevna ile hangi işlerim?”</p>

    <p>“Şehirden buraya onun için gelmedin mi yavrum? Söz açılmışken, şehirdeki pazar okulları nasıl gidiyor? Ona âşık değil misin? Yoksa sır saklama dönemine mi girdin?”</p>

    <p>“Yevgeniy, bilirsin, sana karşı her zaman açık olmuşumdur; inan bana, sana yemin ederim, yanılıyorsun.”</p>

    <p>“Hmm! Yeni bir laf,” dedi Bazarov alçak sesle. “Ama kendini bunun için üzme, bana vız gelir. Bir romantik, yollarımızın ayrılmaya başladığını hissediyorum derdi, bense sadece birbirimizden bıktık diyorum.”</p>

    <p>“Yevgeniy...”</p>

    <p>“Canım felaket değil ya bu; dünyada daha nelerden bıkılıyor! Sanırım, artık vedalaşmamız gerekiyor. Buraya geldiğimden beri kendimi çok pis hissediyorum, tıpkı Gogol’ün Kaluga valisinin karısına yazdığı mektubu okumuş gibi oluyorum. Zaten atları çözmemelerini söylemiştim.”</p>

    <p>“Lütfen, bu olmaz!”</p>

    <p>“Nedenmiş o?”</p>

    <p>“Kendimden söz etmiyorum ama seni göremediğine kesinlikle üzülecek olan Anna Sergeyevna’ya karşı çok büyük nezaketsizlik olur bu.”</p>

    <p>“İşte bunda yanılıyorsun.”</p>

    <p>“Bense, tam tersine haklı olduğumdan eminim,” diye karşı çıktı Arkadiy. “Hem ne diye numara yapıyorsun? Madem iş bu noktaya geldi, açık konuşalım, buraya onun için gelmedin mi?”</p>

    <p>“Bu doğru da olabilir ama sen yine de yanılıyorsun.”</p>

    <p>Ama Arkadiy haklıydı. Anna Sergeyevna Bazarov’la görüşmek istedi ve bir uşak göndererek onu yanına çağırdı. Bazarov, kadının yanına gitmeden önce üstünü değiştirdi; anlaşılan yeni elbisesini elinin altında olacak şekilde yerleştirmişti.</p>

    <p>Odintsova, onu beklenmedik bir biçimde aşkını ilan ettiği odada değil, oturma odasında kabul etti. Bazarov’a nazik bir şekilde parmaklarının ucunu uzattı ama yüzü elinde olmayan bir gerginlik ifadesi taşıyordu.</p>

    <p>“Anna Sergeyevna,” dedi Bazarov aceleyle, “her şeyden önce içinizi rahatlatmam gerekir. Karşınızda epey zaman önce aklı başına gelmiş ve yaptığı budalalıkları başkalarının da unutmuş olduklarını umut eden bir ölümlü bulunuyor. Uzun süreliğine gidiyorum ve kabul edin ki, yumuşak huylu bir insan olmasam bile beni tiksintiyle hatırlayacağınız düşüncesini de beraberimde götürmek benim için hiç de hoş bir şey olmazdı.”</p>

    <p>Anna Sergeyevna az önce yüksek bir tepeye tırmanmış bir insan gibi derin derin soluk aldı ve yüzü bir gülümsemeyle canlandı. Elini ikinci kez Bazarov’a uzattı ve onun el sıkışına karşılık verdi.</p>

    <p>“Geçmişe mazi derler,” dedi, “üstelik elimi vicdanıma koyar da konuşursam o gün cilveli bir tavır takınmamış olsam bile başka bir şekilde günah işledim. Tek bir şey söylemek istiyorum: Eskisi gibi dost olalım. O bir rüyaydı, değil mi? Rüyaları kim hatırlar?”</p>

    <p>“Rüyaları kim hatırlar? Evet, üstelik aşk da... zaten yapmacık bir duygudur.”</p>

    <p>“Gerçekten mi? Bunu duymak çok hoşuma gitti.”</p>

    <p>Anna Sergeyevna böyle, Bazarov da öyle dedi; her ikisi de gerçeği söylediklerini düşündüler. Söyledikleri gerçek miydi, tam gerçek miydi? Bunu tam olarak bilmiyorlardı, yazar da hiç bilmiyor. Ama sohbet, sanki birbirlerine tam olarak güveniyorlarmış gibi başlamıştı. Bu arada Anna Sergeyevna, Bazarov’a Kirsanovlarda ne yaptığını sordu. Bazarov, neredeyse ona Pavel Petroviç’le düellosunu anlatacaktı ama Anna Sergeyevna bunu ilgi çekmek için anlattığını düşünebilir diye kendini tuttu ve ona bu süre içinde hep çalıştığını söyledi.</p>

    <p>“Bense,” dedi Anna Sergeyevna, “nedenini Tanrı bilir, önce bir sıkıntı geçirdim, hatta yurtdışına gitmeye hazırlanıyordum, düşünsenize!.. Sonra bu geçti; neyse arkadaşınız Arkadiy Nikolayiç geldi de ben tekrar kendi çizgime, gerçek rolüme döndüm.”</p>

    <p>“Ne rolü bu, öğrenebilir miyim?”</p>

    <p>“Teyze rolü, akıl hocası rolü, anne rolü, ne ad koyarsanız. Söz açılmışken, biliyor musunuz, önceleri Arkadiy Nikolayeviç’le yakın arkadaşlığınızı pek iyi anlamıyordum; onu oldukça önemsiz biri olarak görüyordum. Ama şimdi onu daha iyi tanıdım ve akıllı biri olduğuna inandım... Asıl önemlisi ise Arkadiy Nikolayeviç genç, genç biri... sizinle benim gibi değil, Yevgeniy Vasilyiç.”</p>

    <p>“Yanınızda yine çekingen mi davranıyor?” diye sordu Bazarov.</p>

    <p>“Yoksa...” diye tam söze başlamıştı ki Anna Sergeyevna, biraz düşündükten sonra ekledi: “Şimdi daha çok güveniyor, benimle konuşuyor. Eskiden benden kaçardı. Ancak ben de onunla birlikte olmayı pek istemezdim. Katya’yla iyi arkadaşlar.”</p>

    <p>Bazarov’un canı sıkılmaya başlamıştı. “Kadın milleti kurnazlık etmeden duramaz!” diye düşündü.</p>

    <p>“Sizden kaçtığını söylüyorsunuz,” dedi Bazarov soğuk bir gülüşle, “ama herhalde size âşık olduğu artık sizin için bir sır olarak kalmamıştır.”</p>

    <p>“Nasıl? O da mı?” sözleri döküldü Anna Sergeyevna’nın ağzından.</p>

    <p>“O da,” diye tekrarladı Bazarov boynunu bükerek. “Yoksa bilmiyordunuz da size ben mi söylemiş oldum?”</p>

    <p>Anna Sergeyevna bakışlarını yere indirdi.</p>

    <p>“Yanılıyorsunuz Yevgeniy Vasilyiç.”</p>

    <p>“Sanmıyorum. Ama belki de bundan söz etmem gerekmezdi.” “Sen de bundan sonra kurnazlık etmeye kalkmazsın,” diye de ekledi içinden.</p>

    <p>“Neden söz etmeyecekmişsiniz? Ama zannediyorum, siz bu konuda bir anlık bir şeye haddinden fazla önem veriyorsunuz. Abartma eğiliminde olduğunuzu düşünmeye başlıyorum.”</p>

    <p>“En iyisi bu konuda konuşmayalım, Anna Sergeyevna.”</p>

    <p>“Nedenmiş?” diye karşı çıktı Anna Sergeyevna ama kendisi konuşmayı başka bir yola sürdü. Ne olursa olsun Bazarov’un yanında rahat değildi, gerçi ona da, kendi kendisine de her şeyin unutulduğunu söylemişti ama. Bazarov’la en basit konuşmaları yaparken, hatta onunla şakalaşırken bile korkudan hafifçe nefesinin daraldığını hissediyordu. İnsanlar denizin üzerinde, bir gemide, aynen ayakları karadaymış gibi kaygısızca konuşurlar ve gülerler ama en küçük bir durum olsun, alışılmadık bir şey olduğuna dair en ufak bir belirti ortaya çıksın hemen bütün yüzlerde hep var olan bir tehlikenin her zaman bilincinde olduklarını gösteren bir kaygı ifadesi belirir.</p>

    <p>Anna Sergeyevna’nın Bazarov’la sohbeti çok uzun sürmedi. Genç kadın düşünceye dalmaya, dalgın dalgın cevap vermeye başladı ve sonunda Bazarov’a salona geçmeyi önerdi. Prenses ve Katya’yı buldular burada. “Arkadiy Nikolayeviç nerede?” diye sordu ev sahibesi ve bir saatten fazla zamandır ortalıkta görünmediğini öğrenince arkasından adam gönderdi. Arkadiy’i epey sonra buldular: Bahçenin en kuytu köşesine gitmiş ve çenesini, kenetlediği ellerine dayamış, derin düşüncelere gömülmüş oturuyordu. Düşünceler derin ve önemli düşüncelerdi ama hüzünlü değildi. Anna Sergeyevna’nın Bazarov’la yalnız oturduğunu biliyordu ve eskiden olduğu gibi kıskançlık duymuyordu; tersine, yüzü yavaş yavaş aydınlanıyordu; bir şeye şaşmış, sevinmiş ve bir karara varmış gibiydi.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f67">
      <a class="si-backref" href="#ref_f67">67</a><span class="si-footnote-text">. Dişbudak ağacı. (Ç.N.)</span>
    </div>

    <div class="si-footnote html5_aside epub-type_footnote" id="f68">
      <a class="si-backref" href="#ref_f68">68</a><span class="si-footnote-text">. Rusçası <em>yasno.</em> (Ç.N.)</span>
    </div>

    <div class="si-footnote html5_aside epub-type_footnote" id="f69">
      <a class="si-backref" href="#ref_f69">69</a><span class="si-footnote-text">. Çavdardan yapılan bir Rus birası. (Y.N.)</span>
    </div>
  </div>
</body>
</html>
