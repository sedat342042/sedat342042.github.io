<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter5">
  <div class="html5_section">
    <h1>V</h1>

    <p>Ertesi gün Bazarov herkesten önce uyandı ve evden çıktı. “Vay canına!” diye düşündü etrafına bakıp. “Burası da pek gösterişsiz bir yermiş.” Nikolay Petroviç köylülerle araziyi paylaştığında yeni çiftliği için dört dönüm kadar dümdüz ve kupkuru tarla ayırmak zorunda kalmıştı. Bir ev, hizmet ve çiftlik binaları, bir bahçe ve bir gölet yaptırmış, iki de kuyu açtırmıştı; fakat yeni fidanlar iyi büyümemişti, göletteki su çok azdı, kuyulardaki su da acımsı çıkmıştı. Bir tek kameriyedeki leylak ve akasyalar dallanıp gelişmişti; bu kameriyede zaman zaman çay içiyor, yemek yiyorlardı. Bazarov, bahçedeki bütün yolları birkaç dakika içinde koşarak dolaştı, sığır ahırına, at ahırına uğradı, hemen ahbaplık kurduğu iki küçük çocuk buldu ve onlarla birlikte kurbağa bulmak için çiftlikten bir verst uzaklıktaki küçük bataklığa yollandı.</p>

    <p>“Beyim, kurbağayı ne yapacaksın?” diye sordu çocuklardan biri.</p>

    <p>Kendinden daha aşağı insanlara hiç yüz vermediği ve onlara karşı ilgisiz davrandığı halde bu insanlarda kendisine karşı güven duygusu uyandırma konusunda özel bir beceriye sahip olan Bazarov, “Bak anlatayım ne yapacağımı,” diye cevap verdi, “kurbağayı keseceğim ve içinde neler olduğuna bakacağım; senle ben de birer kurbağayız, sadece ayaklarımızın üstünde yürüyoruz. Böylece bizim içimizde ne olup bittiğini de öğrenmiş olacağım.”</p>

    <p>“Bunu öğrenip de ne yapacaksın?”</p>

    <p>“Sen hastalanırsan da ben seni iyileştirmek zorunda kalırsam hata yapmayayım diye.”</p>

    <p>“Dohtur musun yoksa?”</p>

    <p>“Evet.”</p>

    <p>“Vaska, duyuyon mu, bey ne diyo, seninle ben de kurbağaymışız. Amma da tuhaf!”</p>

    <p>Yedi yaşlarında, kafası keten gibi beyaz, gri dik yakalı bir kaftan giymiş, yalın ayak Vaska, “Ben korkarım kurbağalardan,” dedi.</p>

    <p>“Niye korkuyorsun? Isırırlar diye mi?”</p>

    <p>“Hadi bakalım suya girin filozoflar!” dedi Bazarov.</p>

    <p>Bu arada Nikolay Petroviç de uyanmış ve giyinik olarak bulduğu Arkadiy’in yanına yollanmıştı. Baba oğul, üzerinde güneşlik bulunan terasa çıktılar; parmaklıkların yanında, masanın üzerinde, büyük leylak buketleri arasında semaver çoktan kaynamıştı. Bir gün önce gelenleri kapıda ilk karşılayan küçük kız ortaya çıktı ve incecik sesiyle şöyle dedi:</p>

    <p>“Fedosya Nikolayevna pek iyi değiller, gelemeyecekler; çayı kendiniz mi koyarsınız, yoksa Dunyaşa’yı mı göndereyim diye size sormamı emrettiler.”</p>

    <p>“Kendim koyarım,” diye hemen atıldı Nikolay Petroviç. “Arkadiy, sen çayını kremalı mı, yoksa limonlu mu içersin?”</p>

    <p>“Kremalı,” diye cevap verdi Arkadiy ve kısa bir süre sustuktan sonra soru sorar gibi telaffuz ederek “Babacığım?” dedi.</p>

    <p>Nikolay Petroviç, oğluna şaşkın şaşkın baktı.</p>

    <p>“Ne var?” dedi.</p>

    <p>Arkadiy gözlerini yere dikti.</p>

    <p>“Eğer sorum sana yersiz gelirse kusuruma bakma babacığım,” diye söze başladı, “ama dünkü açık yürekliliğinle beni de açık yürekli olmaya kendin teşvik ediyorsun... kızmıyorsun ya?..”</p>

    <p>“Söyle.”</p>

    <p>“Sana şunu sormak için bana cesaret veriyorsun... Şey... Fen... O, ben buradayım diye mi çay doldurmaya gelmiyor?”</p>

    <p>Nikolay Petroviç hafifçe başını çevirdi.</p>

    <p>“Belki,” dedi nihayet, “sanıyor ki... utanıyor...”</p>

    <p>Arkadiy, hemen gözlerini babasına çevirdi.</p>

    <p>“Boşuna utanıyor. Birincisi, benim düşünce tarzımı (bu iki sözcüğü kullanmak Arkadiy’in çok hoşuna gitmişti) biliyorsun, ikincisi de, bir nebzecik olsun senin yaşamını, alışkanlıklarını kısıtlamak ister miyim ben? Hem senin kötü bir seçim yapmadığından da eminim; ona seninle aynı çatı altında yaşama izni verdiğine göre demek ki, bunu hak ediyor: Ne olursa olsun bir oğul babasını yargılayamaz, hele de ben, hele de senin gibi hiçbir zaman ve hiçbir şekilde benim özgürlüğümü kısıtlamamış bir babayı.”</p>

    <p>Arkadiy’in sesi ilk başta titriyordu: Kendini çok yüksek ruhlu biri gibi hissetmişti, ancak aynı zamanda da babasına nasihat eder gibi davrandığını anlamıştı ama kendi konuşmasının sesi insanı çok etkiler; Arkadiy de son sözcükleri kesin, hatta etkili bir biçimde söylemişti.</p>

    <p>“Teşekkür ederim Arkaşa,” dedi Nikolay Petroviç boğuk bir sesle ve parmakları tekrar kaşlarında ve alnında dolaşmaya başladı. “Tahminlerin gerçekten doğru. Elbette bu kız eğer buna layık olmasaydı... Düşüncesizce bir kapris değil bu. Seninle bu konuyu konuşmak beni rahatsız ediyor ama anlarsın, daha geldiğin ilk günden buraya, senin yanına gelmesi onun için zor oldu.”</p>

    <p>“Öyleyse ben onun yanına giderim!” diye haykırdı Arkadiy yeni bir duygu seline kapılarak ve sandalyesinden fırladı. “Benden utanacak bir şeyi olmadığını ona anlatacağım.”</p>

    <p>Nikolay Petroviç de ayağa kalktı.</p>

    <p>“Arkadiy,” dedi, “lütfen... nasıl olur... orada... sana söylemediğim bir şey var...”</p>

    <p>Ancak Arkadiy artık onu dinlemiyordu ve koşarak terastan uzaklaştı. Nikolay Petroviç arkasından baktı ve utanç içinde sandalyeye çöktü. Yüreği hızla çarpmaya başladı... O anda oğluyla gelecekteki ilişkilerinin kaçınılmaz bir biçimde tuhaflaşacağını tasavvur ediyor muydu, eğer Arkadiy bu konuya hiç değinmemiş olsaydı kendisine gösterdiği saygının daha fazla olacağının bilincine varmış mıydı, kendi kendisini zayıf davranmakla suçluyor muydu, söylemek zor; içinde bütün bu duygular vardı ama bulanık bir biçimde; yüzündeki kızarıklık ise kaybolmamıştı ve kalbi çarpıyordu.</p>

    <p>Telaşlı ayak sesleri duyuldu ve Arkadiy terasa girdi.</p>

    <p>“Biz tanıştık, baba!” diye bağırdı yüzünde sevgi dolu yumuşak bir zafer ifadesi vardı. “Fedosya Nikolayevna sahiden bugün pek iyi değil, biraz geç gelecek. Fakat bir erkek kardeşim olduğunu bana nasıl söylemezsin? Şimdi öpeceğime dün akşamdan öperdim onu.”</p>

    <p>Nikolay Petroviç bir şey söylemek, ayağa kalkmak ve kollarını açmak istedi... Arkadiy babasının boynuna atıldı.</p>

    <p>“Neler oluyor? Yine mi kucaklaşıyorsunuz?” diye arkalarından Pavel Petroviç’in sesi işitildi.</p>

    <p>Pavel Petroviç’in o anda ortaya çıkıvermesine baba da, oğul da aynı şekilde sevindiler; insanın yine de bir an evvel kurtulmak istediği dokunaklı durumlar vardır.</p>

    <p>“Niye şaşıyorsun?” dedi neşeyle Nikolay Petroviç. “Bunca zamandır Arkaşa’yı bekledim... Dünden beri ona doya doya bakamadım.”</p>

    <p>“Hiç de şaşmıyorum,” dedi Pavel Petroviç. “Ben de onu kucaklamak isterim.”</p>

    <p>Arkadiy, amcasına yaklaştı ve onun hoş kokulu bıyıklarının dokunuşunu yanaklarında hissetti. Pavel Petroviç sofraya oturdu. Üzerinde İngiliz zevkine uygun şık bir sabah kostümü vardı; başına küçük bir fes giymişti. Bu fes ve özensiz bir biçimde bağlanmış fular, köy yaşantısının serbestliğini gösteriyordu ama beyaz değil de sabah tuvaletinin gerektirdiği şekilde rengârenk olan gömleğinin sert yakası her zamanki acımasızlığıyla tıraşlı çenesine dayanıyordu.</p>

    <p>“Yeni arkadaşın nerede?” diye sordu Arkadiy’e.</p>

    <p>“Evde yok; genellikle erken kalkar ve bir yerlere gider. Ona özen göstermek gerekmez; merasimi sevmez.”</p>

    <p>“Evet, belli,” dedi Pavel Petroviç ve acele etmeden ekmeğine yağ sürmeye başladı. “Bizde uzun süre mi kalacak?”</p>

    <p>“Ne kadar isterse. Babasına giderken uğradı buraya.”</p>

    <p>“Babası nerede oturuyor?”</p>

    <p>“Bizim vilayette, buradan seksen verst kadar uzakta. Pek büyük olmayan bir malikânesi var orada. Eskiden alay doktoruymuş.”</p>

    <p>“Tamam, tamam... Ben de kendime sorup duruyordum, Bazarov soyadını nereden duydum diye... babamın tümeninde bir hekim Bazarov vardı, hatırlıyor musun Nikolay?”</p>

    <p>“Vardı galiba.”</p>

    <p>“Doğru, doğru. Öyleyse bu hekim onun babasıymış. Hmm!” Pavel Petroviç bıyıklarını oynattı. “Ee, bu Bay Bazarov’un kendisi necidir?” diye sordu biraz durduktan sonra.</p>

    <p>“Bazarov neci mi?” diyerek güldü Arkadiy. “İsterseniz, onun neci olduğunu size söyleyeyim amcacığım.”</p>

    <p>“Lütfen sevgili yeğenim.”</p>

    <p>“O bir nihilisttir.”</p>

    <p>“Nasıl?” diye sordu Nikolay Petroviç, Pavel Petroviç ise ucunda bir parça yağ olan bıçağı havaya kaldırdı ve öylece kaldı.</p>

    <p>“O, bir nihilisttir,” diye tekrarladı Arkadiy.</p>

    <p>“Bir nihilist,” dedi Nikolay Petroviç. “Anladığım kadarıyla Latince <em>nihil</em>, yani hiçbir şey sözcüğünden geliyor; öyleyse bu sözcük... hiçbir şeyi kabul etmeyen adam anlamına mı geliyor?”</p>

    <p>“Hiçbir şeye saygı göstermeyen de,” diye atıldı Pavel Petroviç ve tekrar yağa uzandı.</p>

    <p>“Her şeye eleştirel bakış açısından bakan,” diye belirtti Arkadiy.</p>

    <p>“Aynı şey değil mi?” diye sordu Pavel Petroviç.</p>

    <p>“Hayır, aynı şey değil. Nihilist, hiçbir otorite önünde eğilmeyen, hiçbir inanç ilkesini kabul etmeyen, bu ilkeye hiçbir saygı göstermeyen biridir.”</p>

    <p>“Bu iyi bir şey mi yani?” diye sözünü kesti Pavel Petroviç.</p>

    <p>“Adamına göre değişir, amcacığım. Bazısına göre iyidir, bazısına göre de çok kötüdür.”</p>

    <p>“Demek öyle. Her neyse, görüyorum ki, bunlar bize göre şeyler değil. Bizlerin, yani geçen asrın insanlarının, prensipler (Pavel Petroviç bu sözcüğü Fransızlar gibi yumuşak bir şekilde söylüyordu, Arkadiy ise tersine ilk heceyi vurgulayarak telaffuz ediyordu) olmadan, senin dediğin gibi inançla ilgili kabul edilmiş prensipler olmadan adım atmamız, soluk almamız imkânsızdır. <em>Vous avez changé tout cela</em><a class="si-noteref epub-type_noteref" href="#f3" id="ref_f3">3</a>, Tanrı size sağlık ve şan şeref versin, biz de sizi hayran hayran seyredelim, sayın... adları ne demiştin?”</p>

    <p>“Nihilistler,” dedi net bir şekilde Arkadiy.</p>

    <p>“Evet. Eskiden Hegelistler vardı, şimdi de nihilistler. Bakalım, boşlukta, havasız bir boşlukta nasıl var olacaksınız; şimdi lütfen şu çıngırağı çalıver kardeşim Nikolay Petroviç, kakao saatim geldi.”</p>

    <p>Nikolay Petroviç çıngırağı çaldı ve “Dunyaşa!” diye bağırdı. Ama Dunyaşa’nın yerine terasa Feneçka çıktı. Yirmi üç yaşlarında, bembeyaz ve yumuşacık tenli, koyu renk saçlı, koyu renk gözlü, kırmızı, çocuksu tombul dudaklı ve kadife gibi minnacık elli genç bir kadındı. Üzerinde derli toplu basma bir elbise vardı; yeni, mavi şalı yuvarlak omuzlarında hafifçe duruyordu. Büyük bir fincanla kakao getirdi ve kakaoyu Pavel Petroviç’in önüne koyduktan sonra utancından kıpkırmızı oldu: Sevimli yüzünün incecik derisi altında kızgın kanı al bir dalga halinde yayıldı. Gözlerini yere indirmişti ve parmaklarının ucuna hafifçe dayanarak masanın yanında duruyordu. Hem gelmekten utanıyormuş hem de oraya gelmek hakkına sahip olduğunu hissediyormuş gibiydi.</p>

    <p>Pavel Petroviç kaşlarını çatmış, Nikolay Petroviç ise bozulmuştu.</p>

    <p>“Merhaba Feneçka,” dedi dişlerinin arasından.</p>

    <p>“Merhaba, efendim,” diye cevap verdi Feneçka alçak ama anlaşılır bir sesle ve kendisine dostça gülümsemekte olan Arkadiy’e yan gözle bakıp sessizce dışarı çıktı. Biraz yalpalayarak yürüyordu ama bu bile ona yakışıyordu.</p>

    <p>Bir süre terasta sessizlik hüküm sürdü. Pavel Petroviç kakaosundan bir yudum içti ve birden başını kaldırdı.</p>

    <p>“İşte nihilist bey de bizi şereflendiriyor,” dedi alçak sesle.</p>

    <p>Gerçekten de Bazarov, bahçede çiçek tarhlarının üzerinden atlayarak yürüyordu. Keten pardösüsü ve pantolonu çamura bulanmıştı; yapışkan bir bataklık bitkisi eski yuvarlak şapkasının tepesine dolanmıştı; sağ elinde pek büyük olmayan bir çuval tutuyordu; çuvalın içinde canlı bir şey kımıldanıp duruyordu. Çabucak terasa yaklaştı ve kafasını sallayıp, “Merhaba beyler,” dedi, “çaya geç kaldığım için bağışlayın, hemen geliyorum; şu tutsaklarımı yerine yerleştirmem gerekiyor.”</p>

    <p>“Nedir elinizdeki, sülük mü?” diye sordu Pavel Petroviç.</p>

    <p>“Hayır, kurbağa.”</p>

    <p>“Onları yiyecek misiniz, yoksa üretecek misiniz?”</p>

    <p>“Deneylerim için,” dedi Bazarov kayıtsız bir biçimde ve eve girdi.</p>

    <p>“Onları kesecek,” dedi Pavel Petroviç. “Prensiplere inanmıyor ama kurbağalara inanıyor.”</p>

    <p>Arkadiy, amcasına kederle baktı, Nikolay Petroviç ise belli etmeden omuz silkti. Başarısız bir nükte yaptığını Pavel Petroviç de hissetmişti ve çiftlikten, bir gün önce kendisine işçi Foma’nın “serserilik ettiğinden” ve ele avuca sığmaz biri olduğundan şikâyete gelen yeni yöneticiden söz etmeye başladı. “Ezop<a class="si-noteref epub-type_noteref" href="#f4" id="ref_f4">4</a> gibi biri işte,” dedi bu arada, “her tarafta kendisini kötü bir insan olarak tanıtmış; bir budala olarak yaşayacak ve öyle de gidecek.”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f3">
      <a class="si-backref" href="#ref_f3">3</a><span class="si-footnote-text">. (Fr.) Siz bunların hepsini değiştirdiniz. (Ç.N.)</span>
    </div>

    <div class="si-footnote html5_aside epub-type_footnote" id="f4">
      <a class="si-backref" href="#ref_f4">4</a><span class="si-footnote-text">. Aisopos ya da Ezop: MÖ 7.-6. yüzyıllarda yaşamış Yunan masalcı. (Ç.N.)</span>
    </div>
  </div>
</body>
</html>
