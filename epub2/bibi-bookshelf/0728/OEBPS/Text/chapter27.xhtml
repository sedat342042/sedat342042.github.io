<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter27">
  <div class="html5_section">
    <h1>XXVII</h1>

    <p>İhtiyar Bazarovlar, oğlullarının ani gelişine, onu hiç beklemedikleri için çok sevindiler. Arina Vlasyevna öyle bir telaşa kapıldı ve evde koşuşturmaya başladı ki, Vasiliy İvanoviç, onu “kekliğe” benzetti: Bluzunun kuyruğa benzeyen kısa eteği, ona sahiden de kuş görünümü veriyordu. Vasiliy İvanoviç ise sadece homurdanıyor ve piposunun kehribar ucunu yandan ısırıyor, bir yandan da parmaklarıyla piponun boynunu yakalamış, sanki iyice vidalanıp vidalanmadığını denermiş gibi kafasını çeviriyordu ve birden geniş ağzını açarak hiç gürültü çıkarmadan kahkahalar atıyordu.</p>

    <p>“Sana topu topu altı hafta için geldim, ihtiyar,” dedi Bazarov babasına. “Çalışmak istiyorum, lütfen beni rahatsız etme.”</p>

    <p>“Suratımı bile unutacaksın, sana nasıl engel olabilirim ki!” diye karşılık verdi Vasiliy İvanoviç.</p>

    <p>Sözünü de tuttu. Oğlunu önceki gibi çalışma odasına yerleştirdikten sonra sadece kendisi ondan saklanmakla kalmadı, karısını da her türlü lüzumsuz şefkat gösterilerinden alıkoydu. “Anacığım, biz,” diyordu karısına, “Yenyuşa’nın ilk gelişinde onu birazcık bıktırdık: Artık daha akıllı olalım.” Arina Vlasyevna kocasının sözünü dinliyordu ama bundan pek bir kazancı olmuyordu, çünkü oğlunu yalnızca sofrada görüyordu ve onunla konuşmaktan kesinlikle çekiniyordu. “Yenyuşenka!” diyecek oluyordu ama oğlu daha bakmaya fırsat bulamadan küçük torbasının ipleriyle oynamaya başlıyor ve ”Yok bir şey, yok bir şey, ben öylesine seslendim,” diye mırıldanıyordu. Sonra Vasiliy İvanoviç’in yanına gidiyor ve elini yanağına dayayarak, “Canım, bugün öğlene Yenyuşa ne istiyormuş, lahana çorbası mı, yoksa pancar çorbası mı bir öğreniversen,” diyordu. “Sen kendin niye sormadın?” “Ya bıktırırsam!” Bununla birlikte Bazarov kısa süre sonra kendini odaya kapatmaktan vazgeçti: Çalışma humması ‘geçmişti’ ve yerini üzüntülü bir can sıkıntısıyla belirsiz bir huzursuzluğa bırakmıştı. Bütün hareketlerinde tuhaf bir yorgunluk fark ediliyordu, sert ve hızlı yürüyüşü bile değişmişti. Tek başına dolaşmaktan vazgeçmiş ve arkadaş aramaya başlamıştı; oturma odasında çay içiyor, Vasiliy İvanoviç’le bostanda dolaşıyor ve onunla birlikte “sessiz sedasız” pipo tüttürüyordu; bir keresinde Peder Aleksey’i sordu. Vasiliy İvanoviç ilk başta bu değişikliğe sevinmişti ama sevinci sürekli olmadı. “Yenyuşa beni kahrediyor,” diye gizlice karısına dert yanıyordu, “bir şeyden memnun olmasa ya da kızsa neyse ama kederli ve sıkıntılı olması çok kötü. Hep susuyor, keşke ikimize de küfretse; zayıflıyor, yüzünün rengi de iyi değil.” “Tanrım! Tanrım!” diye fısıldıyordu kadıncağız, “Boynuna bir muska taksaydım keşke ama izin vermez ki.” Vasiliy İvanoviç, birkaç defa çok dikkatli bir şekilde Bazarov’a çalışmaları hakkında, sağlığı hakkında ve Arkadiy’le ilgili sorular sormaya çalıştı. Ama Bazarov ona isteksiz ve ilgisiz bir tavırla cevap verdi. Bir keresinde babasının konuşma sırasında ağzından bir şeyler almaya çalıştığını fark edip ona sıkıntılı bir şekilde “Ne o öyle hep etrafımda parmaklarının ucuna basıyormuş gibi dolaşıp duruyorsun? Bu davranışın öncekinden de kötü,” dedi. “Tamam, tamam, bir şey demedim!” dedi hemen zavallı Vasiliy İvanoviç. Politik laf atmaları da fayda vermedi. Bir gün köylülerin özgürlüklerine kavuşacakları konusunda, kalkınma konusunda konuşmaya başladıktan sonra oğlunda ilgi uyandırmaya çalıştı ama o kayıtsız bir şekilde “Dün çitin yanından geçerken buralı köylü çocukların eski bir şarkının yerine ‘Günü geliyor, kalbim aşkı hissediyor...’ diye avaz avaz bağırdıklarını işittim. Al işte sana kalkınma,” diye mırıldandı.</p>

    <p>Bazarov bazen köye gidiyordu ve alışkanlığı üzere alay ederek köylülerden biriyle sohbete başlıyordu. “Hadi bakalım,” diyordu köylüye, “bana hayatla ilgili düşüncelerini anlat, birader; Rusya’nın bütün gücünün ve geleceğinin siz köylülerde olduğunu, tarihteki yeni dönemin sizinle başlayacağını söylüyorlar, siz bize gerçek dili ve yasaları verecekmişsiniz.” Köylü ya hiçbir cevap vermiyordu ya da şuna benzer sözler söylüyordu: “Biz yapabiliriz... hem de, çünkü, demek ki... bize nasip olan, aşağı yukarı, kader...” “Bana sizin dünyanızdan bahset,” diye onun lafını kesiyordu Bazarov. “Bu dünya da üç balığın üzerinde mi duruyor?”</p>

    <p>“O senin dediğin yeryüzüdür, beyim,” diye açıklıyordu köylü yatıştırıcı bir tavırla ve iyi yürekli bir babanın yumuşak sesiyle, “o, üç balığın üzerinde durur, bizim dünyamızın karşısında ise beylerin emri vardır, bildiğin gibi; çünkü sizler bizim babalarımızsınız. Bey ne kadar sert ceza verirse köylü onu o kadar çok sever.”</p>

    <p>Bazarov bir keresinde buna benzer bir konuşmayı dinledikten sonra nefretle omuzlarını silkmiş ve geri dönüp gitmiş, köylü ise evinin yolunu tutmuştu.</p>

    <p>Onun Bazarov’la konuşması sırasında orada olan orta yaşlı ve asık suratlı başka bir köylü, uzaktan, evinin eşiğinden seslenerek, “Ne söyledi?” diye sordu. “Borcun mu var yoksa?”</p>

    <p>“Ne borcu, biraderim!” diye cevap verdi köylü. Sesinde eski babacan yumuşaklıktan iz bile kalmamıştı, tam tersine ilgisiz bir sertlik duyuluyordu. “Öylesine lafladık işte; canı konuşmak istemiş besbelli. Bilirsin, beyzade; o ne anlayacak ki?”</p>

    <p>“Nereden anlasın?” diye karşılık verdi öteki köylü ve şapkalarını silkip kuşaklarını düzelttikten sonra kendi işlerinden güçlerinden konuşmaya koyuldular. Heyhat! Nefretle omuz silken, köylülerle konuşmayı iyi bildiğini söyleyen (Pavel Petroviç’le tartışırken nasıl da övünmüştü), kendine güvenen Bazarov, köylülerin gözünde yine de bir çeşit soytarıdan farklı olmadığını tahmin bile edemezdi.</p>

    <p>Bununla birlikte sonunda kendisine bir uğraş buldu. Bir gün Vasiliy İvanoviç onun yanında bir köylünün yaralı bacağını sarıyordu ama ihtiyarın elleri titriyordu ve sargılarla baş edemiyordu; oğlu ona yardım etti ve o günden sonra muayenelerinde yardımcı olmaya başladı. Bu arada kendi tavsiye ettiği tedavi yöntemleriyle de, onları hemen uygulamaya başlayan babasıyla da alay etmekten geri kalmıyordu. Ama Bazarov’un alayları Vasiliy İvanoviç’i zerre kadar üzmüyordu; hatta bu alaylar içini rahatlatıyordu. Yağlanmış robdöşambrını karın kısmından iki parmağıyla tutarak ve pipo içerek Bazarov’u keyifle dinliyor ve onun davranışları ne kadar öfkeli olursa, “bakın ben mutlu bir babayım” demek istercesine kapkara dişlerini göstere göstere çok içten kahkahalar atıyordu. Hatta bazen bu anlamsız ya da saçma sapan davranışları kendisi de yapıyordu. Örneğin, birkaç gün boyunca hiç ilgisi yokken “Ne berbat iş!” deyip durmuştu. Bunu yapmasının tek nedeni, oğlunun, onun sabah ayinine gittiğini öğrendikten sonra bu ifadeyi kullanmış olmasıydı. “Tanrı’ya şükür, içine kapanmaktan vazgeçti!” diye fısıldıyordu karısına. “Bugün beni öyle bir azarladı ki, şaşarsın!” Aslında böyle bir yardımcıya sahip olmak düşüncesi onu heyecanlandırıyor ve gururlandırıyordu. “Evet, evet,” diyordu sırtında bir erkek gocuğu ve başında boynuz gibi şapkası olan bir köylü kadına içinde kurşun suyu bulunan bir şişe ya da bir merhem kavanozu verirken, “yatıp kalkıp Tanrı’ya şükretmen lazım hanım, neyse ki oğlum bende misafir kalıyor: En bilimsel ve en yeni yöntemle seni şimdi iyileştirir, anladın mı? Fransızların imparatoru Napoléon’un bile böyle iyi doktoru yoktur.” “Ağrılarının azdığından” (bu sözlerinin anlamını kendisi de bilmiyordu ya) sızlanmak için buraya gelmiş olan kadın ise sadece eğilip elini koynuna soktu ve bir beze sarılmış dört tane yumurta çıkardı.</p>

    <p>Bazarov bir kere de köy köy dolaşıp kumaş satan bir seyyar satıcının dişini çekmişti. Bu basbayağı bir dişti, ancak Vasiliy İvanoviç onu ender bulunan bir şeymiş gibi sakladı ve Peder Aleksey’e gösterirken durmadan şöyle diyordu:</p>

    <p>“Şu köklerine bakın! Yevgeniy’de de ne kuvvet varmış! Kumaşçı öyle bir havaya fırladı ki... Bana öyle geliyor ki, meşe ağacı bile kökleriyle birlikte havaya uçardı!..”</p>

    <p>“Övgüye değermiş doğrusu!” dedi Peder Aleksey, ne diyeceğini, kendinden geçmiş ihtiyardan nasıl kurtulacağını bilemeyerek.</p>

    <p>Bir gün komşu köyden bir köylü, tifo olan kardeşini Vasiliy İvanoviç’e getirdi. Bir saman demetinin üzerinde yüzükoyun yatan talihsiz adam ölmek üzereydi; vücudunu koyu renk lekeler kaplamıştı, bilincini kaybedeli çok olmuştu. Vasiliy İvanoviç daha önce hiç kimsenin tıbbın yardımına başvurmayı akıl etmemiş olmasına üzüldüğünü söylemiş ve kurtulma olasılığı olmadığını açıklamıştı. Gerçekten de zavallı köylü, kardeşini eve kadar götürememiş, adamcağız arabada ölmüştü.</p>

    <p>Üç gün kadar sonra Bazarov babasının odasına girdi ve cehennem taşı olup olmadığını sordu.</p>

    <p>“Var, ne yapacaksın?”</p>

    <p>“Lazım... yarayı yakacağım.”</p>

    <p>“Kimin yarasını?”</p>

    <p>“Kendi yaramı.”</p>

    <p>“Nasıl, kendinin mi? Neden? Hangi yaraymış bu? Nerede?”</p>

    <p>“İşte şurada, parmağımda. Bugün hani şu tifolu hastanın geldiği köye gitmiştim. Nedense adama otopsi yapmaya hazırlanıyorlardı, ben de epeydir bu konuda çalışmamıştım.”</p>

    <p>“Ee?”</p>

    <p>“Ee’si kasaba doktorundan rica ettim; sonra da elimi kestim.”</p>

    <p>Vasiliy İvanoviç birden sapsarı oldu ve bir kelime bile söylemeden çalışma odasına koşup elinde bir parça cehennem taşıyla hemen geri döndü. Bazarov taşı alıp gitmek istiyordu.</p>

    <p>“Tanrı aşkına,” dedi Vasiliy İvanoviç, “izin ver de ben yapayım.”</p>

    <p>Bazarov gülümsedi.</p>

    <p>“Amma da heveslisin ha!”</p>

    <p>“Şaka yapma, lütfen. Göster bakayım parmağını. Yara büyük değilmiş. Acıyor mu?”</p>

    <p>“Daha kuvvetli bastır, acımıyor.”</p>

    <p>Vasiliy İvanoviç durdu.</p>

    <p>“Ne dersin Yevgeniy, demirle dağlasak daha iyi olmaz mı?”</p>

    <p>“Bunu daha önce yapmak gerekirdi; artık cehennem taşına bile gerek yok ya. Eğer mikrop kaptıysam, artık çok geç.”</p>

    <p>“Nasıl... çok geç...” diyebildi Vasiliy İvanoviç güçlükle.</p>

    <p>“Tabii ya! Dört saatten fazla zaman geçti aradan.”</p>

    <p>Vasiliy İvanoviç yarayı biraz daha yaktı.</p>

    <p>“Kasaba doktorunda cehennem taşı yok muydu?”</p>

    <p>“Yoktu.”</p>

    <p>“Nasıl olur aman Tanrım! Bir hekim bu kadar gerekli bir şeyi nasıl bulundurmaz!”</p>

    <p>“Sen bir de onun neşterlerini görseydin,” dedi Bazarov ve dışarı çıktı.</p>

    <p>Akşama kadar ve ertesi gün boyunca Vasiliy İvanoviç, oğlunun odasına girmek için her türlü bahaneye başvurdu ve ona sadece yarasını hatırlatmamakla kalmadığı gibi çok çeşitli konulardan bahsetmeye çalıştıysa da oğlunun gözlerine öyle ısrarla bakıyor ve onu öyle endişeyle gözlüyordu ki, sonunda Bazarov’un sabrı taştı ve babasını oradan gitmekle tehdit etti. Vasiliy İvanoviç, artık telaşlanmayacağına söz verdi, pek tabii ki olan biteni sakladığı Arina Vlasyevna da ona neden uyumadığını, neden böyle davrandığını sorup duruyordu. Oğlunun gizliden gizliye incelediği yüzünün görünüşü pek hoşuna gitmediği halde iki gün kendini tuttu... ama üçüncü gün öğleden sonra artık dayanamadı. Bazarov başı önde oturuyordu ve yemeklerin birine bile dokunmamıştı.</p>

    <p>“Neden yemiyorsun, Yevgeniy?” diye sordu, yüzüne en kaygısız ifadesini vererek. “Yemek çok güzel bence.”</p>

    <p>“Canım istemiyor, ondan yemiyorum.”</p>

    <p>“İştahın mı yok? Başın nasıl?” diye ekledi ürkek bir sesle. “Ağrıyor mu?”</p>

    <p>“Ağrıyor. Neden ağrımasın?”</p>

    <p>Arina Vlasyevna doğruldu ve dikkat kesildi.</p>

    <p>“Sinirlenme lütfen Yevgeniy,” diye devam etti Vasiliy İvanoviç, “izin verir misin nabzına bakayım?”</p>

    <p>Bazarov doğruldu.</p>

    <p>“Nabzıma bakmadan ben sana söyleyeyim, ateşim var.”</p>

    <p>“Titreme de var mı?”</p>

    <p>“Titreme de var. Gidip yatacağım, bana ıhlamur gönderin. Üşütmüş olmalıyım.”</p>

    <p>“Öyle besbelli, gece nasıl öksürdüğünü işittim,” dedi Arina Vlasyevna.</p>

    <p>“Üşütmüşüm,” diye tekrarladı Bazarov ve uzaklaştı.</p>

    <p>Arina Vlasyevna ıhlamur çiçeği kaynatmakla uğraşırken Vasiliy İvanoviç de yan odaya girmiş ve sessizce saçlarını yolmaya başlamıştı.</p>

    <p>Bazarov o gün hiç kalkmadı ve bütün geceyi ağır, yarı baygın bir sayıklama halinde geçirdi. Sabahın birinde gözlerini güçlükle araladığında tepesinde, lamba ışığında babasının bembeyaz suratını gördü ve ona gitmesini söyledi; adamcağız razı oldu ama ayaklarının ucuna basarak hemen geri geldi, dolabın yarı kapalı kapaklarının arkasından gözünü ayırmadan oğluna baktı. Arina Vlasyevna da yatmıyordu ve çalışma odasının kapısını birazcık aralayarak ikide bir “Yenyuşa’nın soluğunu” dinlemeye ve Vasiliy İvanoviç’e bakmaya geliyordu. Kocasının sadece hareketsiz, kamburlaşmış sırtını görebiliyordu ama bu bile ona bir parça rahatlık veriyordu. Sabahleyin Bazarov ayağa kalkmaya çalıştı; başı döndü, burnundan kan geldi, tekrar yattı. Vasiliy İvanoviç hiçbir şey söylemeden ona hizmet ediyordu; Arina Vlasyevna yanına girdi ve kendini nasıl hissettiğini sordu. Bazarov “Daha iyi,” diye cevap verdi ve duvara doğru döndü. Vasiliy İvanoviç karısına iki elini birden salladı; kadıncağız ağlamamak için dudaklarını ısırdı ve dışarı çıktı. Evdeki her şey birden kararmıştı sanki; bütün yüzler uzamış, garip bir sessizlik ortaya çıkmıştı; gürültücü bir horozu avludan alıp köye götürmüşlerdi, hayvancağız neden böyle yaptıklarını uzun süre anlayamamıştı. Bazarov kafasını duvara dönerek yatmaya devam ediyordu. Vasiliy İvanoviç ona çeşitli sorular sormaya çalışıyordu ama bu sorular Bazarov’u yoruyordu ve ihtiyar adam yalnızca arada sırada parmaklarını çıtırdatarak koltuğunda hiç kımıldamadan oturuyordu. Birkaç dakikalığına bahçeye çıkıyordu, orada put gibi, sanki anlatılmaz bir şaşkınlığa düşmüş biri gibi (şaşkınlık ifadesi çoğuncası yüzünden hiç gitmiyordu) dikiliyordu ve karısının sorularından kaçmaya çalışarak tekrar oğlunun yanına dönüyordu. Kadıncağız nihayet onu kolundan yakaladı ve tir tir titreyerek, neredeyse tehdit edercesine “Nesi var, söyle!” dedi. O anda kendine geldi ve karısının bu sorusuna karşılık olarak kendini gülümsemeye zorladı ama kendisini de korkutacak bir şey oldu ve dudaklarından gülümseme yerine bir kahkaha döküldü. Sabahtan doktora adam yolladı. Kızmasın diye de bunu oğluna haber vermeyi gerekli gördü.</p>

    <p>Bazarov birden divanda döndü, babasına büyük bir dikkatle ve donuk donuk bakıp içecek bir şey istedi.</p>

    <p>Vasiliy İvanoviç ona su verdi ve bu arada da alnını yokladı. Alev alev yanıyordu.</p>

    <p>“İhtiyar,” diye konuşmaya başladı Bazarov kısık ve ağır bir sesle, “benim işim kötü. Mikrop kapmışım ve sen birkaç gün sonra beni gömeceksin.”</p>

    <p>Vasiliy İvanoviç sendeledi, sanki biri bacaklarına bir darbe indirmişti.</p>

    <p>“Yevgeniy!” diye mırıldandı. “Ne diyorsun sen!.. Tanrı seni korusun! Sen üşüttün...”</p>

    <p>“Yeter,” diye acele etmeden babasının sözünü kesti Bazarov. “Bir doktora böyle konuşmak yakışmaz. Hastalığın bütün belirtileri var, sen de biliyorsun.”</p>

    <p>“Hastalığın... belirtileri nerede ki Yevgeniy?.. Lütfen!”</p>

    <p>“Bunlar ne peki?” dedi Bazarov ve gömleğinin kolunu kaldırıp o uğursuz kırmızı lekeleri babasına gösterdi.</p>

    <p>Vasiliy İvanoviç irkildi ve korkudan buz kesti.</p>

    <p>“Diyelim ki,” dedi sonunda, “diyelim ki... eğer... eğer hastalığı kapmış bile olsan...”</p>

    <p>“Piyemi,” diye fısıldadı oğlu.</p>

    <p>“Ha evet... epidemi... gibi.”</p>

    <p>“‘Piyemi,’” diye tekrarladı Bazarov sert ve açık bir şekilde. “Notlarını unuttun mu yoksa?”</p>

    <p>“Tamam tamam, nasıl istersen öyle olsun... Yine de biz seni iyileştireceğiz!”</p>

    <p>“Geçmiş olsun! Ama mesele bu değil. Bu kadar çabuk öleceğimi beklemiyordum; bu, doğrusunu söylemek gerekirse çok kötü bir rastlantı. Annemle ikiniz dini bütünlüğünüzden faydalanmalısınız; işte size bunu sınamak için bir fırsat.” Biraz daha su içti. “Senden bir şey rica etmek istiyorum... daha aklım başımdayken. Yarın ya da öbür gün sen de biliyorsun ya beynim istifasını verecek. Şimdi bile açık ifade edebileceğimden tam olarak emin değilim. Yattığım sürece bana hep etrafımda kızıl köpekler koşuyormuş gibi geliyordu, sen de tepeme dikilmiş çulluğa bakar gibi bakıyordun. Sanki sarhoş gibiyim. Beni anlıyor musun?”</p>

    <p>“Rica ederim Yevgeniy, son derece düzgün konuşuyorsun.”</p>

    <p>“Daha iyi ya; doktor için adam yolladığını söylemiştin... Bununla kendini avutmuş olacaksın... beni de avut: Bir adam gönder... şeye...”</p>

    <p>“Arkadiy Nikolayeviç’e,” diye atıldı ihtiyar.</p>

    <p>“Kimmiş bu Arkadiy Nikolayeviç?” dedi Bazarov düşünceye dalmış gibi. “Ah evet! Şu yavru kuş! Hayır, ona dokunma; kargaya döndü şimdi o. Şaşırma, bu sayıklama değil daha. Adamı Anna Sergeyevna Odintsova’ya göndereceksin, orada bu isimde bir toprak sahibi kadın var... Tanıyor musun? (Vasiliy İvanoviç başını salladı.) Yevgeniy Bazarov selam gönderdi, ölüyor diyecek. Bunu yapar mısın?”</p>

    <p>“Yaparım... Yalnız şu ölüm işi... nasıl olur Yevgeniy... Düşün bir kere! O zaman adalet nerede kaldı?”</p>

    <p>“Bunu ben bilmem; sen yalnız adam yolla.”</p>

    <p>“Hemen yollayacağım, bir de mektup yazacağım.”</p>

    <p>“Hayır, ne gerek var; selam yolladı de, başka bir şeye gerek yok. Ben de yine köpeklerime döneyim. Ne tuhaf! Ölüm düşüncesini durdurmak istiyorum ama hiçbir şey olmuyor. Bir leke görüyorum... başka bir şey yok.”</p>

    <p>Tekrar ağır ağır duvara doğru döndü; Vasiliy İvanoviç ise çalışma odasından çıktı ve karısının yatak odasına kadar gidip ikonaların önünde dizlerinin üstüne çöktü.</p>

    <p>“Dua et Arina, dua et!” diye inledi. “Oğlumuz ölüyor.”</p>

    <p>Yanında cehennem taşı bulunmayan şu kasaba doktoru geldi ve hastayı muayene ettikten sonra bekleme yöntemini izlemeyi tavsiye etti, bu arada da birkaç sözcükle iyileşme olasılığından söz etti.</p>

    <p>“Siz, benim durumumdaki insanların öbür dünyayı boylamadıklarını gördünüz mü?” diye sordu Bazarov ve aniden divanın yanında duran ağır masanın ayağını yakalayıp sarstı ve yerinden oynattı. “Kuvvetse kuvvet,” dedi, “kuvvetim hâlâ yerinde ama öleceğim!.. Yaşlı biri hiç değilse hayata olan alışkanlığını kaybetmiştir, ya ben... Hadi gel de ölümü inkâr etmeye çalış. O seni inkâr eder ve tamam! Kim ağlıyor orada?” diye ekledi biraz bekleyerek. “Annem mi? Zavallıcık! O harika pancar çorbasını şimdi kime yedirecek? Ah sen, Vasiliy İvanoviç, sen de ağlıyorsun galiba? Ne yapalım, eğer Hıristiyanlık yardım etmiyorsa filozof ol, stoacı ol! Zaten filozof olmakla övünmez miydin?”</p>

    <p>“Ne de filozofum ya!” diye bağırdı Vasiliy İvanoviç ve gözyaşları yanaklarından süzülmeye başladı.</p>

    <p>Her geçen saat Bazarov daha da kötüleşiyordu; hastalık cerrahi zehirlenmelerde genellikle görüldüğü gibi hızlı bir seyir almıştı. Henüz hafızasını kaybetmemişti ve kendisine söylenilenleri anlıyordu; hâlâ mücadele ediyordu. “Sayıklamak istemiyorum,” diye fısıldadı yumruklarını sıkarak, “ne saçmalık!” Ve birden “Hadi söyle bakalım, sekizden on çıkarsa kaç kalır?” dedi. Vasiliy İvanoviç deli gibi dolaşıyordu, kâh bu ilacı kâh öbürünü tavsiye ediyor ve oğlunun ayaklarını örtmekten başka bir şey yapmıyordu. “Soğuk çarşafa mı sarsak... kusturucu mu versek... midesine hardal yakısı mı koysak... kan mı alsak...” diyordu gergin bir halde. Kalması için yalvardığı doktor onun her dediğini onaylıyor, hastaya limonata içiriyordu, kendisi için de kâh pipo kâh “kuvvetlendirici ısıtıcı”, yani votka istiyordu. Arina Vlasyevna kapının yanında alçak bir sırada oturuyor ve sadece arada bir dua etmeye gidiyordu; birkaç gün önce tuvalet aynası elinden kaymış ve kırılmıştı, bunu her zaman kötü bir işaret olarak görürdü; Anfisuşka da ona hiçbir şey diyemiyordu. Timofeyiç Odintsova’ya gitmişti.</p>

    <p>Bazarov geceyi kötü geçirdi... Yüksek ateş ona rahat vermiyordu. Sabaha karşı durumu hafifledi. Arina Vlasyevna’dan saçlarını taramasını rica etti, onun elini öptü ve iki yudum çay içti. Vasiliy İvanoviç birazcık canlanmıştı.</p>

    <p>“Tanrı’ya şükür!” dedi. “Kriz geldi... kriz geçti.”</p>

    <p>“Neler de düşünüyorsun!” dedi Bazarov. “Bir söz ne demektir! Bu sözü buldu, ‘kriz’ dedi ve kendini avuttu. Şaşırtıcı iş, insanoğlu hâlâ sözcüklere inanıyor. Örneğin ona aptal deseler ve dövmeseler üzülür; akıllı deseler ve para vermeseler, memnun olur.”</p>

    <p>Bazarov’un önceki “çıkışlarını” hatırlatan bu kısa konuşması, Vasiliy İvanoviç’i çok duygulandırmıştı.</p>

    <p>“Bravo! Çok güzel söyledin, çok güzel!” diye haykırdı, alkışlıyormuş gibi görünerek.</p>

    <p>Bazarov kederli kederli gülümsedi.</p>

    <p>“Sence,” dedi, “kriz geçti mi, yoksa yeni mi başladı?”</p>

    <p>“Daha iyisin, görüyorum, bu da beni sevindiriyor,” diye cevap verdi Vasiliy İvanoviç.</p>

    <p>“İyi o zaman; sevinmek her zaman kötü değildir. Hani şu bayana... hatırlıyor musun? Gönderdin mi?”</p>

    <p>“Gönderdim, nasıl göndermem.”</p>

    <p>İyiye doğru değişiklik uzun sürmedi. Nöbetler tekrar başladı. Vasiliy İvanoviç Bazarov’un yanında oturuyordu. Özel bir acı ihtiyar adamı pençesine almış gibiydi. Birkaç defa konuşmaya çalıştı ama yapamadı.</p>

    <p>“Yevgeniy!” dedi sonunda. “Oğlum, sevgili oğlum, yavrum!”</p>

    <p>Onun bu alışılmadık seslenişi Bazarov’u etkiledi... Başını birazcık çevirdi ve onu dalgınlığa iten yükün altından kurtulmaya çabalayarak, “Ne var, babacığım?” dedi.</p>

    <p>“Yevgeniy,” diye devam etti Vasiliy İvanoviç ve Bazarov gözlerini açmadığı ve onu göremediği halde önünde diz çöktü. “Yevgeniy, şimdi daha iyisin; inşallah iyileşeceksin ama bu zamanı kullan, annenle beni memnun et, Hıristiyanlık görevini yerine getir! Bunu sana söylemek benim için ne kadar korkunç bir şey ama daha da korkuncu... ölümün de ötesi... Yevgeniy, düşün... nasıl olur...”</p>

    <p>İhtiyarın sesi kesildi, oğlunun yüzünde ise gözleri kapalı yatmaya devam ettiği halde tuhaf bir şey kayıp gitti.</p>

    <p>“Eğer seni memnun edecekse reddetmem,” diye mırıldandı sonunda, “ama bana öyle geliyor ki, henüz acele edecek bir şey yok. Kendin de söylüyorsun ya, daha iyiymişim.”</p>

    <p>“Daha iyisin Yevgeniy, daha iyi ama kim bilir, her şey Tanrı’nın buyruğuna bağlı, sen görevini yerine getirsen...”</p>

    <p>“Hayır, bekleyeceğim,” diye babasının sözünü kesti Bazarov. “Seninle aynı fikirdeyim, kriz yeni başladı. Ama eğer seninle ben yanılmışsak, eh ne yapalım! Bilincini kaybetmiş olanları da kutsarlar.”</p>

    <p>“Lütfen Yevgeniy...”</p>

    <p>“Bekleyeceğim. Şimdi uyumak istiyorum. Beni rahatsız etme.”</p>

    <p>Ve kafasını aynı yere koydu.</p>

    <p>İhtiyar adam ayağa kalktı, koltuğa oturdu ve çenesini tutup parmaklarını ısırmaya başladı...</p>

    <p>Köyün sessizliği içinde özellikle dikkati çeken yaylı arabanın tıkırtısı birden ihtiyarın kulağına geldi. Hafif tekerlek sesleri gittikçe yaklaşıyordu; işte artık atların homurtuları da duyuluyordu... Vasiliy İvanoviç yerinden fırladı ve pencereye koştu. İki kişilik, dört at koşulmuş bir araba evinin avlusuna giriyordu. Ne anlama geldiğini kendisi de bilmeksizin sevinç içinde kapıya çıktı. Üniformalı bir uşak arabanın kapısını açıyordu; başı siyah vualle örtülü, siyah mantolu bir hanımefendi arabadan iniyordu.</p>

    <p>“Ben Odintsova,” dedi kadın. “Yevgeniy Vasilyeviç yaşıyor mu? Siz babası mısınız? Yanımda doktor getirdim.”</p>

    <p>“İyilik meleği!” diye bağırdı Vasiliy İvanoviç ve kadının elini tutup kuvvetle dudaklarına bastırdı. Bu sırada Anna Sergeyevna’nın getirdiği, suratından Alman olduğu anlaşılan, gözlüklü, kısa boylu doktor acele etmeden arabadan iniyordu. “Henüz sağ, henüz hayatta benim Yevgeniy, hem artık kurtulacak! Hanım! Hanım!.. Gökten bir melek geldi bize.”</p>

    <p>“Ne oluyor, Tanrım!” diye mırıldandı ihtiyar kadıncağız, oturma odasından fırlayarak ve hiçbir şey anlamadan girişte Anna Sergeyevna’nın ayaklarının dibine yığılarak aklını kaçırmış gibi kadının elbisesini öpmeye başladı.</p>

    <p>“Ne yapıyorsunuz! Ne yapıyorsunuz!” diye tekrarlayıp duruyordu Anna Sergeyevna ama Arina Vlasyevna onu duymuyordu, Vasiliy İvanoviç ise sadece “Melek! Melek!” diyordu.</p>

    <p>“<em>Wo ist der Kranke?</em><a class="si-noteref epub-type_noteref" href="#f71" id="ref_f71">71</a> Hasta nerede?” dedi en nihayet doktor, biraz öfkelenerek.</p>

    <p>Vasiliy İvanoviç birden kendini topladı. “Burada, burada, lütfen arkamdan gelin, <em>vertester gerr kollega</em><a class="si-noteref epub-type_noteref" href="#f72" id="ref_f72">72</a>,” diye ekledi eski bildiklerini anımsayarak.</p>

    <p>“A!” dedi Alman ve yüzünü ekşiterek güldü.</p>

    <p>Vasiliy İvanoviç onu çalışma odasına götürdü.</p>

    <p>“Anna Sergeyevna Odintsova doktor getirmiş,” dedi oğlunun kulağına eğilerek. “Kendisi de burada.”</p>

    <p>Bazarov birden gözlerini açtı. “Ne dedin sen?”</p>

    <p>“Diyorum ki, Anna Sergeyevna Odintsova burada ve sana bu doktor beyi getirmiş.”</p>

    <p>Bazarov gözlerini etrafta dolaştırdı.</p>

    <p>“O burada... onu görmek istiyorum.”</p>

    <p>“Onu göreceksin Yevgeniy ama önce doktor beyle konuşmak lazım. Sidor Sidoriç (kasaba hekiminin adı buydu) gittiğine göre hastalığın öyküsünü ben anlatacağım ve küçük bir konsültasyon yapacağız.”</p>

    <p>Bazarov Alman’a baktı.</p>

    <p>“Hadi çabuk konuşun ama Latince olmasın; <em>jam moritur</em>’un<a class="si-noteref epub-type_noteref" href="#f73" id="ref_f73">73</a> ne demek olduğunu biliyorum.”</p>

    <p>“<em>Der Herr scheint des Deutschen machtig zu sein</em>,”<a class="si-noteref epub-type_noteref" href="#f74" id="ref_f74">74</a> diye söze başladı Asklepios’un<a class="si-noteref epub-type_noteref" href="#f75" id="ref_f75">75</a> bu yeni öğrencisi, Vasiliy İvanoviç’e dönerek.</p>

    <p>“<em>Ih... gabe</em>...”<a class="si-noteref epub-type_noteref" href="#f76" id="ref_f76">76</a> diye konuşmaya başlayan ihtiyar, “en iyisi Rusça konuşalım,” diye devam etti.</p>

    <p>“Ya! Demek öyle... elbette...”</p>

    <p>Ve konsültasyon başladı.</p>

    <p>Yarım saat sonra Anna Sergeyevna, Vasiliy İvanoviç’le birlikte çalışma odasına girdi. Doktor bu arada kulağına hastanın iyileşmesi için akla gelebilecek hiçbir şey olmadığını fısıldamıştı.</p>

    <p>Genç kadın Bazarov’a baktı... ve kapının önünde durdu, üzerine dikilmiş bulanık gözlerle bu ateşli ve aynı zamanda da ölmek üzere olan yüz onu o kadar etkilemişti ki. Soğuk ve boğucu bir korku duymuştu; onu sahiden sevmiş olsaydım hissettiğim sadece bu olmazdı, düşüncesi bir an kafasında şimşek gibi çaktı.</p>

    <p>“Teşekkür ederim,” dedi Bazarov güçlükle, “bunu beklemiyordum. Güzel bir hareket. Söz verdiğiniz gibi bir kez daha görüştük işte.”</p>

    <p>“Anna Sergeyevna o kadar iyi yürekli ki...” diye söze başlamıştı Vasiliy İvanoviç.</p>

    <p>“Baba, bizi yalnız bırak. Anna Sergeyevna, izin veriyorsunuz değil mi? Galiba, artık...”</p>

    <p>Başıyla güçsüz vücudunu işaret etti.</p>

    <p>Vasiliy İvanoviç dışarı çıktı.</p>

    <p>“Evet, teşekkür ederim,” diye tekrarladı Bazarov. “Çarlara uygun bir hareket. Çarların da ölüm döşeğinde olanları ziyaret ettikleri söylenir.”</p>

    <p>“Yevgeniy Vasilyiç, umarım...”</p>

    <p>“Eh, Anna Sergeyevna, gerçeği konuşalım. Benim sonum geldi. Tekerleğin altına düştüm. Demek ki, gelecekle ilgili düşünecek bir şey yok artık. Ölüm eskidir ama her birimize yeni gelir. Şimdiye kadar korkmadım... ama sonra kendimi kaybedeceğim ve ‘füüiit’! (Güçsüz bir hareketle elini salladı.) Şimdi size ne diyebilirim... sizi sevmiştim! Bu eskiden de hiçbir anlam ifade etmiyordu, şimdi ise haydi haydi önemsiz. Aşk, bir kalıptır, benim kalıbım ise artık çürümek üzere. En iyisi şunu söyleyeyim: Ne kadar güzelsiniz! Şimdi de işte karşımdasınız, öyle güzel...”</p>

    <p>Anna Sergeyevna elinde olmadan ürperdi.</p>

    <p>“Bir şey yok, kaygılanmayın... oraya oturun... Bana yaklaşmayın: Hastalığım bulaşıcıdır.”</p>

    <p>Anna Sergeyevna hızlı adımlarla odanın öbür tarafına geçti ve Bazarov’un yattığı divanın yanındaki koltuğa oturdu.</p>

    <p>“Ne iyilikseversiniz!” diye fısıldadı Bazarov. “Oh, ne kadar yakın, ne kadar genç, dipdiri ve temiz... bu iğrenç odada!.. Eh, elveda! Uzun yıllar yaşayın, her şeyin en iyisi budur ve zaman varken yararlanın. Çok çirkin bir görüntüye, yarısı ezilmiş ama hâlâ sürünüp duran bir solucana bakıyorsunuz. Ben de düşünürdüm, ‘Daha pek çok işin hakkından geleceğim, ölüm de neymiş! Görevlerim var, ben zaten bir devim!’ diye. Şimdi ise devin görevi adam gibi ölebilmek, hoş, bu kimi ilgilendirir ki... Yine de kuyruğu dik tutacağım.”</p>

    <p>Bazarov sustu ve bardağını eliyle yoklamaya başladı. Anna Sergeyevna eldivenini çıkartmadan ve korka korka nefes alarak ona su verdi.</p>

    <p>“Beni unutacaksınız,” diye Bazarov tekrar konuşmaya başladı, “ölüler dirilerin arkadaşı olamaz. Babam size, işte bakın Rusya nasıl birini kaybediyor falan diyecek... Saçma sapan şeyler; ihtiyarın inancını sarsmayın. Çocuklar gibi neyle avunursa avunsun... bilirsiniz ya. Anneme de şefkatli davranın. Zaten onlar gibi insanları koca dünyamızda gündüz vakti mumla arasanız bulamazsınız... Ben Rusya için gerekli miyim?.. Hayır, anlaşılıyor ki, değilim. Peki kim gerekli? Ayakkabıcı gerekli, terzi gerekli, kasap gerekli... et satıyor... kasap... durun, karıştırıyorum... Şurada bir orman var.”</p>

    <p>Bazarov elini alnına koydu.</p>

    <p>Anna Sergeyevna ona doğru eğildi.</p>

    <p>“Yevgeniy Vasilyiç, ben buradayım...”</p>

    <p>Birden elini alınından çekti ve doğruldu.</p>

    <p>“Elveda,” dedi ani bir kuvvetle ve gözleri son bir parıltıyla parladı. “Elveda... Dinleyin... O zaman sizi öpmemiştim... Sönmek üzere olan kandili üfleyin, varsın sönsün...”</p>

    <p>Anna Sergeyevna dudaklarını onun alnına değdirdi.</p>

    <p>“İşte bu kadar!” dedi ve kendini yastığa bıraktı. “Şimdi... karanlık...”</p>

    <p>Anna Sergeyevna sessizce dışarı çıktı.</p>

    <p>“Ne oldu?” diye ona fısıltıyla sordu Vasiliy İvanoviç.</p>

    <p>“Uyudu,” dedi Anna Sergeyevna zor duyulan bir sesle.</p>

    <p>Bazarov’un bir daha uyanması kısmet olmadı. Akşama doğru tamamen kendini kaybetti ve ertesi gün de öldü. Peder Aleksey dinsel tören yapmıştı. Göğsüne kutsal yağ sürüldüğü sırada Bazarov’un bir gözü açılmış ve sırtındaki cüppesiyle papazı, dumanı tüten buhurdanı, ikonanın önünde yanan mumu görünce ölmekte olan yüzünde bir an için korku ürpertisine benzeyen bir şey belirmişti. Son nefesini verip evdeki herkes inleyerek ağlamaya başlayınca Vasiliy İvanoviç’in içinde büyük bir isyan koptu. “İsyan edeceğimi söylemiştim!” diye bağırıyordu hırıltılı bir sesle ve alev alev yanan, çarpılmış bir suratla. Sanki birini tehdit edermiş gibi yumruğunu havada sallıyor ve, “İsyan edeceğim, isyan edeceğim işte!” diyordu. Ama gözyaşlarına boğulmuş olan Arina Vlasyevna onun boynuna asıldı ve ikisi birden yere düştüler. “İşte böyle,” diye anlatıyordu daha sonradan Anfisuşka insanlara, “yan yana başcağızlarını eğdiler, öğle sıcağındaki kuzucuklar gibi...”</p>

    <p>Ama öğle sıcağı çabuk geçiyor, akşam ve gece geliyor, akşam ve gece ise insanın bitkin ve yorgun, tatlı tatlı uyuyabileceği sakin sığınağına dönüş zamanıdır...</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f71">
      <a class="si-backref" href="#ref_f71">71</a><span class="si-footnote-text">. (Alm.) Hasta nerede? (Ç.N.)</span>
    </div>

    <div class="si-footnote html5_aside epub-type_footnote" id="f72">
      <a class="si-backref" href="#ref_f72">72</a><span class="si-footnote-text">. (Alm.) Sayın meslektaşım (<em>wertester Herr Collega</em>). (Ç.N.)</span>
    </div>

    <div class="si-footnote html5_aside epub-type_footnote" id="f73">
      <a class="si-backref" href="#ref_f73">73</a><span class="si-footnote-text">. (Lat.) Artık ölüyorum. (Ç.N.)</span>
    </div>

    <div class="si-footnote html5_aside epub-type_footnote" id="f74">
      <a class="si-backref" href="#ref_f74">74</a><span class="si-footnote-text">. (Alm.) Beyefendi galiba Almanca biliyor. (Ç.N.)</span>
    </div>

    <div class="si-footnote html5_aside epub-type_footnote" id="f75">
      <a class="si-backref" href="#ref_f75">75</a><span class="si-footnote-text">. Yunan mitolojisinde tıbbın ve sağlığın tanrısı. (Y.N.)</span>
    </div>

    <div class="si-footnote html5_aside epub-type_footnote" id="f76">
      <a class="si-backref" href="#ref_f76">76</a><span class="si-footnote-text">. (Alm.) Benim... var... (<em>Ich habe</em>). (Ç.N.)</span>
    </div>
  </div>
</body>
</html>
