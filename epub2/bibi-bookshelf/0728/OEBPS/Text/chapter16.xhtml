<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16">
  <div class="html5_section">
    <h1>XVI</h1>

    <p>Anna Sergeyevna’nın yaşadığı malikâne, yeşil çatısı, beyaz sütunları ve ana girişinin üzerinde “İsa’nın Dirilişi” sahnesini İtalyan tarzında temsil eden <em>al fresco</em>’su<a class="si-noteref epub-type_noteref" href="#f38" id="ref_f38">38</a> bulunan, sarı taştan yapılmış bir kilisenin yakınında yumuşak eğimli, çıplak bir tepede bulunuyordu. İlk planda görülen kollarını açmış, miğferli esmer savaşçı, yuvarlak çizgileriyle özellikle dikkati çekiyordu. Kilisenin arkasında saman kaplı damlarının üzerinde bir görünüp bir kaybolan bacalarıyla uzun bir köy iki sıra halinde uzanıyordu. Beyin evi kiliseyle aynı tarzda, bizde Aleksandr tarzı diye bilinen tarzda yapılmıştı; bu ev de aynı şekilde sarı boyayla boyanmıştı ve yeşil bir çatısı, beyaz sütunları ve armalı bir alınlığı vardı. Vilayet mimarı, her iki binayı da anlamsız ve kendi deyimiyle keyfî yeniliklere tahammül edemeyen merhum Odintsov’un onayını alarak yapmıştı. Eski bahçenin koyu renk ağaçları, iki yandan eve bitişiyor, iki yanında budanmış köknarların bulunduğu bir yol ana kapıya kadar uzanıyordu.</p>

    <p>Dostlarımızı üniforma giymiş, uzun boylu iki uşak sofada karşıladı; içlerinden biri hemen başuşağı aramaya koştu. Siyah fraklı şişman bir adam olan başuşak hemen geldi ve konukları halı kaplanmış merdivenden çıkararak her türlü tuvalet gereçleriyle birlikte iki karyolanın bulunduğu özel hazırlanmış bir odaya götürdü. Görünüşe bakılırsa evde sıkı bir düzen hâkimdi: Her şey tertemizdi, bakanlıkların kabul salonlarındaki gibi her tarafta hoş bir koku vardı.</p>

    <p>“Anna Sergeyevna yarım saat sonra yanlarına gitmenizi rica ediyorlar,” dedi başuşak. “Şimdilik bir emriniz olacak mı?”</p>

    <p>“Hiçbir emrimiz olmayacak, sayın bayım,” diye cevap verdi Bazarov, “yalnız bir kadehçik votka getirmeyi lütfederseniz.”</p>

    <p>“Başüstüne, efendim,” dedi başuşak biraz şaşkın ve çizmelerini gıcırdatarak uzaklaştı.</p>

    <p>“Bu ne <em>grand genre</em>,<a class="si-noteref epub-type_noteref" href="#f39" id="ref_f39">39</a>” dedi Bazarov. “Böyle diyordunuz galiba, değil mi? Tam bir prenses.”</p>

    <p>“İyi bir prenses,” diye itiraz etti Arkadiy, “senin benim gibi koyu aristokratları daha ilk görüşmeden sonra evine çağırdı.”</p>

    <p>“Özellikle de ben, müstakbel bir hekim, üstelik de bir hekim oğlu, bir diyakoz torunu... Sahi, sen benim bir diyakoz torunu olduğumu biliyor muydun?..”</p>

    <p>“Speranskiy gibi,” diye de ekledi Bazarov kısa bir süre sustuktan ve dudaklarını çarpıttıktan sonra. “Bu hanım kendini çok şımartmış yine de; ah, ah bu hanım kendini ne kadar da şımartmış! Frak mı giysek, ne dersin?”</p>

    <p>Arkadiy sadece omzunu kaldırmakla yetindi... fakat pek fazla olmasa bile o da şaşırmıştı.</p>

    <p>Yarım saat sonra Arkadiy’le Bazarov oturma odasına indiler. Bu, geniş, yüksek tavanlı, oldukça şatafatlı döşenmiş ama özel bir zevki yansıtmayan bir odaydı. Ağır ve pahalı mobilyalar, altın yaldızlı dalları olan kahverengi duvar kâğıtlarıyla kaplı duvarlar boyunca resmî bir şekilde dizilmişti; merhum Odintsov bu mobilyaları komisyoncu ve tanınmış bir tüccar olan bir arkadaşı vasıtasıyla Moskova’dan getirtmişti. Ortadaki divanın üzerinde buruşuk suratlı, sarışın bir adamın portresi asılıydı ve galiba konuklara kötü kötü bakıyordu. “‘Kendileri’ olmalı,” diye fısıldadı Bazarov Arkadiy’e ve burun kıvırarak ekledi: “Kaçsak mı?” Ama tam o anda ev sahibesi içeri girdi. Üzerinde çizgili hafif bir elbise vardı; kulaklarının arkasına alıp dümdüz taradığı saçları temiz ve taze yüzüne genç kız görünüşü veriyordu.</p>

    <p>“Sözünüzü tuttuğunuz için teşekkür ederim,” diye söze başladı, “bir süre konuğum olun burada. Burası, aslında pek kötü bir yer değildir. Sizi kız kardeşimle tanıştırırım, güzel piyano çalar. Mösyö Bazarov, sizin için fark etmez ama siz Mösyö Kirsanov, galiba müziği seviyorsunuz; kız kardeşimden başka ihtiyar teyzem de bende kalıyor. Ayrıca bir komşumuz da zaman zaman iskambil oynamaya bize gelir. İşte bütün topluluğumuz bu kadar. Şimdi oturalım.”</p>

    <p>Odintsova, bu kısa konuşmayı, sanki ezberlemiş gibi çok açık seçik yapmıştı; sonra Arkadiy’e döndü. Annesinin, Arkadiy’in annesini tanıdığı ve hatta onun Nikolay Petroviç’e olan aşkının sırdaşı olduğu ortaya çıktı. Arkadiy, heyecanla merhumeden söz etmeye başladı; bu arada Bazarov ise albümlere bakmaya koyuldu. “Ne kadar da uslu bir çocuk oldum,” diye düşündü kendi kendine.</p>

    <p>Mavi tasmalı güzel bir tazı, patilerini döşemeye vura vura oturma odasına girdi, arkasından da on sekiz yaşlarında, siyah saçlı, esmer, hatları biraz yuvarlak ama sevimli bir yüzü, pek iri olmayan koyu renk gözleri olan bir genç kız içeri girdi. Elinde içi çiçeklerle dolu bir sepet tutuyordu.</p>

    <p>“İşte size bizim Katya’yı tanıştırayım,” dedi Odintsova bir baş hareketiyle kızı göstererek.</p>

    <p>Katya hafifçe dizlerini kırdı, ablasının yanına oturdu ve çiçekleri ayırmaya koyuldu. Adı Fifi olan tazı, kuyruğunu sallayarak sırayla iki konuğa yaklaştı ve soğuk burnuyla ikisinin de ellerine dokundu.</p>

    <p>“Bunların hepsini sen mi topladın?” diye sordu Odintsova.</p>

    <p>“Ben topladım,” diye yanıtladı Katya.</p>

    <p>“Teyzem çaya gelecek mi dersin?”</p>

    <p>“Gelecek.”</p>

    <p>Katya konuşurken sevimli bir şekilde, utanarak ve içtenlikle gülümsüyor ve garip bir ciddiyetle aşağıdan yukarı doğru bakıyordu. Her şeyiyle henüz genç ve toydu: Sesi de, yüzündeki incecik tüyler de, avuçlarındaki beyazımsı yuvarlaklarla pembe elleri de, hafifçe büzdüğü omuzları da... Hep yüzü kızarıyor ve sık sık nefes alıyordu.</p>

    <p>Odintsova, Bazarov’a döndü.</p>

    <p>“Nezaketiniz yüzünden resimlere bakıyorsunuz, Yevgeniy Vasilyeviç,” diye söze başladı. “Aslında ilginizi çekmiyor. İyisi mi bize katılın da şundan bundan tartışalım.”</p>

    <p>Bazarov yaklaştı.</p>

    <p>“Ne konuda tartışmamızı emredersiniz efendim?” dedi.</p>

    <p>“Hangi konuda isterseniz. Sizi uyarıyorum, ben korkunç bir tartışmacıyımdır.”</p>

    <p>“Siz mi?”</p>

    <p>“Ben. Buna şaşıyor gibisiniz. Neden?”</p>

    <p>“Çünkü görebildiğim kadarıyla sizin sakin ve soğukkanlı bir yaradılışınız var, oysa tartışmak için heyecanlı olmak gerekir.”</p>

    <p>“Beni bu kadar kısa sürede nasıl tanıyabildiniz? Birincisi, ben sabırsız ve inatçı biriyimdir, isterseniz Katya’ya sorun. İkincisi, her şeye çok kolay kapılırım.”</p>

    <p>Bazarov, Anna Sergeyevna’ya baktı.</p>

    <p>“Belki de öyledir, siz daha iyi bilirsiniz. Madem tartışmak istiyorsunuz, buyrun o zaman. Albümünüzde İsviçre’nin Saksonya bölgesinden manzaralara bakıyordum ama siz bunların beni ilgilendirmeyeceğini söylediniz. Böyle dediniz, çünkü bende bir sanat anlayışının olmadığını düşünüyorsunuz. Evet, gerçekten de benim bir sanat anlayışım yok ama bu manzaralar beni jeolojik açıdan, örneğin dağların oluşumu açısından ilgilendirmiş olabilirdi.”</p>

    <p>“Kusura bakmayın ama bir jeolog olarak, daha çok bir kitaba, özel bir esere başvurursunuz, bir resme değil.”</p>

    <p>“Bir tek resim, bana bir kitabın on sayfasında anlatılandan daha açık bilgi verir.”</p>

    <p>Anna Sergeyevna kısa bir süre sustu.</p>

    <p>“Gene de sanattan zerre kadar anlamıyorsunuz, değil mi?” dedi dirseğini masaya dayayarak ve bu hareketiyle yüzünü Bazarov’a yaklaştırarak. “Onsuz nasıl yaşıyorsunuz?”</p>

    <p>“Sormama izin verin, sanat neye lazımdır ki?”</p>

    <p>“Hiç olmazsa, insanları tanımaya ve öğrenmeye.”</p>

    <p>Bazarov gülümsedi.</p>

    <p>“Birincisi, bunun için hayat deneyimi diye bir şey vardır; ikincisi, size şunu söyleyeyim, tek tek insanları incelemek için emek harcamaya değmez. Bütün insanlar, gerek vücut, gerekse ruh olarak birbirine benzer; her birimizin beyni, dalağı, yüreği, ciğerleri aynı şekildedir; manevi nitelik denen şeyler de herkeste bir ve aynıdır; küçük biçim değişiklikleri hiçbir anlam ifade etmez. Bütün diğer insanlar hakkında hüküm vermek için bir tek insan yeterlidir. İnsanlar bir ormandaki ağaçlar gibidir; hiçbir botanikçi her akağaçla tek tek ilgilenmez.”</p>

    <p>Acele etmeden çiçekleri ayırmakta olan Katya gözlerini hayretle Bazarov’a kaldırdı ve onun hızlı ve dikkatsiz bakışıyla karşılaşıp kulaklarının ucuna kadar kızardı. Anna Sergeyevna kafasını salladı.</p>

    <p>“Ormandaki ağaçlar gibi,” diye tekrarladı genç kadın. “Şu halde, size göre aptal insanla akıllı insan arasında, iyi insanla kötü insan arasında bir fark yok, öyle mi?”</p>

    <p>“Hayır, bir fark var: Hasta insanla sağlam insan arasındaki gibi bir fark. Veremli birinin ciğerleri, yapıları aynı da olsa sizinkiyle bizimki gibi değildir. İnsan vücudundaki illetlerin nedenlerini aşağı yukarı biliyoruz; manevi hastalıklar ise kötü eğitimden, küçük yaşlardan itibaren insanların kafasını dolduran her türlü ıvır zıvırdan, kısacası toplumun rezil durumundan kaynaklanmaktadır. Toplumu düzeltirseniz hastalıklar da olmayacaktır.”</p>

    <p>Bazarov bütün bunları söylerken içinden de sanki “İster inan, ister inanma, benim için hepsi bir!” diye geçirir gibiydi. Uzun parmaklarını favorilerinde gezdiriyor, gözleri ise köşelerde dolaşıyordu.</p>

    <p>“Ve siz sanıyorsunuz ki,” dedi Anna Sergeyevna, “toplum düzelince aptal insanlar da, kötü insanlar da kalmayacak, öyle mi?”</p>

    <p>“En azından toplumun doğru yapılanması halinde insan aptal mı, akıllı mı, kötü mü, iyi mi hiç fark etmeyecek.”</p>

    <p>“Evet, anlıyorum; herkesin dalağı bir ve aynı olacak.”</p>

    <p>“Aynen öyle, hanımefendi.”</p>

    <p>Odintsova, Arkadiy’e döndü:</p>

    <p>“Sizin fikriniz nedir Arkadiy Nikolayeviç?”</p>

    <p>“Yevgeniy’le aynı fikirdeyim,” diye cevap verdi Arkadiy.</p>

    <p>Katya ona yan gözle baktı.</p>

    <p>“Beni şaşırtıyorsunuz baylar,” dedi Odintsova, “ama sizinle daha çok konuşacağız. Şu anda teyzemin çay içmek için geldiğini işitiyorum; onun kulaklarına merhamet etmeliyiz.”</p>

    <p>Anna Sergeyevna’nın yumruk kadar buruşuk suratlı ve kır perukasının altından kötü gözlerle bakan zayıf ve ufak tefek teyzesi, Prenses H. içeri girdi ve konukları belli belirsiz eğilerek selamladı, ondan başka hiç kimsenin oturma hakkı bulunmayan kadife kaplı geniş koltuğa çöktü. Katya ayaklarının altına bir tabure koydu; ihtiyar kadın Katya’ya teşekkür etmedi, hatta yüzüne bile bakmadı, sadece çelimsiz vücudunun hemen hemen tamamını örten sarı şalın altında ellerini oynattı. Prenses sarı rengi seviyordu: Kafasındaki başlıkta bile parlak sarı kurdeleler vardı.</p>

    <p>“İyi uyudunuz mu, teyzeciğim?” diye sordu Odintsova sesini yükselterek.</p>

    <p>“Bu köpek yine burada,” diye homurdandı ihtiyar kadın ve Fifi’nin kendisine doğru kararsız bir iki adım attığını fark edip bağırdı: “Hoşt, hoşt!”</p>

    <p>Katya Fifi’yi çağırdı ve ona kapıyı açtı.</p>

    <p>Fifi, gezmeye götürecekleri umuduyla sevinç içinde dışarı fırladı ama kapının arkasında tek başına kalınca yerleri tırmalamaya ve ince, keskin bir sesle havlamaya başladı. Prenses kaşlarını çattı, Katya dışarı çıkmak üzereydi...</p>

    <p>“Çay hazırdır sanırım,” dedi Odintsova. “Gidelim baylar; teyzeciğim, buyrun çay içelim.”</p>

    <p>Prenses bir şey demeden koltuğundan kalktı ve oturma odasından ilk önce o çıktı. Onun ardından herkes yemek odasına yöneldi. Uşak üniforması giymiş bir Kazak çocuğu, yine kimsenin oturmadığı, Prenses’e ait üzerine yastıklar konulmuş bir koltuğu gürültüyle masadan çekti, Prenses kendini koltuğa bıraktı; çayları dolduran Katya, üzeri rengârenk armalı bir fincanı ilk olarak ona uzattı. İhtiyar, fincanına bal koydu (hiçbir şeye beş kuruş para harcamadığı halde çayı şekerle içmeyi pahalı bulur ve günah sayardı) ve birden hırıltılı bir sesle, “Prens İvan ne yazıyor?” diye sordu.</p>

    <p>Hiç kimse ona karşılık vermedi. Bazarov ve Arkadiy, bir süre sonra bu ihtiyar kadına saygılı davranılsa da önem verilmediğini sezdiler. Bazarov, “Prens soyundan geldiği için resmiyet olsun diye böyle davranıyorlar,” diye düşündü... Çaydan sonra Anna Sergeyevna gezmeyi teklif etti: Ama yağmur serpelemeye başladı ve Prenses dışında bütün topluluk, oturma odasına geri döndü. İskambil oynamayı seven komşu geldi. Porfiriy Platoniç adındaki bu şişmanca, kır saçlı, sanki törpülenmiş gibi kısacık bacaklı adam son derece nazik ve komik biriydi. Daha çok Bazarov’la sohbet eden Anna Sergeyevna, ona eski moda bir kâğıt oyunu olan “preferans” oyununda kendilerine karşı oynamak isteyip istemediğini sordu. Bazarov, kendisini bekleyen kasaba hekimliği görevine önceden hazırlanmasının iyi olacağını söyleyerek kabul etti.</p>

    <p>“Dikkatli olun,” dedi Anna Sergeyevna, “Porfiriy Platoniç’le biz sizi yeneriz. Katya, sen de Arkadiy Nikolayeviç’e bir şeyler çal; müziği seviyor, biz de dinleriz.”</p>

    <p>Katya isteksiz isteksiz piyanoya yaklaştı; Arkadiy de müziği sevmesine karşın kızın arkasından gönülsüzce gitti: Odintsova kendisini oradan uzaklaştırıyormuş gibi geldi ona, oysa onun yüreğinde, onun yaşındaki her genç adamın yüreğinde olduğu gibi, belirsiz ve bunaltıcı bir his, aşkı haber veren önseziye benzer bir duygu çoktan köpürmeye başlamıştı. Katya piyanonun kapağını kaldırdı ve Arkadiy’e bakmadan yavaşça, “Size ne çalayım?” dedi.</p>

    <p>“Ne isterseniz,” diye cevapladı Arkadiy kayıtsız bir şekilde.</p>

    <p>“Daha çok hangi tür müziği seversiniz?” diye tekrarladı Katya, duruşunu değiştirmeden.</p>

    <p>“Klasik müziği,” diye aynı kayıtsız ses tonuyla yanıtladı Arkadiy.</p>

    <p>“Mozart’ı sever misiniz?”</p>

    <p>“Mozart’ı severim.”</p>

    <p>Katya, Mozart’ın “Do Minör Sonata Fantasia”sını aldı. Çok güzel çalıyordu, gerçi biraz ciddi ve kuruydu çalışı ama. Gözlerini notalardan ayırmadan ve dudaklarını iyice sıkmış olarak hareketsiz ve dimdik oturuyordu. Ancak sonatın sonuna doğru yüzü alev alev yanmaya başladı ve bir tutam dalgalı saç koyu renk kaşının üzerine düştü.</p>

    <p>Arkadiy’i özellikle sonatın son bölümü, tasasız, kaygısız bir melodinin büyüleyici neşesinden sonra aniden acıklı, hemen hemen trajik bir hüznün sağanak halinde ortaya çıktığı bölüm etkiledi. Ancak Mozart’ın notalarıyla kendisinde uyanan düşünceler Katya’ya yönelik değildi. Kıza bakarken şöyle düşünüyordu: “Doğrusu bu hanımefendi hiç de kötü çalmıyor, ayrıca kendisi de pek fena sayılmaz.”</p>

    <p>Katya sonatı bitirdikten sonra ellerini klavyeden çekmeden “Yeter mi?” diye sordu. Arkadiy, ona daha fazla zahmet vermeye cüret edemeyeceğini söyledi ve Katya’yla Mozart hakkında konuşmaya başladı; ona bu sonatı kendisinin mi seçtiğini, yoksa birisinin mi tavsiye ettiğini sordu. Ama Katya ona bir tek sözcükle yanıt verdi: Kız “saklanmış”, içine kapanmıştı. Böyle olduğu zamanlar hemencecik dışa açılmazdı; bu zamanlarda yüzü inatçı ve hemen hemen donuk bir ifade alırdı. Çekingen değildi ama çevresine karşı güvensizdi ve kendisini yetiştiren ablası tarafından biraz ürkek hale getirilmişti, tabii ki ablası bunun farkında değildi. Arkadiy, geri gelmiş olan Fifi’yi yanına çağırıp bir şey yapmış olmak için şefkatli bir gülümsemeyle köpeğin kafasını okşamaya başladı. Katya tekrar çiçeklerini eline almıştı.</p>

    <p>Bu arada Bazarov durmadan kaybediyordu. Anna Sergeyevna ustaca kâğıt oynuyordu. Porfiriy Platoniç de kendini kurtarabiliyordu. Bazarov kaybı az da olsa oyundan yenik çıktı ama bu durum onun için yine de hoş bir şey değildi. Akşam yemeğinden sonra Anna Sergeyevna sözü yine botaniğe getirdi.</p>

    <p>“Yarın sabahtan yürüyüşe çıkalım,” dedi Bazarov’a. “Sizden tarla bitkilerinin Latince adlarını ve özelliklerini öğrenmek istiyorum.”</p>

    <p>“Latince isimleri ne yapacaksınız?” diye sordu Bazarov.</p>

    <p>“Her şeyde bir düzen olmalı,” diye cevap verdi Anna Sergeyevna.</p>

    <p>Arkadiy, arkadaşıyla kendilerine ayrılan odada yalnız kaldıktan sonra “Ne harika bir kadın şu Anna Sergeyevna!” diye haykırdı.</p>

    <p>“Evet,” diye cevapladı Bazarov, “akıllı bir kadın. Ama feleğin çemberinden geçmiş.”</p>

    <p>“Bunu ne anlamda söylüyorsun, Yevgeniy Vasilyiç?”</p>

    <p>“İyi anlamda, iyi anlamda azizim Arkadiy Nikolayiç! Eminim, mülkünü de mükemmel idare ediyordur. Ama harika olan o değil, asıl kız kardeşi.”</p>

    <p>“Nasıl? Şu esmer kız mı?”</p>

    <p>“Evet, o esmer kız. Hem körpe, hem el değmemiş, hem ürkek, hem sessiz, yani ne istersen var onda. Asıl onunla ilgilenmeli. İstediğin hale getirebilirsin onu ama öbürü kim bilir kaçın kurası!”</p>

    <p>Arkadiy, Bazarov’a hiçbir şey söylemedi ve ikisi de kafalarında ayrı ayrı düşüncelerle uykuya yattılar.</p>

    <p>Anna Sergeyevna da o gece konuklarını düşünüyordu. Yapmacıksız davrandığı ve düşüncelerini en keskin biçimde söylediği için Bazarov hoşuna gitmişti. Onda daha önce hiç karşılaşmadığı ama ilgisini çeken yeni bir şey görüyordu.</p>

    <p>Anna Sergeyevna oldukça tuhaf bir insandı. Hiçbir önyargısı, hatta hiçbir güçlü inancı olmadığı için hiçbir şey karşısında boyun eğmez ve hiçbir yere gitmezdi. Pek çok şeyi apaçık görür, pek çok şeyle ilgilenir ve hiçbir şey onu tam olarak tatmin etmezdi; aslında tam anlamıyla tatmin olmak istediği de kuşkuluydu. Zekâsı hem her şeyi merak eder hem de ilgisiz kalırdı: Kuşkuları hiçbir zaman unutma derecesinde sona ermez ve hiçbir zaman kaygı derecesine varmazdı. Varlıklı ve bağımsız biri olmasaydı belki de mücadeleye atılır, ihtirasın ne olduğunu öğrenirdi. Ama zaman zaman canı sıkılsa da rahat yaşıyordu ve günlerini acele etmeden ancak pek nadiren heyecanlanarak geçirmeye devam ediyordu. Kimi zamanlar onun da gözlerinin önünde gökkuşağının renkleri alev alırdı ama bu renkler sönünce dinleniyor ve kaybolduklarına üzülmüyordu. Hayal gücü, alışılmış ahlak kurallarına göre hoş görülenin sınırları dışına taşıyordu; fakat o zamanlarda bile kanı, büyüleyici hatlara sahip, sakin vücudunda eskisi gibi sakin sakin dolaşıyordu. Bazen kokulu sularla banyo yaptıktan sonra sıcacık ve gevşemiş olarak hayatın bir hiç olduğunu, kederlerini, harcanan emekleri ve yapılan kötülükleri hayal ederdi. Ruhu birdenbire cesaretle dolar, yüce isteklerle kaynardı ama yarı açık bir pencereden bir rüzgâr esmeyegörsün, Anna Sergeyevna iki büklüm olur, sızlanmaya başlar ve neredeyse öfkelenirdi. O anda onun için tek gerekli şey, bu iğrenç rüzgârın üzerine doğru esmemesiydi.</p>

    <p>Âşık olmayı becerememiş bütün kadınlar gibi, o da bir şey isterdi ama ne istediğini tam olarak bilmezdi. Daha doğrusu, ona her şeyi istiyormuş gibi gelirdi ama aslında hiçbir şey istemezdi. Merhum Odintsov’a zar zor katlanmıştı (bu adamla çıkar için evlenmişti, gerçi iyi bir adam olarak görmeseydi herhalde onunla evlenmeye razı olmazdı) ve şapşal, ağırkanlı, sıkıcı, uyuşuk ve güçsüz yaratıklar saydığı erkeklere karşı içini gizli tiksinme duygusu sarmıştı. Bir keresinde yurtdışındayken yüzünde bir şövalye ifadesi bulunan açık alnının altında gururlu mavi gözleriyle bakan genç ve yakışıklı bir adama rastlamıştı; bu adam onun üzerinde kuvvetli bir etki yapmış ama bu bile onun Rusya’ya geri dönmesine engel olamamıştı.</p>

    <p>Muhteşem yatağında, dantelli yastıkların üzerinde, incecik ipek örtünün altında yatarken “Tuhaf adam bu hekim!” diye düşünüyordu. Anna Sergeyevna, babasının şatafata olan düşkünlüğünü bir parça da olsa ondan miras almıştı. Günahkâr ama iyi yürekli bir insan olan babasını çok severdi, babası ise ona tapardı, onunla yaşıtıymış gibi arkadaşça şakalaşır, ona tam olarak güvenir ve akıl danışırdı. Annesini zar zor hatırlıyordu.</p>

    <p>“Tuhaf adam bu hekim!” diye bir kez daha tekrarladı içinden. Uzandı, gülümsedi, ellerini başının arkasına koydu, sonra gözlerini aptal bir Fransız romanının bir iki sayfasında dolaştırdı, kitabı elinden düşürdü, tertemiz ve hoş kokulu çarşafların içinde tertemiz ve soğuk bir vücutla uyuyakaldı.</p>

    <p>Ertesi sabah Anna Sergeyevna, kahvaltıdan hemen sonra Bazarov’la birlikte bitkiler üzerinde çalışmak için dolaşmaya çıktı ve ancak öğle yemeğinden önce döndü; Arkadiy hiçbir yere gitmedi ve bir saat kadar Katya’yla vakit geçirdi. Katya’nın yanında sıkılmadı. Akşamki sonatı tekrar dinletmek için kız onu kendisi çağırmıştı ama Odintsova nihayet geri döndüğünde Arkadiy, onu görür görmez bir anda yüreğinin sıkıştığını hissetti. Genç kadın bahçede biraz yorgun yürüyordu; yanakları kızarmıştı ve gözleri yuvarlak hasır şapkasının altında her zamankinden daha çok parlıyordu. Parmaklarının arasında bir kırçiçeğinin incecik sapını döndürüyordu, ince şalı dirseklerine, şapkasının geniş gri kurdeleleri de göğsüne düşmüştü. Bazarov kendinden emin ve her zamanki gibi savruk bir biçimde onun arkasından yürüyordu, ancak yüzündeki neşeli ve hatta şefkatli ifade Arkadiy’in hoşuna gitmedi. Dişlerinin arasından “Merhaba!” diye mırıldanan Bazarov odasına yollandı, Odintsova ise dalgın bir şekilde Arkadiy’in elini sıktı ve o da yanından geçip gitti.</p>

    <p>“Merhaba!” diye içinden geçirdi Arkadiy... “Acaba bugün hiç görüşmemiş miydik?”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f38">
      <a class="si-backref" href="#ref_f38">38</a><span class="si-footnote-text">. (İt.) Fresk. (Ç.N.)</span>
    </div>

    <div class="si-footnote html5_aside epub-type_footnote" id="f39">
      <a class="si-backref" href="#ref_f39">39</a><span class="si-footnote-text">. (Fr.) Şatafat. (Ç.N.)</span>
    </div>
  </div>
</body>
</html>
