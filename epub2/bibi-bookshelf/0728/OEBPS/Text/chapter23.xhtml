<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Babalar ve Oğullar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter23">
  <div class="html5_section">
    <h1>XXIII</h1>

    <p>Bazarov, Arkadiy’i alaycı bir merhametle uğurladıktan ve ona gezisinin gerçek amacı konusunda hiçbir şekilde yanılmadığını söyledikten sonra kesin olarak inzivaya çekildi: Çalışma nöbetine tutulmuş gibiydi. Bazarov, onun yanında haddinden fazla aristokrat bir tavır takınması ve düşüncelerini sözcüklerle değil, seslerle ifade etmesi yüzünden Pavel Petroviç’le artık tartışmaya girmiyordu. Pavel Petroviç, yalnız bir defa o sırada moda olan bir konuda, Baltık bölgesi asilzadelerinin hakları konusunda “nihilistle” laf yarışına girmişti ama soğuk bir nezaketle şunları söyledikten sonra birden kendisi konuşmaktan vazgeçmişti:</p>

    <p>“Zaten biz birbirimizi anlayamayız; en azından ben sizi anlama şerefine sahip olamadım.”</p>

    <p>“Elbette!” diye haykırdı Bazarov. “İnsan her şeyi anlayabilecek durumdadır: Dünyayı saran esirin nasıl titreştiğini de, güneşte neler olup bittiğini de; ama bu insan, başka bir insanın burnunu neden başka türlü sildiğini anlayamaz.”</p>

    <p>“Nedir bu, nükte mi?” dedi Pavel Petroviç ve oradan uzaklaştı.</p>

    <p>Bununla birlikte zaman zaman Bazarov’un deneylerini izlemek için izin istediği de oluyordu, hatta bir keresinde kokulu sabunlarla yıkadığı yüzünü saydam bir tekhücreli hayvanın yeşil bir toz parçasını nasıl yuttuğunu ve boğazında bulunan çok hareketli yumrularla onu nasıl acele acele çiğnediğini görmek için mikroskopa yaklaştırmıştı. Nikolay Petroviç, Bazarov’u kardeşinden çok daha fazla ziyaret ediyordu; çiftlikteki koşuşturmalar onu oyalamasa kendi deyişiyle “öğrenmeye” her gün gelirdi. Genç doğa araştırmacısını sıkmıyordu: Odanın bir köşesinde oturuyor ve pek ender olarak özenli bir soru sorarak dikkatle bakıyordu. Öğle ve akşam yemekleri sırasında sözü fiziğe, jeolojiye ya da kimyaya getirmeye çalışıyordu, çünkü politikayı katmasak bile diğer bütün konular, hatta çiftlikle ilgili olanlar dahil tartışmaya değilse de karşılıklı hoşnutsuzluğa neden olabiliyordu. Nikolay Petroviç, ağabeyinin Bazarov’a duyduğu nefretin zerre kadar azalmadığını seziyordu. Başka birçok şeylerin arasında önemsiz bir olay onun bu sezgisini doğruladı. Civarda bir yerde kolera görülmüştü ve hatta Maryino’dan da iki can almıştı. Pavel Petroviç bir gece oldukça kuvvetli bir kriz geçirdi. Sabaha kadar kıvrandı durdu ama Bazarov’un ustalığına başvurmamıştı ve ertesi gün onunla karşılaştığında “Neden birini göndermediniz?” sorusuna hâlâ sapsarı ama saçları özenle taranmış ve tıraş olmuş bir yüzle “Hatırladığıma göre, tıp bilimine inanmadığınızı siz kendiniz söylemiştiniz, öyle değil mi?” diye yanıt vermişti. Böylece günler geçiyordu. Bazarov inatla ve suratını asarak çalışıyordu... Bununla birlikte Nikolay Petroviç’in evinde içini dökemediği ama seve seve sohbet ettiği bir varlık vardı... Bu varlık Feneçka’ydı.</p>

    <p>Onunla daha çok sabahları, erken saatte, bahçede ya da avluda karşılaşıyordu; kızın odasına girip çıkmıyordu, Feneçka da topu topu bir defa onun kapısına gelmiş ve Mitya’yı yıkasın mı, yıkamasın mı diye sormuştu. Feneçka, Bazarov’a sadece güvenmekle ve ondan çekinmemekle kalmıyor, onun yanında Nikolay Petroviç’in yanındakinden daha rahat ve daha serbest hareket ediyordu. Bunun nedenini söylemek zordu; belki de Feneçka Bazarov’da asillerin hepsinde olan ve insanı hem kendine çeken hem de korkutan bir üstünlüğün bulunmadığını bilinçsizce hissediyordu. Bazarov, onun gözünde mükemmel bir doktor ve basit bir insandı. Onun yanında hiç çekinmeden çocuğuyla ilgileniyordu ve bir gün başı dönüp ağrıdığında Bazarov’un elinden bir kaşık ilaç içmişti. Nikolay Petroviç’in yanında Bazarov’a yabancı gibi davranıyordu: Bunu kurnazlığından yapmıyordu, bir tür terbiye gereği olarak böyle davranıyordu. Pavel Petroviç’ten her zamankinden daha çok korkuyordu; Pavel Petroviç bir süreden beri onu gözetlemeye başlamıştı ve birden ortaya çıkıveriyor, sırtında İngiliz elbisesi, yüzünde hareketsiz keskin bir bakış, elleri ceplerinde kızın arkasında sanki yerden bitiveriyordu. “Öyle ki başımdan aşağı soğuk sular dökülüyor,” diye Feneçka Dunyaşa’ya dert yanıyordu, öbürü ise buna karşılık olarak iç çekiyor ve başka bir “duygusuz” adamı düşünüyordu. Bazarov, kendisi bilmese de Dunyaşa’nın ruhunun “zalim işkencecisi” olmuştu.</p>

    <p>Bazarov, Feneçka’nın hoşuna gidiyordu ama o da Bazarov’un hoşuna gidiyordu. Feneçka’yla konuştuğu zaman yüzü bile değişiyor, aydınlık, hemen hemen iyi bir ifade alıyordu ve her zamanki ilgisizliğine şakacı bir dikkatlilik karışıyordu. Feneçka gün geçtikçe güzelleşiyordu. Genç kadınların hayatında yaz gülleri gibi birdenbire gelişip serpilmeye başladıkları bir dönem olur; Feneçka için de işte böyle bir dönem başlamıştı. Her şey buna yardım ediyordu, hatta o sıradaki temmuz sıcağı bile. Üstündeki ince beyaz elbiseyle daha beyaz ve daha ince görünüyordu: Güneşten yanmamıştı ama korunamadığı sıcaklar yanaklarını ve kulaklarını pembeleştirmişti ve bütün vücuduna sessiz bir tembellik yayarak güzel gözlerinde uykulu bir baygınlık beliriyordu. Hemen hemen hiç iş yapamıyordu; kolları dizlerinin üzerine kayıveriyordu. Güçlükle yürüyor ve ahlayıp ofluyor, tuhaf bir çaresizlikle sızlanıp duruyordu.</p>

    <p>“Daha sık göle girmelisin,” diyordu Nikolay Petroviç ona.</p>

    <p>Henüz tamamen kurumamış göletlerden birinin üzerine keten bezi gerdirerek büyük bir havuz haline getirtmişti Nikolay Petroviç.</p>

    <p>“Ah, Nikolay Petroviç! Gölete kadar gitmek bir ölüm, geri gelmek gene ölüm. Bahçede hiç gölge yok ki.”</p>

    <p>“Bu doğru, bahçede gölge yok,” diye cevap veriyordu Nikolay Petroviç ve kaşlarını düzeltiyordu.</p>

    <p>Bir gün, sabahın yedisinde Bazarov gezintiden dönerken çiçeklerini çoktan dökmüş ama hâlâ sık ve yeşil leylak yapraklarıyla kaplı kameriyede Feneçka’ya rastladı. Feneçka tahta sırada oturmuş, başına da her zaman olduğu gibi beyaz şalını atmıştı; yanında üzerindeki çiyler henüz kurumamış kırmızı ve beyaz güllerden bir demet duruyordu. Bazarov onunla selamlaştı.</p>

    <p>“A! Yevgeniy Vasilyiç!” dedi Feneçka ve Bazarov’a bakmak için şalın ucunu biraz yukarı kaldırdı, bu arada dirseğine kadar kolu açıkta kaldı.</p>

    <p>“Burada ne yapıyorsunuz?” dedi Bazarov onun yanına oturarak. “Buket mi yapıyorsunuz?”</p>

    <p>“Evet, kahvaltı masası için. Nikolay Petroviç sever de.”</p>

    <p>“Ama kahvaltıya daha çok zaman var. Ne çok gül!”</p>

    <p>“Onları biraz önce topladım, yoksa çok sıcak oluyor ve dışarı çıkılmıyor. Ancak şimdi nefes alabiliyorsun. Bu sıcak yüzünden iyice zayıfladım. Hasta olmaktan korkuyorum.”</p>

    <p>“Aman neler de düşünüyorsunuz! Verin elinizi, nabzınıza bakayım.” Bazarov Feneçka’nın elini tuttu, atardamarın tam yerini arayıp buldu ve saymaya dahi girişmedi. “Yüz yıl yaşayacaksınız,” dedi, kızın elini bırakarak.</p>

    <p>“Ah, Tanrı korusun!” diye haykırdı Feneçka.</p>

    <p>“Neden? Çok yaşamak istemez misiniz?”</p>

    <p>“Ama yüz yıl bu! Bizim seksen beş yaşında bir ninemiz vardı, ne çile çekerdi! Kapkara, kulağı duymaz, kamburu çıkmış, durmadan öksürürdü; insana yükten başka bir şey değil. Buna yaşamak denirse!”</p>

    <p>“Şu halde genç kalmak daha iyi, ne dersiniz?”</p>

    <p>“Nasıl iyi olmaz?”</p>

    <p>“Ne bakımdan daha iyi? Söyleyin bakalım!”</p>

    <p>“Ne bakımdan mı? Mesela ben, şimdi gencim, her şeyi yapabiliyorum, gidiyorum geliyorum, götürüyorum getiriyorum, hiç kimseden bir şey istememe gerek yok... Bundan iyi bir şey olur mu?”</p>

    <p>“Benim için genç ya da yaşlı olmak fark etmiyor.”</p>

    <p>“Bunu nasıl söylersiniz, nasıl fark etmez? Bu söylediğiniz şey mümkün değil.”</p>

    <p>“Siz karar verin Fedosya Nikolayevna, gençliğim benim ne işime yarayacak? Tek başıma, yapayalnız yaşıyorum...”</p>

    <p>“Bu her zaman size bağlı olan bir şey.”</p>

    <p>“Bana bağlı olsa keşke! Biri de çıkıp halime acısa.”</p>

    <p>Feneçka Bazarov’a yan yan baktı, ancak hiçbir şey demedi.</p>

    <p>“Şu elinizdeki kitap nedir?” diye sordu biraz bekledikten sonra.</p>

    <p>“Bu mu? Bilim üzerine, faydalı bir kitap.”</p>

    <p>“Siz hep okur musunuz? Hiç canınız sıkılmaz mı? Her şeyi biliyorsunuz zaten.”</p>

    <p>“Demek ki, her şeyi bilmiyormuşum. Biraz okumayı denesenize.”</p>

    <p>“Ama ben bundan hiçbir şey anlamıyorum. Rusça mı?” diye sordu Feneçka ciltli, ağır kitabı iki eliyle tutarak. “Ne kadar da kalın!”</p>

    <p>“Rusça.”</p>

    <p>“Yine de hiçbir şey anlamıyorum.”</p>

    <p>“Zaten ben de anlayasınız diye vermedim. Okurken size bakmak istiyorum. Okurken burnunuzun ucu çok sevimli bir şekilde hareket ediyor.”</p>

    <p>İlk rastladığı “Kreozot” üstüne bir makaleyi alçak sesle hecelemeye koyulan Feneçka gülmeye başladı ve kitabı fırlattı... kitap sıradan yere doğru kayıp düştü.</p>

    <p>“Güldüğünüz zaman da sizi seviyorum,” dedi Bazarov.</p>

    <p>“Yeter!”</p>

    <p>“Konuştuğunuz zaman da seviyorum. Sanki bir dere şırıldıyor.”</p>

    <p>Feneçka başını öbür tarafa çevirdi.</p>

    <p>“Ah siz!” dedi parmaklarını çiçeklerin üzerinde gezdirerek. “Beni dinleyip de ne yapacaksınız? Siz hep o akıllı kadınlarla konuşmuşsunuzdur.”</p>

    <p>“Eh, Fedosya Nikolayevna! İnanın bana: Dünyadaki bütün akıllı kadınlar sizin tırnağınız olamazlar.”</p>

    <p>“Daha neler! Neler de uyduruyorsunuz!” diye fısıldadı Feneçka ve ellerini geri çekti.</p>

    <p>Bazarov kitabı yerden aldı.</p>

    <p>“Bu bir hekim kitabıdır, neden onu yere atıyorsunuz ki?”</p>

    <p>“Hekim kitabı mı?” diye tekrarladı Feneçka ve ona doğru döndü. “Biliyor musunuz? Bana bir damla vermiştiniz, hatırlıyor musunuz? Mitya o günden beri o kadar iyi uyuyor ki! Size nasıl teşekkür edeceğimi bilemiyorum; çok iyi bir insansınız doğrusu.”</p>

    <p>“Ama aslında hekimlerin ücretini ödemek gerekir,” dedi Bazarov gülümseyerek. “Siz de bilirsiniz ki, hekimler çıkarcı insanlardır.”</p>

    <p>Feneçka yüzünün üst kısmına düşen beyazımsı ışık yüzünden daha da koyu görünen gözlerini Bazarov’a doğru kaldırdı. Bazarov şaka mı yapıyordu, yoksa ciddi mi konuşuyordu anlayamamıştı.</p>

    <p>“İstiyorsanız memnuniyetle... Nikolay Petroviç’e sormam gerekecek...”</p>

    <p>“Para istediğimi mi sanıyorsunuz?” diye onun sözünü kesti Bazarov. “Hayır, bana sizin paranız lazım değil.”</p>

    <p>“Peki ne o zaman?” dedi Feneçka.</p>

    <p>“Ne?” diye tekrarladı Bazarov. “Bilin bakalım.”</p>

    <p>“Bilmece çözmeyi bilmem ben!”</p>

    <p>“Öyleyse ben size söyleyeyim; bana lazım olan... şu güllerden biri.”</p>

    <p>Feneçka tekrar gülmeye başladı, Bazarov’un isteği ona o kadar gülünç gelmişti ki, hatta bu arada ellerini bile çırpıyordu. Gülüyordu, aynı zamanda da gururlanıyordu. Bazarov büyük bir dikkatle ona bakıyordu.</p>

    <p>“Buyrun, buyrun,” dedi nihayet ve sıraya doğru eğilip gülleri ayırmaya koyuldu. “Hangisinden istersiniz, kırmızı mı, beyaz mı?”</p>

    <p>“Kırmızı, hem pek büyük olmasın.”</p>

    <p>Feneçka doğruldu.</p>

    <p>“İşte buyrun,” dedi ama uzattığı elini hemen geri çekti ve dudaklarını ısırarak kameriyenin girişine baktı, sonra etrafa kulak kabarttı.</p>

    <p>“Ne var?” diye sordu Bazarov. “Nikolay Petroviç mi?”</p>

    <p>“Hayır... Nikolay Petroviç tarlaya gittiler... Zaten ben ondan korkmuyorum ki... ama Pavel Petroviç... Bana öyle geldi ki...”</p>

    <p>“Ne oldu?”</p>

    <p>“Bana öyle geldi ki, buralarda dolaşıyorlar. Hayır... hiç kimse yok. Alın.” Feneçka gülü Bazarov’a uzattı.</p>

    <p>“Ne sebeple Pavel Petroviç’ten korkuyorsunuz?”</p>

    <p>“Beni hep korkutuyorlar. Konuşmaksa konuşmuyorlar ama öyle anlamlı bakıyorlar ki. Zaten siz de onu sevmiyorsunuz. Hatırlıyor musunuz, önceleri onunla hep tartışırdınız. Hangi konuda tartıştığınızı da bilmiyordum ama görüyordum, siz onu parmağınızın ucunda öyle bir oynatıyordunuz ki, fırıldak gibi.”</p>

    <p>Feneçka, kendine göre Bazarov’un Pavel Petroviç’i nasıl parmağının ucunda oynattığını elleriyle gösteriyordu.</p>

    <p>Bazarov gülümsedi.</p>

    <p>“Ya o beni yenmeye başlasaydı,” dedi, “yine benden yana çıkar mıydınız?”</p>

    <p>“Nasıl olur da sizden yana çıkabilirim? Yo hayır, hem sizinle baş edilmez zaten.”</p>

    <p>“Öyle mi sanıyorsunuz? Ama ben öyle bir el biliyorum ki, bir parmağıyla beni yere devirir.”</p>

    <p>“Nasıl bir elmiş bu?”</p>

    <p>“Sahiden bilmiyor musunuz? Koklayın, bana verdiğiniz gül ne kadar güzel kokuyor.”</p>

    <p>Feneçka boynunu uzattı ve yüzünü çiçeğe yaklaştırdı... Başındaki şal, omuzlarına doğru kaydı; kara, parlak, hafifçe dağınık saçları ortaya çıktı.</p>

    <p>“Durun, ben de sizinle birlikte koklamak istiyorum,” dedi Bazarov, eğildi ve onu aralık duran dudaklarından kuvvetlice öptü.</p>

    <p>Feneçka irkildi, ellerini Bazarov’un göğsüne dayadı ama pek kuvvetli dayanmıyordu. Bazarov onu tekrar öpebilir ve öpüşünü uzatabilirdi.</p>

    <p>Leylakların arkasından kuru bir öksürük duyuldu. Feneçka o anda sıranın öbür ucuna çekildi. Pavel Petroviç göründü, hafifçe eğildi ve öfkeli bir sıkıntıyla “Siz miydiniz?” deyip uzaklaştı. Feneçka hemen bütün gülleri topladı ve kameriyeden dışarı çıktı. “Günah işlediniz Yevgeniy Vasilyeviç,” diye fısıldadı çıkarken. Fısıltısında samimi bir sitem hissediliyordu.</p>

    <p>Bazarov bir süre önceki başka bir sahneyi hatırladı, hem utandı hem de fena halde canı sıkıldı. Ama o anda kafasını salladı, “resmen yaşlı zamparalar gibi davrandım” diye alay ederek kendisini kutladı ve odasının yolunu tuttu.</p>

    <p>Pavel Petroviç ise bahçeden çıktı ve ağır adımlarla ormana kadar gitti. Orada oldukça uzun bir süre kaldı ve kahvaltıya doğru geri döndüğünde yüzü o derece kararmıştı ki, Nikolay Petroviç, ona iyi olup olmadığını kaygıyla sordu.</p>

    <p>“Bilirsin, safrakesem bazen çok çalışır,” diye sakin bir yanıt verdi Pavel Petroviç.</p>
  </div>
</body>
</html>
