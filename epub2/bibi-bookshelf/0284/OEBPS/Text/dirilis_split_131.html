<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_128">XXIV</h2>

  <p class="normal">Hapishaneden eli boş dönmesine karşın Nehlüdov yine aynı heyecanlı, kıpır kıpır ruh hali içinde valiliğe, Maslova’nın affıyla ilgili belgenin gelip gelmediğini öğrenmeye gitti. Belge gelmemişti. Nehlüdov otele döndükten sonra hemen bunu Selenin’e ve avukata bildirmek için mektup yazmaya oturdu. Mektupları bitirip saate baktı, generalin evindeki yemeğe gitme zamanı gelmişti.</p>

  <p class="normal">Katyuşa’nın, af haberini nasıl karşılayacağı düşüncesi yolda yine aklına geldi. Onu nereye yerleştireceklerdi? Katyuşa’yla birlikte nasıl yaşayacaklardı? Simonson ne yapacaktı? Katyuşa’nın Simonson’a karşı tavrı ne olacaktı? Katyuşa’da meydana gelen değişikliği anımsadı. Bu arada onun geçmişini de anımsamıştı.</p>

  <p class="normal">“Unutmak, silip atmak gerek,” diye düşündü ve Katyuşa’yla ilgili düşünceleri kafasından atmaya çalıştı. “Zamanı gelince belli olacak hepsi de,” dedi kendi kendine ve generale nelerden söz etmesi gerektiğini düşünmeye başladı.</p>

  <p class="normal">Generalin evindeki, zengin insanların ve önemli memurların hayatının Nehlüdov’un alışkın olduğu lüksünü yansıtan yemek, uzun bir zaman yalnız bu lüksten değil, en küçük konforlardan bile yoksun kaldıktan sonra Nehlüdov’un çok hoşuna gitti.</p>

  <p class="normal">Ev sahibesi, Nikolay’ın sarayında nedimelik yapmış, Fransızcayı çok doğal, Rusçayı ise kendini zorlayarak konuşan, Petersburglu bir grande dame’dı.<sup class="calibre2"><a class="footnote-link" href="../Text/dirilis_split_136.html#footnote-600-88" id="footnote-600-88-backlink">[88]</a></sup> Dimdik duruyor, kollarını hareket ettirirken dirseklerini belinden ayırmıyordu. Kocasına karşı sakin ve biraz mahzun bir saygı gösteriyordu. Konuklarına karşı, yüzlerine bakarken farklı farklı hitap etse de son derece nazikti. Nehlüdov’u bir yakını gibi, çok ince, belli belirsiz övgülerle karşıladı. Nehlüdov, sahip olduğu erdemleri bu övgülerle yeniden öğrenmiş oldu ve bundan büyük bir haz duydu. Ev sahibesi Nehlüdov’a, onu Sibirya’ya getiren davranışın görülmemiş, ancak onurlu bir davranış olduğunu bildiğini ve benzeri az bulunur biri saydığını hissettirmişti. Bu ince övgüler ve generalin evindeki şık ve lüks eşyalar, Nehlüdov’un bu güzel ortamdan, lezzetli yemeklerden ve eğitimli insanlarla bir arada olmanın verdiği hafiflikten ve güzellikten aldığı hazza kendini tamamen kaptırmasına neden olmuştu. Son zamanlarda yaşadığı her şey, şimdi gerçek hayata gözlerini açtığı bir düştü sanki.</p>

  <p class="normal">Yemekte ev halkından, yani generalin kızından, kızın kocasından ve yaverinden başka, bir İngiliz, altın madeni sahibi bir tüccar ve Sibirya’daki uzak bir kentin valisi vardı. Bu insanların hepsi de Nehlüdov’un hoşuna gitmişti.</p>

  <p class="normal">Fransızcayı çok kötü, İngilizceyi ise son derece güzel ve bir hatip gibi etkileyici şekilde konuşan, sağlıklı, kırmızı yanaklı İngiliz çok şey görmüştü; Amerika, Hindistan, Japonya ve Sibirya’yla ilgili anlattıkları çok ilginçti.</p>

  <p class="normal">Toprak sahibi bir köylünün oğlu olan altın madeni sahibi genç tüccar, Londra’da dikilmiş, pırlanta düğmeli bir frak giymişti. Büyük bir kütüphaneye sahip olan, pek çok hayır işi yapan ve Avrupa’nın liberal düşüncelerini izleyen tüccar, sağlam bir köylü fidanına yapılmış Avrupa kültürü aşısıyla boy vermiş son derece yeni ve güzel bir tip olarak göründüğünden Nehlüdov’un hoşuna gitmiş ve ilgisini çekmişti.</p>

  <p class="normal">Uzak kentin valisi, Nehlüdov daha Petersburg’dayken hakkında o kadar çok konuşulan eski daire başkanının ta kendisiydi. Seyrek kıvırcık saçlı, mavi gözleri sevgi dolu, alt tarafı çok kalın, bakımlı beyaz elleri yüzüklerle süslü, gülümsemesi çok hoş, şişman bir adamdı. Ev sahibi, rüşvetçiler arasındaki tek rüşvet almayan kişi olduğu için bu valiyi beğeniyordu. Büyük bir müziksever ve kendisi de iyi bir piyanist olan ev sahibesi ise valiye, iyi bir müzisyen olduğu ve birlikte dört el piyano çaldıkları için değer veriyordu. Nehlüdov’un ruhsal durumu o derece iyiydi ki bu adam bile artık sevimsiz gelmiyordu ona.</p>

  <p class="normal">Her konuda yardıma hazır, neşeli, enerjik, maviye çalan kır sakallı askeri yaver de iyi yürekliliğiyle hoşuna gitmişti Nehlüdov’un.</p>

  <p class="normal">Ama Nehlüdov’un en çok hoşuna gidenler, generalin kızı ve damadının oluşturduğu genç, sevimli çiftti. Generalin kızı, her anı iki çocuğuyla dolu, saf yürekli, çirkince bir genç kadındı; âşık olup, uzunca bir süre anasıyla ve babasıyla mücadele ettikten sonra evlendiği kocası Moskova Üniversitesi’nden mezun liberal görüşlü, zeki ve alçakgönüllü biriydi, memur olarak çalışıyor ve istatistikle, özellikle de araştırdığı, sevdiği ve yok olmaktan kurtarmaya çalıştığı azınlık halklarla ilgileniyordu.</p>

  <p class="normal">Hepsi de Nehlüdov’a karşı kibar ve nazik olmanın ötesinde, yeni ve ilginç biriyle karşılaşmaktan memnundular. Yemek için yakasında beyaz haç nişanı olan askeri üniformasını giymiş olan general, Nehlüdov’u eski bir tanıdık gibi selamladıktan sonra konukları hemen mezelerin tadına bakmaya ve votka içmeye çağırdı. Generalin Nehlüdov’a yanından ayrıldıktan sonra ne yaptığını sorması üzerine, Nehlüdov postaneye gittiğini ve sabah sözünü ettiği kişinin affedildiğini öğrendiğini, şimdi de hapishaneyi ziyaret etmek için yine izin isteyeceğini söyledi.</p>

  <p class="normal">General masa başında işlerden söz etmekten galiba memnun olmamıştı, kaşlarını çattı, ama bir şey söylemedi.</p>

  <p class="normal">Yanında oturan İngilize Fransızca olarak:</p>

  <p class="normal">“Votka ister misiniz?” diye sordu. İngiliz votkayı tepesine dikip, bugün gezdiği kiliseyle fabrikayı anlattı, büyük sürgün hapishanesini bir kez daha görmek istediğini söyledi.</p>

  <p class="normal">General, Nehlüdov’a dönerek:</p>

  <p class="normal">“İşte bu çok iyi, birlikte gidebilirsiniz. Bir izin belgesi verin onlara,” dedi yaverine.</p>

  <p class="normal">Nehlüdov, İngilize:</p>

  <p class="normal">“Ne zaman gitmek istersiniz? diye sordu.</p>

  <p class="normal">“Hapishaneleri akşam ziyaret etmeyi yeğlerim,” dedi İngiliz. “Herkes yerindedir, her şey olduğu gibidir.”</p>

  <p class="normal">“Demek bütün güzelliğiyle görmek istiyor hapishaneyi? Görsün öyleyse. Ben kaç kere yazdım, kimse aldırış etmiyor. O zaman yabancı basından öğrensinler,” dedi general ve ev sahibesinin konukları buyur ettiği yemek masasına doğru yürüdü.</p>

  <p class="normal">Nehlüdov, ev sahibesiyle İngilizin arasında oturuyordu. Karşısında generalin kızı ve eski daire başkanı vardı.</p>

  <p class="normal">Yemek sırasında kâh İngilizin anlattığı Hindistan’la, kâh generalin şiddetle kınadığı Tonkinskiy araştırma grubuyla, kâh Sibirya’daki dolandırıcılık ve rüşvetçilikle ilgili olarak ara ara sohbet devam etti. Bu konuşmalar Nehlüdov’u çok ilgilendirmiyordu.</p>

  <p class="normal">Ancak yemekten sonra salonda kahve içilirken İngilizle ve ev sahibesiyle Gladstone hakkında çok ilginç bir sohbet başladı. Nehlüdov, karşısındakilerin dikkatini çeken çok zekice şeyler söylediğini düşündü. Güzel bir yemekten ve içkiden sonra yumuşacık bir koltukta, kibar ve görgülü insanlarla kahve içmek Nehlüdov’un giderek daha çok hoşuna gitmeye başlamıştı. İngilizin ricası üzerine ev sahibi hanımın ve eski daire başkanının piyanoya geçip çok iyi bildikleri<br class="chapter" />
  Beethoven’in Beşinci Senfoni’sini çalmaya başladıklarında Nehlüdov, uzun zamandır hissetmediği kendinden tam anlamıyla hoşnutluk halini hissetti, sanki ne kadar iyi bir insan olduğunu ancak şimdi anlamıştı.</p>

  <p class="normal">Piyano mükemmel, senfoninin çalınışı güzeldi. En azından bu senfoniyi bilen ve seven Nehlüdov’a öyle gelmişti. O çok güzel andante bölümünü dinlerken kendisinden ve sahip olduğu erdemlerden duyduğu hazzın yarattığı duygusallıkla burnunun sızladığını hissetti.</p>

  <p class="normal">Nehlüdov, uzun zamandır yaşamadığı bu keyişi anlar için tam ev sahibi hanıma teşekkür edip vedalaşmak ve gitmek istiyordu ki ev sahibinin kızı kararlı bir şekilde yanına yaklaşıp, yüzü kızararak:</p>

  <p class="normal">“Çocuklarımı soruyordunuz, onları görmek ister misiniz?” dedi.</p>

  <p class="normal">“Çocuklarını görmek herkese ilginç gelecek sanıyor,” dedi annesi, kızının sevimli münasebetsizliğine gülümseyerek. “Prensin hiç ilgisini çekmeyecektir.”</p>

  <p class="normal">Bu aşırı mutlu ana sevgisinden duygulanan Nehlüdov:</p>

  <p class="normal">“Tam tersine, hem de çok ilgimi çeker, lütfen yanlarına götürün,” dedi.</p>

  <p class="normal">General, damadı, altın madeni sahibi ve yaveriyle oturduğu oyun masasından gülerek:</p>

  <p class="normal">“Prense çocuklarını gösterecek,” diye bağırdı. “Görevinizi yerine getirin prens.”</p>

  <p class="normal">Bu arada biraz sonra çocukları hakkında bir yargıya varılacak olmasından heyecanlanmış görünen genç kadın, Nehlüdov’un önünden hızlı adımlarla iç taraftaki odalara doğru yürüyordu. Yüksek tavanlı, beyaz duvar kâğıtlı, koyu renk abajurlu küçük bir lambayla aydınlatılan üçüncü odada yan yana iki küçük karyola vardı. Karyolaların arasında ise omzunda beyaz peleriniyle Sibiryalılara özgü çıkık elmacık kemikli bir dadı oturuyordu. Dadı ayağa kalkıp selam verdi. Anne birinci yatağın üzerine eğildi. Yatakta, uzun bukleleri yastığın üzerine dağılmış iki yaşlarında bir kız minik ağzını açmış mışıl mışıl uyuyordu.</p>

  <p class="normal">Anne, altından minicik beyaz bir ayağın göründüğü el örgüsü mavi çizgili battaniyeyi düzeltirken:</p>

  <p class="normal">“İşte bu Katya,” dedi. “Güzel mi? Daha iki yaşında.”</p>

  <p class="normal">“Çok güzel!”</p>

  <p class="normal">“Bu da dedesinin verdiği isimle Vasyuk. Bambaşka bir tip. Sibiryalı. Öyle değil mi?”</p>

  <p class="normal">“Güzel bir çocuk,” dedi Nehlüdov yüzükoyun uyumakta olan çocuğa bakarak.</p>

  <p class="normal">“Sahi mi?” dedi anne anlamlı anlamlı gülümseyerek.</p>

  <p class="normal">Nehlüdov, zincirleri, tıraşlı kafaları, dayakları, ahlaksızlığı, ölmek üzere olan Krıltsov’u, tüm geçmişiyle birlikte Katyuşa’yı anımsadı. İmrendi ve kendisi için de böyle zarif, şimdi gözüyle gördüğüne benzer, tertemiz bir mutluluk diledi.</p>

  <p class="normal">Birkaç kez daha çocukları övüp, böylece bütün bu övgüleri açgözlülükle yutan anneyi bir parça da olsa memnun ettikten sonra genç kadının ardından, anlaştıkları gibi birlikte hapishaneye gitmek için İngilizin kendisini beklediği salona geldi. Yaşlı ve genç ev sahipleriyle vedalaşan Nehlüdov, İngilizle birlikte generalin evinin önüne çıktı.</p>

  <p class="normal">Hava değişmişti. Lapa lapa yağan kar, yolu, çatıyı, bahçedeki ağaçları, arabanın üstünü, atların sırtını örtmüştü. İngilizin kendi arabası vardı. Nehlüdov, İngilizin arabacısına hapishaneye gitmesini söyledi, kendi arabasına tek başına bindi ve karda zor ilerleyen, yumuşacık koltuklu arabasında, sevimsiz bir görevi yerine getirme duygusuyla İngilizin ardından yola koyuldu.</p>
</body>
</html>
