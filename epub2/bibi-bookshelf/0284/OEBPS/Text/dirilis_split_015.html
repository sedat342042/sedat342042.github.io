<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">XI</h2>

  <p class="normal">Mahkeme başkanı, iddianamenin okunması bittiğinde, üyelerle konuşup, şimdi her şeyi en küçük ayrıntısına kadar kesin olarak öğreneceğiz diyen bir ifadeyle Kartinkin’e döndü. Sola doğru eğilerek:</p>

  <p class="normal">“Köylü Simon Kartinkin,” diye söze başladı.</p>

  <p class="normal">Simon Kartinkin ayağa kalktı, ellerini pantolonunun yanlarına yapıştırdı, sessizce yanaklarını oynatmaya devam ederek ve tüm gövdesiyle öne doğru eğilerek dikildi.</p>

  <p class="normal">“17 Ocak 188 tarihinde Yevfimiya Boçkova ve Yekaterina Maslova’yla birlikte tüccar Smelkov’un çantasından para çalmakla ve daha sonra Yekaterina Maslova’yı tüccar Smelkov’un içkisine arsenik koymaya ve içirmeye ikna etmekle ve Smelkov’un ölümüne neden olmakla suçlanıyorsunuz. Suçunuzu kabul ediyor musunuz?” dedi ve sağ tarafa doğru eğildi.</p>

  <p class="normal">“Asla, çünkü bizim işimiz konuklara hizmet etmektir...”</p>

  <p class="normal">“Bunları sonra söylersiniz. Suçunuzu kabul ediyor musunuz?”</p>

  <p class="normal">“Hiçbir şekilde kabul etmiyorum efendim. Ben sadece...”</p>

  <p class="normal">“Sonra anlatırsınız. Suçunuzu kabul ediyor musunuz?” diye sakin ama kararlı bir sesle yineledi başkan.</p>

  <p class="normal">“Böyle bir şey yapmama olanak yok, çünkü...”</p>

  <p class="normal">Mübaşir, Simon Kartinkin’e doğru bir hamle yaparak acıklı bir fısıltıyla onu susturdu.</p>

  <p class="normal">Başkan, bu dava artık bitmiştir der gibi bir yüz ifadesiyle ve elinde bir kâğıtla masaya dayadığı dirseğinin yerini değiştirip Yevfimiya Boçkova’ya döndü:</p>

  <p class="normal">“Yevfimiya Boçkova, 17 Ocak 188 tarihinde Mavritanya Oteli’nde Simon Kartinkin ve Yekaterina Maslova’yla birlikte tüccar Smelkov’un çantasından parasını ve yüzüğünü çalmakla ve çaldıklarınızı aranızda paylaştıktan sonra suçunuzu gizlemek için tüccar Smelkov’a zehir içirmekle ve ölümüne neden olmakla suçlanıyorsunuz. Suçunuzu kabul ediyor musunuz?”</p>

  <p class="normal">“Benim hiçbir suçum yok,” diye cesur ve kararlı bir sesle konuşmaya başladı sanık. “Ben odaya girmedim bile... Ama şu aşağılık kadın yok mu işte o yaptı her şeyi.”</p>

  <p class="normal">“Bunları sonra anlatırsınız,” dedi başkan aynı sakin ve kararlı sesle. “Yani suçlu olduğunuzu kabul etmiyor musunuz?”</p>

  <p class="normal">“Parayı alan da, içkiyi içiren de, odaya giren de ben değilim. Zaten orada olsaydım dışarı atardım bu kadını.”</p>

  <p class="normal">“Suçlu olduğunuzu kabul etmiyor musunuz?”</p>

  <p class="normal">“Asla.”</p>

  <p class="normal">“Çok iyi.”</p>

  <p class="normal">“Yekaterina Maslova,” diye devam etti mahkeme başkanı, üçüncü sanığa dönerek, “genelevden Mavritanya Oteli’ne tüccar Smelkov’a ait çantanın anahtarıyla gelip bu çantadan para ve bir yüzük çalmakla suçlanıyorsunuz.” Ders verir gibi konuşuyordu. Bu arada maddi kanıtlar listesinde şişeden söz edilmediğini söyleyen sol tarafındaki üyeye doğru eğilmişti. “Çantadan parayı ve yüzüğü çalmakla,” diye yineledi başkan, “ve çaldıklarınızı paylaşıp tüccar Smelkov’la birlikte tekrar Mavritanya Oteli’ne geldikten sonra Smelkov’a içine zehir katılmış içki içirmekle ve ölümüne neden olmakla suçlanıyorsunuz. Suçunuzu kabul ediyor musunuz?”</p>

  <p class="normal">“Benim hiçbir suçum yok,” dedi Maslova çabuk çabuk. “İlk başta da söyledim, şimdi de söylüyorum ben almadım, ben almadım, ben hiçbir şey almadım, yüzüğü de bana o vermişti...”</p>

  <p class="normal">“İki bin beş yüz rublenin çalınmasında suçlu olduğunuzu kabul etmiyor musunuz?” dedi başkan.</p>

  <p class="normal">“Kırk ruble dışında hiçbir şey almadım diyorum.”</p>

  <p class="normal">“Peki tüccar Smelkov’un içkisine zehir kattığınızı kabul ediyor musunuz?”</p>

  <p class="normal">“Bunu kabul ediyorum. Ama bu tozun, bana söyledikleri gibi uyku ilacı olduğunu, zarar vermeyeceğini sanmıştım. Kötü bir şey olacağını düşünmediğim gibi, böyle bir şeyi istemedim de. Tanrı’nın huzurunda yemin ederim ki kötü bir şey olsun istemedim,” dedi Maslova.</p>

  <p class="normal">“Demek, tüccar Smelkov’un parasının ve yüzüğünün çalınmasında suçlu olduğunuzu kabul etmiyorsunuz,” dedi başkan. “Ama tozu verdiğinizi itiraf ediyorsunuz?”</p>

  <p class="normal">“Evet öyle, kabul ediyorum ama ben o tozun uyku ilacı olduğunu sanmıştım. Onu uyutmak için verdim, başka bir niyetim yoktu.”</p>

  <p class="normal">“Çok güzel,” dedi başkan. Elde ettiği sonuçlardan hoşnut olduğu görülüyordu. “O zaman olayın nasıl olduğunu anlatın,” dedi sırtını koltuğun arkalığına dayayıp, iki elini de masaya koyarak. “Olduğu gibi anlatın her şeyi. Açıkça itiraf ederek durumunuzu hafifletebilirsiniz.”</p>

  <p class="normal">Maslova hep aynı şekilde gözlerini dikmiş başkana bakıyor, hiçbir şey söylemiyordu.</p>

  <p class="normal">“Anlatın bakalım bu iş nasıl oldu.”</p>

  <p class="normal">“Nasıl mı oldu?” diye birden konuşmaya başladı Maslova. “Otele gittim, beni odaya götürdüler. O, odadaydı, çok da sarhoştu.” “O” sözcüğünü gözlerini açarak, korkuyla telaffuz etmişti. “Oradan gitmek istedim ama beni bırakmadı.”</p>

  <p class="normal">İpin ucunu kaçırmış ya da başka bir şey anımsamış gibi ansızın sustu.</p>

  <p class="normal">“E, sonra?”</p>

  <p class="normal">“Sonra mı? Sonra orada kaldım ve eve döndüm.”</p>

  <p class="normal">Bu sırada savcı yardımcısı doğal olmayan bir biçimde dirseğine dayanarak yarı yarıya ayağa kalkmış gibi duruyordu.</p>

  <p class="normal">“Soru sormak mı istiyorsunuz?” dedi başkan. Savcı yardımcısının olumlu yanıtı üzerine, bir el hareketiyle kendisine ait olan soru sorma hakkını ona devrettiğini belirtti.</p>

  <p class="normal">“Sanığın Simon Kartinkin’le önceden tanışıp tanışmadığını sormak istiyordum,” dedi savcı yardımcısı Maslova’ya bakmaksızın.</p>

  <p class="normal">Soruyu sorduktan sonra dudaklarını sıktı ve kaşlarını çattı.</p>

  <p class="normal">Başkan soruyu yineledi. Maslova ürkek bakışlarını savcı yardımcısının yüzüne dikti.</p>

  <p class="normal">“Simon’la mı? Tanışıyordum,” dedi.</p>

  <p class="normal">“Şimdi de bunun nasıl bir tanışıklık olduğunu öğrenmek istiyorum. Sık sık mı görüşürlerdi acaba?”</p>

  <p class="normal">Maslova, bakışlarını savcı yardımcısından başkana, sonra tekrar savcı yardımcısına çevirerek:</p>

  <p class="normal">“Nasıl bir tanışıklık mı? Beni otel müşterileri için çağırıyordu, tanışıklık falan değil,” diye yanıtladı.</p>

  <p class="normal">“Kartinkin’in müşteriler için neden başka kızları değil de özellikle Maslova’yı çağırdığını öğrenmek isterim,” dedi savcı yardımcısı, gözlerini kapatıp, şeytanca bir gülümsemeyle.</p>

  <p class="normal">Maslova, çevrede dolaştırdığı ürkek bakışlarını bir an Nehlüdov’un üzerinde durdurduktan sonra:</p>

  <p class="normal">“Bilmiyorum. Ben nereden bileyim? Kimi isterse onu çağırıyordu,” diye yanıtladı soruyu.</p>

  <p class="normal">Yüzüne kan hücum ettiğini hisseden Nehlüdov, “Tanıdı mı yoksa?” diye geçirdi içinden korkuyla; fakat Maslova onu başkalarından ayırt etmeksizin hemen kafasını çevirip, gözlerini ürkek bir ifadeyle yine savcı yardımcısına dikti.</p>

  <p class="normal">“O zaman sanık, Kartinkin’le aralarında yakın bir ilişki olduğunu kabul etmiyor demek? Çok iyi. Başka sorum yok.”</p>

  <p class="normal">Savcı yardımcısı hemen dirseğini masadan kaldırıp bir şeyler yazmaya koyuldu. Aslında yazdığı bir şey yoktu, yalnızca daha önceki bir notun üzerinden gidiyor, savcıların ve avukatların yaptığı gibi yazıyormuş gibi görünüyordu. Savcılar ve avukatlar, ustaca bir soru sorduktan sonra rakiplerini köşeye sıkıştıracak bir not eklerler konuşmalarına.</p>

  <p class="normal">Mahkeme başkanı, hemen sanığa hitap etmedi, çünkü bu sırada gözlüklü üyeye önceden hazırlanıp kaydedilmiş sorulara bir itirazı olup olmadığını soruyordu.</p>

  <p class="normal">“Sonra ne oldu?” diye sorularını sürdürdü başkan.</p>

  <p class="normal">Maslova başkana bakarak daha cesur bir ifadeyle devam etti:</p>

  <p class="normal">“Eve gittim, parayı patrona verip yattım. Tam dalmıştım ki, bizim kızlardan Berta ‘Kalk, senin tüccar yine geldi,’ diyerek uyandırdı beni. Gitmek istemedim ama madam gitmemi emretti. O, –Maslova, ‘o’ sözcüğünü yine açık bir korku ifadesiyle telaffuz etti– o, kızların hepsine içki ısmarladı, sonra da içki aldırmak istedi ama parası çıkışmadı. Patron ona inanmadı. O zaman beni oteldeki odasına gönderdi. Paranın nerede olduğunu, ne kadar almam gerektiğini söyledi. Ben de gittim.”</p>

  <p class="normal">Başkan bu sırada sol yanındaki üyeye fısıltıyla bir şey söylüyor ve Maslova’nın anlattıklarını duymuyordu ama her şeyi duyduğunu göstermek için Maslova’nın son sözlerini tekrarladı.</p>

  <p class="normal">“Siz gittiniz. Sonra ne oldu?” dedi.</p>

  <p class="normal">“Gittim ve söylediklerini bir bir yaptım. Odasına gittim. Odaya giderken yalnız değildim, Simon Mihayloviç’i ve onu da çağırdım,” dedi Maslova, Boçkova’yı göstererek.</p>

  <p class="normal">Boçkova:</p>

  <p class="normal">“Yalan söylüyor, ben gitmedim...” diye konuşmaya başlamıştı ki susturdular.</p>

  <p class="normal">Maslova, kaşlarını çatarak ve Boçkova’ya bakmaksızın devam etti:</p>

  <p class="normal">“Onların yanında dört tane on rublelik aldım.”</p>

  <p class="normal">“Peki, kırk rubleyi alırken sanık orada ne kadar para olduğunu fark etmedi mi?” diye tekrar sordu savcı.</p>

  <p class="normal">Savcı soru sorunca Maslova yine irkildi. Nedenini bilmiyordu ama bu adamdan kendisine bir kötülük geleceğini hissediyordu.</p>

  <p class="normal">“Saymadım, yalnız yüz rublelikler olduğunu gördüm.”</p>

  <p class="normal">“Sanık yüz rubleleri görmüş, başka sorum yok.”</p>

  <p class="normal">“Peki, sonra parayı götürdünüz mü?” diye devam etti başkan saate bakarak.</p>

  <p class="normal">“Götürdüm.”</p>

  <p class="normal">“Sonra?” diye sordu başkan.</p>

  <p class="normal">“Sonra beni yine alıp getirdi,” dedi Maslova.</p>

  <p class="normal">“Peki, içkisine tozu nasıl koydunuz?” diye sordu başkan.</p>

  <p class="normal">“Nasıl koyacağım, içkinin içine döküp içirdim.”</p>

  <p class="normal">“Neden?”</p>

  <p class="normal">Maslova yanıt vermeyerek derin derin iç çekti.</p>

  <p class="normal">Bir an sustuktan sonra:</p>

  <p class="normal">“Hâlâ gitmeme izin vermiyordu. Canımdan bezdirmişti. Koridora çıktım ve Simon Mihayloviç’e ‘Artık bıraksa yakamı, canım çıktı,’ dedim. Simon Mihayloviç ise ‘Bizi de bıktırdı. Uyku ilacı verelim diyoruz, uyuyunca sen de gidersin,’ dedi. ‘İyi,’ dedim. Bunun zararlı bir toz olduğu aklıma bile gelmedi. Bir kâğıt parçasına sarıp verdi. Odaya girdim. O, paravananın arkasında yatıyordu. İçeri girer girmez konyak vermemi söyledi. Masadan içki şişesini alıp iki kadehe doldurdum, birini kendime, birini ona. Onun kadehine tozu döktüm ve eline verdim. Bilseydim vermezdim.”</p>

  <p class="normal">“Peki yüzük elinize nasıl geçti?” diye sordu başkan.</p>

  <p class="normal">“Yüzüğü bana kendisi armağan etti.”</p>

  <p class="normal">“Ne zaman armağan etti?”</p>

  <p class="normal">“Onunla birlikte otel odasına gittiğimizde ben geri dönmek istedim, başıma vurdu, tarağım kırıldı. Ben kızdım, gitmek istedim. Gitmeyeyim diye parmağından yüzüğünü çıkarıp bana verdi,” dedi Maslova.</p>

  <p class="normal">Bu sırada savcı yardımcısı bir kez daha yerinden doğruldu, aynı yapmacık saşıkla birkaç soru daha sormak için izin istedi. İzin aldıktan sonra başını sırmalı yakasının üstüne eğerek sordu:</p>

  <p class="normal">“Sanığın tüccar Smelkov’un odasında ne kadar kaldığını öğrenmek isterim.”</p>

  <p class="normal">Maslova yine korkuya kapıldı ve bakışlarını huzursuzca savcı yardımcısından başkana kaydırarak çabuk çabuk:</p>

  <p class="normal">“Ne kadar kaldığımı hatırlamıyorum,” dedi.</p>

  <p class="normal">“Peki, sanık, tüccar Smelkov’un yanından ayrıldıktan sonra otel içinde bir yere uğrayıp uğramadığını hatırlıyor mu?”</p>

  <p class="normal">Maslova bir an düşündü.</p>

  <p class="normal">“Yandaki oda boştu, oraya girdim,” dedi.</p>

  <p class="normal">Heyecanlanarak doğrudan Maslova’ya hitap eden savcı yardımcısı:</p>

  <p class="normal">“Neden girmiştiniz?” diye sordu.</p>

  <p class="normal">“Üstümü başımı düzeltmek ve araba beklemek için girdim.”</p>

  <p class="normal">“Kartinkin odada sanıkla birlikte miydi, değil miydi?”</p>

  <p class="normal">“O da gelmişti.”</p>

  <p class="normal">“O neden gelmişti?”</p>

  <p class="normal">“Tüccarın şişesinde içki kalmıştı, birlikte içtik.”</p>

  <p class="normal">“Demek birlikte içtiniz. Çok güzel.”</p>

  <p class="normal">“Peki, sanıkla Simon’un arasında bir konuşma geçti mi, geçtiyse hangi konudaydı?”</p>

  <p class="normal">Maslova birden kaşlarını çattı, kıpkırmızı oldu ve hızlı hızlı konuşmaya başladı:</p>

  <p class="normal">“Ne mi konuştum? Hiçbir şey konuşmadım. Her şeyi anlattım size, daha fazla bir şey bilmiyorum. Bana istediğinizi yapın. Benim suçum yok, söyleyeceklerim bu kadar.”</p>

  <p class="normal">Savcı, başkana:</p>

  <p class="normal">“Başka sorum yok,” dedi ve omuzlarını doğal olmayan bir biçimde yukarı kaldırıp, konuşma metnine sanığın, Simon’la birlikte boş bir odaya girdiklerini itiraf ettiğini hızlı hızlı yazmaya koyuldu.</p>

  <p class="normal">Bir sessizlik oldu.</p>

  <p class="normal">“Söyleyeceğiniz başka bir şey var mı?”</p>

  <p class="normal">Maslova iç çekerek:</p>

  <p class="normal">“Her şeyi söyledim,” dedi ve yerine oturdu.</p>

  <p class="normal">Bunun üzerine başkan, önündeki kâğıda bir şey yazdı, sol yanındaki üyenin fısıltıyla söylediklerini dinleyip oturuma on dakika ara verildiğini açıkladıktan sonra hızla ayağa kalkarak salondan çıktı. Başkanla sol yanındaki, uzun boylu, sakallı, iri gözlü, iyi bakışlı üye arasındaki konuşma, bu üyenin midesinde hafif bir ekşime hissetmesi ve karnına masaj yapıp, hap yutmak istemesiyle ilgiliydi. Bu isteğini başkana söylemiş, bunun üzerine duruşmaya ara verilmişti.</p>

  <p class="normal">Yargıçlardan sonra jüri üyeleri, avukatlar, tanıklar da ayağa kalktılar ve önemli bir davanın bir bölümünü bitirmiş olmanın verdiği hoşnutlukla sağa sola dağıldılar.</p>

  <p class="normal">Nehlüdov jüri odasına gidip pencerenin önüne oturdu.</p>
</body>
</html>
