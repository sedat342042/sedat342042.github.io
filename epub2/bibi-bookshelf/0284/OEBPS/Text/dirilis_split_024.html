<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_23">XX</h2>

  <p class="normal">Ama ona inat, mahkeme uzadıkça uzuyordu: Tanıkların, bilirkişinin tek tek ifadelerinin alınmasından ve her zaman olduğu gibi savcı yardımcısıyla avukatların gösteriş yapmak için sordukları tüm gereksiz soruların yanıtlanmasından sonra başkan jüri üyelerini halkası çok geniş, besbelli ki çok kalın bir işaret parmağına takılan, pırlantalı bir yüzük ve zehirin incelendiği bir süzgeçten oluşan maddi kanıtları incelemeye çağırdı. Hepsi de mühürlenmiş ve etiketlenmişti.</p>

  <p class="normal">Savcı yardımcısı bir kez daha yerinden doğrulup, maddi kanıtların incelenmesinden önce doktorun verdiği otopsi raporunun okunmasını istediğinde jüri üyeleri kanıtlara bakmaya hazırlanıyorlardı.</p>

  <p class="normal">İsviçreli sevgilisine yetişmek için davayı olabildiğince hızlı yürüten başkan, bu kâğıdın okunmasının can sıkmaktan ve yemek saatini geciktirmekten başka hiçbir işe yaramayacağını ve savcı yardımcısının bunu sırf böyle bir hakkı olduğu için istediğini çok iyi bildiği halde karşı gelemedi ve kabul ettiğini açıkladı. Kâtip kâğıtları eline alıp yine bezgin bir sesle, “r” ve “l” harşerini “g” gibi söyleyerek okumaya başladı:</p>

  <p class="normal">“Dış muayene göstermiştir ki:</p>

  <p class="normal">1)Ferapont Smelkov’un boyu 2 arşın 12 verşoktur.”<sup class="calibre2"><a class="footnote-link" href="../Text/dirilis_split_136.html#footnote-600-10" id="footnote-600-10-backlink">[10]</a></sup></p>

  <p class="normal">Nehlüdov’un kulağına eğilen tüccar kaygılı bir ifadeyle:</p>

  <p class="normal">“Babayiğit adammış,” dedi.</p>

  <p class="normal">“2) Görünüşünden yaşının kırk civarında olduğu saptanmıştır.</p>

  <p class="normal">3) Ceset şişmiş durumdadır.</p>

  <p class="normal">4) Ten rengi her tarafta yeşilimsidir ve beneklerle, yer yer koyu lekelerle kaplıdır.</p>

  <p class="normal">5) Bedenin yüzeyindeki deri tabakası çeşitli büyüklüklerde kabarmış, yer yer de dökülmüştür ve iri parçalar halinde sallanmaktadır.</p>

  <p class="normal">6) Saçları koyu kumral ve gürdür, dokunulduğunda kolayca deriden ayrılmaktadır.</p>

  <p class="normal">7) Gözler, yuvalarından fırlamış ve saydam tabakanın rengi solmuştur.</p>

  <p class="normal">8) Burun deliklerinden, her iki kulaktan ve ağız boşluğundan köpüklü, kanlı bir sıvı akmaktadır, ağız aralık durumdadır.</p>

  <p class="normal">9) Yüzün ve göğsün şişmesi sonucu boyun hemen hemen kaybolmuştur.”</p>

  <p class="normal">vb. vb.</p>

  <p class="normal">Kentte keyif çatan tüccarın iriyarı, şişman, üstelik şişmiş ve çürümeye yüz tutmuş korkunç cesedinin dış muayenesiyle ilgili bütün ayrıntıların anlatılması bu şekilde dört sayfa boyunca yirmi yedi madde halinde devam ediyordu. Nehlüdov’un hissettiği belli belirsiz tiksinti duygusu cesedin ne durumda olduğunu anlatan bu raporun okunması sırasında daha da artmıştı. Katyuşa’nın yaşantısı, tüccarın burun deliklerinden akan köpüklü, kanlı sıvı, yuvalarından fırlamış gözler ve kendisinin Katyuşa’ya karşı davranışı... Bunların hepsi, Nehlüdov’a göre, aynı cins şeylerdi ve Nehlüdov, her yandan bunlarla sarılmış ve bunların içinde boğulmuştu. Dış muayene sonuçlarının okunması sona erdiğinde başkan derin bir soluk aldı ve raporun artık bittiğini umarak başını kaldırdı. Fakat kâtip hemen iç muayene raporunu okumaya başladı.</p>

  <p class="normal">Başkan yine başını eğip, bir koluna dayanarak gözlerini yumdu. Nehlüdov’un yanında oturan tüccar uyumamak için kendini zor tutuyor, arada sırada iki yana sallanıyordu; sanıklar ve arkalarındaki jandarmalar aynı şekilde hareketsiz oturuyorlardı.</p>

  <p class="normal">“İç muayene göstermiştir ki:</p>

  <p class="normal">1) Kafatası derisi, kafatası kemiklerinden kolayca ayrılmıştır ve hiçbir yerde bere saptanmamıştır.</p>

  <p class="normal">2) Kafatası orta kalınlıkta ve sağlamdır.</p>

  <p class="normal">3) Beynin dış zarında yaklaşık onar santimlik iki adet küçük pigment lekesi bulunmaktadır ve zarın rengi mattır,” vb. vb. şeklinde on üç madde daha devam ediyordu.</p>

  <p class="normal">Sonra bunları tanıkların adları, imzaları ve hekimin raporu izledi. Bu rapordan, otopsi sırasında midede, kısmen bağırsaklarda ve böbreklerde görülen ve protokole de kaydedilen değişikliklerin, büyük bir doğruluk payıyla, Smelkov’un ölümünün içkiyle birlikte midesine giren zehir yüzünden olduğu sonucuna varma hakkını verdiği anlaşılıyordu. Midedeki ve bağırsaklardaki değişikliklere bakarak mideye hangi zehirin girdiğini söylemek zordu; Smelkov’un midesinde çok miktarda alkol bulunduğu için zehirin mideye içkiyle birlikte girdiğini düşünmek gerekiyordu.</p>

  <p class="normal">Uykusu açılan tüccar:</p>

  <p class="normal">“Demek çok esaslı içmiş,” diye fısıldadı.</p>

  <p class="normal">Ancak bu protokolün bir saat kadar süren okunması, savcı yardımcısını tatmin etmemişti. Protokol okunup bittiğinde başkan, savcı yardımcısına dönerek:</p>

  <p class="normal">“İç organların tahlil sonuçlarının okunması, sanıyorum, gereksizdir,” dedi.</p>

  <p class="normal">Savcı yardımcısı, hafifçe yana eğilerek yerinden kalkıp, başkana bakmaksızın ama ses tonuyla bu tahlillerin okunmasını istemeye hakkı olduğunu ve bu hakkından vazgeçmeyeceğini, reddedilmesinin temyiz konusu olacağını hissettirerek, sert bir tavırla:</p>

  <p class="normal">“Ben bu tahlillerin okunmasını isterim,” dedi.</p>

  <p class="normal">Uzun sakallı, iyi bakışlı, gözleri aşağı doğru çekik, gastriti olan mahkeme üyesi kendisini çok halsiz hissederek başkana döndü:</p>

  <p class="normal">“Bunu okumanın ne gereği var? İşi uzatmaktan başka bir şeye yaramaz. Bunlar yeni bir şey getirmez ki...” dedi.</p>

  <p class="normal">Gözlüğü altın çerçeveli üye, karısından da hayattan da iyi bir şey beklemeyerek suratını asmış, gözünü ayırmadan ve hiçbir şey söylemeden önüne bakıyordu.</p>

  <p class="normal">Belgenin okunmasına başlandı. Kâtip, salondaki herkesi saran uyku havasını dağıtmak istercesine sesini yükselterek kararlı bir şekilde okumaya başlamıştı:</p>

  <p class="normal">“188 yılı Şubat’ının 15. günü, adli tıp bölümünün 638 numaralı emriyle aşağıda imzası bulunan ben, adli tıp müfettiş yardımcısının yanında:</p>

  <p class="normal">1) Sağ akciğer ve yüreği (altı funtluk<sup class="calibre2"><a class="footnote-link" href="../Text/dirilis_split_136.html#footnote-600-11" id="footnote-600-11-backlink">[11]</a></sup> cam kavanozun içinde),</p>

  <p class="normal">2) Midenin içindekileri (altı funtluk bir cam kavanozun içinde),</p>

  <p class="normal">3) Mideyi (altı funtluk bir cam kavanozun içinde),</p>

  <p class="normal">4) Karaciğeri, dalağı ve böbrekleri (üç funtluk bir cam kavanozun içinde),</p>

  <p class="normal">5) Bağırsakları (altı funtluk bir cam kavanozun içinde) inceledim.”</p>

  <p class="normal">Kâtip okumaya başladığında mahkeme başkanı, üyelerden birine doğru eğilerek bir şey fısıldamış, sonra öbürüne eğilerek olumlu yanıt alınca tam burada okumayı kestirmişti.</p>

  <p class="normal">“Mahkeme belgenin okunmasını gereksiz görüyor,” dedi.</p>

  <p class="normal">Kâtip sustu, kâğıtları topladı. Savcı yardımcısı öfkeli bir şekilde not almaya başladı.</p>

  <p class="normal">Başkan:</p>

  <p class="normal">“Sayın jüri üyeleri maddi kanıtları inceleyebilirler,” dedi.</p>

  <p class="normal">Jüri başkanı ve bazı jüri üyeleri, yerlerinden kalktılar, ellerini nereye koyacaklarını, ne yapacaklarını bilemeyerek masaya yaklaşıp, sırayla yüzüğü, şişeyi ve süzgeci incelediler. Hatta tüccar yüzüğü parmağına ölçtü.</p>

  <p class="normal">“Parmak da parmakmış ha,” dedi yerine döndükten sonra. “Mübarek salatalık kadar var,” diye ekledi. Zehirlenen tüccarı gözünde babayiğit biri olarak canlandırmak pek hoşuna gitmişti anlaşılan.</p>
</body>
</html>
