<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_50">XLVII</h2>

  <p class="normal">Nehlüdov uzun süredir kapının önünde bekliyordu.</p>

  <p class="normal">Hapishaneye geldikten sonra giriş kapısının zilini çalmış ve savcıdan aldığı izin kâğıdını nöbetçi gardiyana vermişti.</p>

  <p class="normal">“Kiminle görüşmek istiyorsunuz?”</p>

  <p class="normal">“Tutuklu Maslova’yı görmek istiyorum.”</p>

  <p class="normal">“Şimdi göremezsiniz, Müdür Bey meşgul.”</p>

  <p class="normal">“Odasında mı?” diye sordu Nehlüdov.</p>

  <p class="normal">Gardiyan:</p>

  <p class="normal">“Hayır, burada, ziyaretçi odasında,” diye yanıtladı. Gardiyan sanki bir şeyden utanıyormuş gibi geldi Nehlüdov’a.</p>

  <p class="normal">“Yoksa ziyaret günü mü bugün?”</p>

  <p class="normal">“Hayır, başka bir işi var,” dedi gardiyan.</p>

  <p class="normal">“Onunla nasıl görüşebilirim?”</p>

  <p class="normal">“Çıkar çıkmaz konuşursunuz. Bekleyin.”</p>

  <p class="normal">Bu sırada yan kapıdan üniformasının şeritleri pırıl pırıl, suratı cilalanmış gibi parlayan, bıyıkları tütün kokan bir başçavuş çıkıp gardiyana:</p>

  <p class="normal">“Neden buraya aldınız? Odaya alsanıza...” diye çıkıştı.</p>

  <p class="normal">Başçavuştaki gözle görülür rahatsızlığa şaşıran Nehlüdov, “Bana Müdür Bey’in burada olduğunu söylemişlerdi,” dedi.</p>

  <p class="normal">Bu sırada iç kapı açıldı ve kan ter içinde kalmış, kıpkırmızı olmuş Petrov çıktı.</p>

  <p class="normal">“Uzun zaman unutamaz,” dedi başçavuşa. Başçavuş gözleriyle Nehlüdov’u gösterince Petrov sustu, suratını asıp arka kapıya yöneldi.</p>

  <p class="normal">“Uzun zaman unutamayacak olan kim? Niye hepsi de bu kadar ezilip büzülüyorlar? Başçavuşun işaretinin nedeni neydi?” soruları geçiyordu Nehlüdov’un aklından.</p>

  <p class="normal">“Burada bekleyemezsiniz, yazıhaneye buyurun,” dedi başçavuş, Nehlüdov’a. Nehlüdov tam dışarı çıkmak üzereydi ki, müdür arka kapıda göründü. Emrinde çalışanlardan daha da mahcup durumdaydı. Soluk soluğa kalmıştı. Nehlüdov’u görünce gardiyana:</p>

  <p class="normal">“Fedotov, beşinci kadın koğuşundan Maslova’yı yazıhaneye çağırın,” dedi.</p>

  <p class="normal">Sonra Nehlüdov’a dönerek:</p>

  <p class="normal">“Buyurun,” dedi. Dik bir merdiven çıkıp, tek pencereli, bir yazı masasının ve birkaç sandalyenin olduğu küçük bir odaya geçtiler. Müdür yerine oturdu.</p>

  <p class="normal">“Ağır, çok ağır görevler,” dedi Nehlüdov’a. Kalın bir puro aldı.</p>

  <p class="normal">“Çok yorulmuşsunuz,” dedi Nehlüdov.</p>

  <p class="normal">“Bütün işlerden yoruldum, çok zor işler. Sen durumlarını kolaylaştırmak istiyorsun ama daha kötü oluyor; tek düşüncem var, buradan kurtulmak; ağır, çok ağır işler bunlar.”</p>

  <p class="normal">Nehlüdov, müdürün ne gibi bir zorluğu olduğunu bilmiyordu ama şu anda adamda bir acıma duygusu, bezgin ve umutsuz bir ruh hali görüyordu.</p>

  <p class="normal">“Evet, işinizin çok zor olduğunu tahmin ediyorum,” dedi Nehlüdov. “Neden bu işi yapıyorsunuz peki?”</p>

  <p class="normal">“Param yok, ailem...”</p>

  <p class="normal">“Ama eğer zor geliyorsa o zaman...”</p>

  <p class="normal">“Yine de onlara yararlı olduğumu, elimden geldiğince durumlarını hafiflettiğimi söyleyebilirim. Benim yerimde başkası olsa hiç de böyle davranmazdı. Dile kolay, iki bin küsur mahkûm var burada, hem de ne mahkûmlar. Nasıl davranacağını bilmek gerek. Onlar da insan, acıyorsun. Gevşek bırakmaya da gelmez.”</p>

  <p class="normal">Müdür geçenlerde mahkûmlar arasında çıkan ve ölümle sonuçlanan bir kavgayı anlatmaya başladı.</p>

  <p class="normal">Müdürün hikâyesi, gardiyanın peşinden Maslova’nın odaya girmesiyle kesildi.</p>

  <p class="normal">Nehlüdov onu kapıda, daha Maslova müdürü görmeden önce görmüştü. Yanakları kızarmıştı. Canlı adımlarla yürüyor, başını sallayarak sürekli gülümsüyordu. Müdürü görür görmez korkulu bir yüz ifadesiyle gözlerini ona dikti ama hemen toparlanıp canlı ve neşeli bir şekilde Nehlüdov’a döndü, gülümseyerek ve şarkı söyler gibi uzata uzata:</p>

  <p class="normal">“Merhaba,” deyip, önceki gibi değil, kuvvetlice sarsarak elini sıktı.</p>

  <p class="normal">Nehlüdov, Katyuşa’nın bugün kendisini karşılarkenki canlı görünüşüne biraz şaşırarak:</p>

  <p class="normal">“İmzalamanız için bir dilekçe getirdim,” dedi. “Dilekçeyi avukat yazdı, imzalanması gerekiyor, sonra Petersburg’a yollayacağız.”</p>

  <p class="normal">“İmzalayalım bakalım,” dedi bir gözünü kısıp gülümseyerek.</p>

  <p class="normal">Nehlüdov cebinden katlanmış bir kâğıt çıkararak masaya yaklaştı.</p>

  <p class="normal">“Burada imzalayabilir mi?” diye müdüre sordu Nehlüdov.</p>

  <p class="normal">“Buraya gel, otur,” dedi müdür, “al sana kalem. Okuman yazman var mı?”</p>

  <p class="normal">“Bir zamanlar biliyordum,” dedi Katyuşa ve eteğini düzeltip gülümseyerek masanın arkasına geçip oturdu. Küçük, hareketli eliyle kalemi beceriksizce tuttu ve gülerek Nehlüdov’a baktı.</p>

  <p class="normal">Nehlüdov ona imzalayacağı yeri gösterdi.</p>

  <p class="normal">Kâh Nehlüdov’a, kâh müdüre bakarak, kalemi kâh mürekkep hokkasına, kâh kâğıdın üzerine koyarak:</p>

  <p class="normal">“Başka bir şey lazım mı?” diye sordu.</p>

  <p class="normal">Nehlüdov, Katyuşa’nın elinden kalemi aldıktan sonra:</p>

  <p class="normal">“Size söyleyeceklerim var,” dedi.</p>

  <p class="normal">“Söyleyin bakalım,” dedi Katyuşa ve o anda sanki aklına bir şey gelmiş ya da uyumak istiyormuş gibi ciddileşti.</p>

  <p class="normal">Müdür kalkıp dışarı çıktı ve Nehlüdov Katyuşa’yla yalnız kaldı.</p>
</body>
</html>
