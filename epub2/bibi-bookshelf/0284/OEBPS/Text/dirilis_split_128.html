<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_125">XXI</h2>

  <p class="normal">Nehlüdov hızla akan geniş nehre bakarak salın kenarında dikiliyordu. Hayalinde birbiriyle yer değiştiren iki resim canlanıyordu: Ölüm döşeğindeki Krıltsov’un araba sarsıldıkça öfkeyle sallanan başı ve Simonson’la birlikte yolun kenarından canlı adımlarla yürüyen Katyuşa. Can çekişen ve ölüme hazırlanan Krıltsov’un bıraktığı etki çok ağır ve üzücüydü. Simonson gibi bir adamın sevgisini kazanmış, artık sağlam ve doğru iyilik yoluna adım atmış olan canlı Katyuşa’nın etkisi sevindirici olmalıydı aslında ama Nehlüdov’a bu da ağır bir etki olarak görünüyordu, bu ağırlıktan bir türlü kurtulamıyordu.</p>

  <p class="normal">Suyun üzerinden kentin uğultusu ve büyük bir çanın madeni titreşimleri geliyordu. Nehlüdov’un yanında duran arabacı ve salcılar birbiri arkasına şapkalarını ellerine alarak haç çıkardılar. Parmaklığa herkesten daha yakın bir yerde duran, Nehlüdov’un daha önce fark etmediği, kısa boylu, dağınık uzun saçlı yaşlı bir adam haç çıkarmadı, bunun yerine başını kaldırıp gözlerini Nehlüdov’a dikti. Adam yamalı bir kaftan, çuha pantolon, delik deşik, yamalı ayakkabılar giymişti. Omzunda küçük bir çanta, başında tüyü dökülmüş yüksek bir kürk şapka vardı.</p>

  <p class="normal">Nehlüdov’un arabacısı, şapkasını başına geçirip düzelttikten sonra:</p>

  <p class="normal">“Ne o ihtiyar sen dua etmiyor musun? Vaftizli değil misin yoksa?” dedi.</p>

  <p class="normal">Uzun, dağınık saçlı yaşlı adam, karşısındakine saldırmaya hazır kararlı bir tavırla ve sözcükleri birbiri ardına sıralayarak:</p>

  <p class="normal">“Kime dua edecekmişim?” dedi.</p>

  <p class="normal">“Kime olduğunu biliyorsun, Tanrı’ya tabii ki,” dedi arabacı alaycı bir dille.</p>

  <p class="normal">“O zaman göster bakalım, neredeymiş bu Tanrı?”</p>

  <p class="normal">Yaşlı adamın sözlerinde öyle ciddi, öyle sert bir şey vardı ki arabacı güçlü bir adamla karşı karşıya olduğunu hissederek şaşırmıştı biraz ama şaşırdığını belli etmiyordu. Susup kalmamak ve konuştuklarını dinleyen kalabalığın önünde rezil olmamak için hemen cevabı yapıştırdı:</p>

  <p class="normal">“Nerede mi? Bilirsin, gökte.”</p>

  <p class="normal">“Peki sen gittin mi oraya?”</p>

  <p class="normal">“Gittim ya da gitmedim, sana ne? Tanrı’ya dua etmek gerektiğini herkes bilir.”</p>

  <p class="normal">Yaşlı adam aynı hızlı konuşmayla ve kaşlarını iyice çatarak:</p>

  <p class="normal">“Tanrı’yı hiç kimse hiçbir yerde görmemiştir. Aslında baba olan tek oğul olarak görünmüştür,” dedi.</p>

  <p class="normal">“Anlaşılan sen dinsizin birisin,” dedi arabacı kamçısını kemerinin içine sokup, bir yandan da atın paldımını düzeltirken.</p>

  <p class="normal">Birisi güldü.</p>

  <p class="normal">“Sen hangi dindensin beybaba?” diye sordu salın kenarında arabasının yanında duran orta yaşlı bir adam.</p>

  <p class="normal">“Hiçbir dinden değilim. Bu yüzden de hiç kimseye, kendimden başka hiç kimseye inanmam,” diye yine aynı hızlı ve kararlı konuşmayla yanıt verdi ihtiyar.</p>

  <p class="normal">Nehlüdov lafa karışarak:</p>

  <p class="normal">“Kendine nasıl inanabilir insan?” dedi. “Yanılabilir.”</p>

  <p class="normal">İhtiyar başını sallayıp, kararlı bir şekilde:</p>

  <p class="normal">“Hayatta yanılmaz,” dedi.</p>

  <p class="normal">“Neden çeşit çeşit din var o zaman?” diye sordu Nehlüdov.</p>

  <p class="normal">“İnsanlar kendilerine değil başkalarına inandıkları için çeşit çeşit din var. Ben de insanlara inandım ve taygada gibi yolumu şaşırdım, hem öyle bir şaşırdım ki bulabileceğimi hiç ummuyordum. Çeşit çeşit tarikatlar. Her inanış bir tek kendini över, göklere çıkarır. Bak işte hepsi de kör enikler gibi dağılıp gittiler. İnanç çok, ama ruh bir tanedir. Sende de, bende de, onda da. Demek ki her birimiz kendi ruhumuza inansak hepimiz birleşmiş olacağız. Her insan kendine inansa herkes bir araya gelecek.”</p>

  <p class="normal">İhtiyar, bağıra bağıra konuşuyor, daha fazla insanın kendisini dinlemesi arzusuyla sürekli çevresine bakınıyordu.</p>

  <p class="normal">“Çoktan beridir mi bu inancı besliyorsunuz?” diye sordu Nehlüdov yaşlı adama.</p>

  <p class="normal">“Ben mi? Çok uzun zamandır. Yirmi üç yıldır peşimdeler.”</p>

  <p class="normal">“Nasıl yani?”</p>

  <p class="normal">“İsa’yı kovaladıkları gibi beni de kovalıyorlar. Yakalayıp, mahkemelerin kararına, papazların sözlerine uyup hapse tıkıyorlar, tımarhaneye bile yatırdılar. Ama bana bir şeycik yapamazlar, çünkü özgürüm ben. ‘Adın ne?’ diyorlar. Kendime bir ad verdiğimi sanıyorlar. Oysa benim bir adım yok. Ben her şeyi reddettim; ne adım, ne doğum yerim, ne baba adım var. Hiçbir şeyim yok benim. Ben bağımsız biriyim. ‘Adın ne?’ İnsan. ‘Kaç yaşındasın?’ Saymadım diyorum, sayamam da, çünkü ben her zaman vardım, her zaman da olacağım. ‘Anan baban kim?’ Benim Tanrı’dan ve yeryüzünden başka anam da yok, babam da diyorum. Tanrı babam, yeryüzü de anamdır. ‘Peki çarı çar olarak tanır mısın?’ Neden tanımayayım? O kendinin çarı, ben de kendimin. ‘Seninle de konuşulmaz,’ diyorlar. Ben de benimle konuş diye yalvarmadım sana diyorum. İşte böyle canımı sıkıyorlar.”</p>

  <p class="normal">“Peki şimdi nereye gidiyorsunuz?” diye sordu Nehlüdov.</p>

  <p class="normal">Yaşlı adam salın karşı kıyıya yaklaştığını fark edince:</p>

  <p class="normal">“Tanrı nereye götürürse. İş olsa çalışırım ama iş yok, dileniyorum,” diye bitirdi sözlerini, sonra kendisini dinleyenlerin yüzlerine zafer kazanmış gibi baktı.</p>

  <p class="normal">Sal kıyıya yanaşmıştı. Nehlüdov cüzdanını çıkarıp ihtiyara para uzattı. Adam parayı kabul etmedi.</p>

  <p class="normal">“Para almam. Ekmek alırım,” dedi.</p>

  <p class="normal">“Kusura bakma.”</p>

  <p class="normal">“Kusura bakacak bir şey yok. Sen beni üzmedin ki. Beni kimse üzemez zaten,” dedi ihtiyar ve çantasını omzuna takmaya koyuldu. Bu arada arabayı kıyıya indirip atları koşmuşlardı.</p>

  <p class="normal">Nehlüdov salcılara yüklü bir bahşiş verip arabaya bindikten sonra arabacı:</p>

  <p class="normal">“Canınız yarenlik etmek istedi galiba beyim,” dedi. “Herif serserinin biriydi.”</p>
</body>
</html>
