<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_46">XLIII</h2>

  <p class="normal">Maslova çevresine bakındı, başını yukarı kaldırıp, Nehlüdov’un da iyi bildiği bir hareketle göğsünü ileri çıkarıp, hazırım der gibi bir ifadeyle, iki tutuklu kadının arasına sokularak parmaklığa yaklaştı ve Nehlüdov’u tanımayarak, şaşkın, soru soran bakışlarını ona dikti.</p>

  <p class="normal">Ancak giysisinden zengin bir adam olduğunu anlayınca gülümsedi.</p>

  <p class="normal">Şehla gözleriyle gülümseyen yüzünü parmaklığa yaklaştırarak:</p>

  <p class="normal">“Bana mı geldiniz?” dedi.</p>

  <p class="normal">“Ben...” Nehlüdov, “siz” mi, yoksa “sen” mi, ne diyeceğini bilmiyordu ve sonunda “siz” demeye karar verdi. Sesi her zamankinden daha yüksek değildi. “Sizi görmek istemiştim... Ben şey...” dedi.</p>

  <p class="normal">Yanındaki hırpani kılıklı adam bu sırada:</p>

  <p class="normal">“Ağzında geveleyip durma, aldın mı, almadın mı sen onu söyle!” diye bağırdı.</p>

  <p class="normal">“Sana, ölüyor adam diyorlar, daha ötesi var mı?” diye bağırıyordu biri öbür yandan.</p>

  <p class="normal">Maslova, Nehlüdov’un söylediklerini duyamıyordu ama Nehlüdov konuşurken yüzünün aldığı ifade, birden onun kim olduğunu Katyuşa’ya anımsatmıştı. Fakat Katyuşa inanamadı kendisine. Ancak yüzündeki gülümseme kaybolmuş, alnı canı yanıyormuş gibi kırışmıştı.</p>

  <p class="normal">Gözlerini kısarak ve alnını daha çok kırıştırarak:</p>

  <p class="normal">“Ne dediğinizi duyamıyorum,” diye bağırdı.</p>

  <p class="normal">“Ben şey için...”</p>

  <p class="normal">“Evet, yapmam gerekeni yapacağım, suçumu itiraf edeceğim,” diye düşündü Nehlüdov. Bunu düşünür düşünmez de gözleri yaşlarla doldu, boğulacak gibi oldu, parmaklığa tutunup, hıçkıra hıçkıra ağlamamak için kendini zor tutarak hiçbir şey söylemeden öylece durdu.</p>

  <p class="normal">“Üstüne vazife olmayan işlere ne karışıyorsun diyorum sana,” diye bağırıyorlardı bir taraftan.</p>

  <p class="normal">Başka bir taraftan bir kadın tutuklu:</p>

  <p class="normal">“Bilmesine bilmiyorum ya, sen Tanrı’ya inan,” diye bağırıyordu.</p>

  <p class="normal">Maslova, Nehlüdov’u heyecanından tanımıştı. Yüzüne bakmadan:</p>

  <p class="normal">“Benzetiyorum, ama çıkaramadım,” diye bağırdı ve birden kıpkırmızı olan yüzü daha da asıldı.</p>

  <p class="normal">“Senden af dilemeye geldim,” dedi Nehlüdov yüksek sesle, ama ezberlenmiş bir ders gibi dümdüz, vurgusuz bir şekilde.</p>

  <p class="normal">Bu sözleri söyleyince utandı, çevresine baktı. Ama hemen aklına, utanmasının daha iyi olduğu, çünkü bu utanca katlanmak zorunda olduğu düşüncesi geldi. Yüksek sesle devam etti:</p>

  <p class="normal">“Affet beni, çok suçluyum...” diye bağırdı bir kez daha.</p>

  <p class="normal">Katyuşa kımıldamadan duruyor, şehla bakışlarını ondan ayırmıyordu.</p>

  <p class="normal">Nehlüdov daha fazla konuşamadı ve göğsünü sarsan hıçkırıkları tutmaya çalışarak parmaklıktan uzaklaştı.</p>

  <p class="normal">Nehlüdov’la ilgilenerek onu kadın görüşme odasına gönderen müdür yardımcısı bu bölüme gelmişti. Nehlüdov’u parmaklıktan uzakta görünce görüşmek istediği kişiyle neden konuşmadığını sordu. Nehlüdov burnunu sildi ve şöyle bir silkinip, sakin bir görünüm almaya çalışarak yanıtladı:</p>

  <p class="normal">“Parmaklığın arkasından konuşamıyorum, hiçbir şey duyulmuyor.”</p>

  <p class="normal">Müdür yardımcısı bir an düşündü.</p>

  <p class="normal">“E, o zaman bir süreliğine onu buraya alalım.”</p>

  <p class="normal">“Marya Karlovna!” diye gardiyan kadına seslendi. “Maslova’yı dışarı getirin.”</p>

  <p class="normal">Bir dakika sonra Maslova yandaki kapıdan çıktı. Yumuşak adımlarla Nehlüdov’un yanına kadar gelip durdu ve kaşlarını çatarak ona baktı. Siyah saçları tıpkı evvelki günkü gibi kıvrım kıvrım dağılmıştı, hasta gibi şiş ve solgun yüzü güzel ve son derece sakindi; yalnız siyah şehla gözleri, şiş göz kapaklarının altından pırıl pırıl parlıyordu.</p>

  <p class="normal">“Burada konuşabilirsiniz,” dedi müdür yardımcısı ve yanlarından uzaklaştı.</p>

  <p class="normal">Nehlüdov duvarın önündeki sıraya yaklaştı. Maslova müdür yardımcısına soran gözlerle baktı ve sonra hayretle omuzlarını kaldırıp Nehlüdov’un arkasından sıraya doğru yürüdü, eteğini düzelterek onun yanına oturdu.</p>

  <p class="normal">“Biliyorum, beni bağışlamanız zor,” diye söze başladı Nehlüdov ama gözyaşlarının konuşmasına engel olacağını hissederek yine durdu. “Geçmişi artık düzeltemesek bile bundan sonra elimden gelen her şeyi yapacağım. Söyleyin...”</p>

  <p class="normal">Katyuşa onun sorusuna yanıt vermeksizin ve şehla gözlerinin ona bakıp bakmadığı belirsiz:</p>

  <p class="normal">“Beni nasıl buldunuz?” diye sordu.</p>

  <p class="normal">Nehlüdov, Katyuşa’nın artık değişmiş, çirkinleşmiş yüzüne bakarak, “Tanrım! Bana yardım et. Ne yapmam gerektiğini söyle!” dedi içinden.</p>

  <p class="normal">“Evvelki gün sizin yargılandığınız mahkemede jüri üyesiydim,” dedi. “Beni tanımadınız mı?”</p>

  <p class="normal">“Hayır, tanımadım. Tanıyacak zaman mıydı? Hem etrafıma bakmadım,” dedi Katyuşa.</p>

  <p class="normal">Nehlüdov:</p>

  <p class="normal">“Bebek doğmuş muydu?” diye sordu ve yüzünün kızardığını hissetti.</p>

  <p class="normal">“Çok şükür daha o zaman öldü,” diye yanıtladı Katyuşa, bakışlarını ondan ayırıp kısa ve öfkeli bir şekilde.</p>

  <p class="normal">“Ne oldu, neden öldü?”</p>

  <p class="normal">“Ben de hastalanmıştım, neredeyse ölüyordum,” dedi Katyuşa gözlerini yerden kaldırmadan.</p>

  <p class="normal">“Halalarım sizi nasıl bıraktılar?”</p>

  <p class="normal">“Çocuklu bir hizmetçiyi kim yanında tutar? Anlar anlamaz kovdular. Ne söyleyeyim, hiçbir şey anımsamıyorum, her şeyi unuttum. Olan oldu, biten bitti.”</p>

  <p class="normal">“Hayır, bitmedi. Bu işi böyle bırakamam. Bundan sonra olsun günahımın bedelini ödemek istiyorum.”</p>

  <p class="normal">“Ödeyecek bir şey yok; olan oldu, geçti gitti,” dedi Katyuşa ve Nehlüdov’un hiç beklemediği bir şey yaptı, genç adamın yüzüne birden cilveli cilveli bakıp, acı acı gülümsedi.</p>

  <p class="normal">Maslova onu görmeyi hiç beklemiyordu, özellikle de şimdi ve burada. Bu yüzden Nehlüdov’un birden ortaya çıkması ilk anda onu şaşırtmış, aklından tümüyle çıkarıp attığı şeyleri anımsatmıştı. İlk anda sevdiği ve kendisini seven yakışıklı bir delikanlı tarafından önünde açılmış olan yeni, büyülü duygu ve düşünce dünyasını, daha sonra da aynı delikanlının anlaşılmaz kabalığını ve bu büyülü mutluluğun ardından gelen, bu mutluluğun doğurduğu bir yığın aşağılamayı ve acıyı anımsamıştı hayal meyal. Ve canı yanmıştı. Fakat bunu anlayabilecek durumda olmadığı için şimdi de her zaman yaptığını yapmıştı: Her zaman bu anıları kafasından kovmuş, onları aşağılık yaşantısının o özel sisiyle örtmeye çalışmıştı; işte şimdi yaptığı da buydu. Şimdi karşısında oturan bu adamı ilk anda bir zamanlar sevdiği o delikanlıyla birleştirmişti, fakat sonra bunun canını son derece acıtan bir şey olduğunu görünce vazgeçmişti. Bu tertemiz giyimli, sakalına kokular sürmüş şık beyefendi, onun için artık bir zamanlar sevdiği Nehlüdov değil, canları istediği zaman kendisi gibi yaratıklardan faydalanan, kendisi gibilerin de kendi çıkarları için yararlanmak zorunda oldukları adamlardan biriydi yalnızca. İşte bu yüzden cilveli cilveli gülümsemişti Nehlüdov’a. Hiçbir şey söylemiyor, genç adamdan nasıl yararlanabileceğini düşünüyordu.</p>

  <p class="normal">“Her şey bitti,” dedi Katyuşa. “Küreğe mahkûm ettiler işte.”</p>

  <p class="normal">Ve bu korkunç sözcük ağzından çıkar çıkmaz dudakları titremeye başladı.</p>

  <p class="normal">“Bir suçunuz olmadığını biliyordum, bundan emindim,” dedi Nehlüdov.</p>

  <p class="normal">“Suçsuz olduğumu herkes biliyor. Ben hırsız ya da soyguncu muyum? Her şeyin avukata bağlı olduğunu söylüyorlar,” diye devam etti. “Dilekçe vermek gerekirmiş, öyle diyorlar. Ama dediklerine göre çok para alıyorlarmış...”</p>

  <p class="normal">“Evet, herhalde öyledir,” dedi Nehlüdov. “Ben bir avukatla görüştüm.”</p>

  <p class="normal">“İyi bir avukat tutmak için paraya acımamak gerekiyor,” dedi Katyuşa.</p>

  <p class="normal">“Yapılabilecek her şeyi yapacağım.”</p>

  <p class="normal">Bir sessizlik oldu.</p>

  <p class="normal">Katyuşa yine öyle gülümsedi.</p>

  <p class="normal">“Benim sizden bir ricam olacak... Eğer mümkünse para isteyeceğim. Az bir şey... on ruble, fazlası gerekmez,” dedi birden.</p>

  <p class="normal">“Olur, tabii,” diye mahcup bir tavırla konuşmaya başladı Nehlüdov ve cüzdanına davrandı. Katyuşa odada bir aşağı bir yukarı dolaşan müdür yardımcısına bir göz attı hemen.</p>

  <p class="normal">“Onun yanında vermeyin, o uzaklaşınca, yoksa elimden alırlar.”</p>

  <p class="normal">Nehlüdov, müdür yardımcısı arkasını döner dönmez cüzdanını çıkardı ama adam tekrar yüzünü dönene kadar elindeki kâğıt on rubleliği vermeyi başaramadı. Parayı avucunun içinde buruşturdu.</p>

  <p class="normal">Bir zamanlar güzel olan, şimdi ise müdür yardımcısını ve onun parayı tutan elini izleyen şehla siyah gözlerin kötü pırıltılar saçtığı bu lekeli, şiş surata bakarken, “Artık ölü bir kadın bu,” diye düşündü. Ve bir an kararsız kaldı.</p>

  <p class="normal">Dün gece konuşan o ayartıcı ses, Nehlüdov’un ruhunda her zaman olduğu gibi yine konuşmaya başlamıştı ve onu çözmek zorunda olduğu sorunlardan uzaklaştırıp, davranışlarından ne sonuç çıkacağı, neyin yararlı olacağı konusuna götürmeye çalışıyordu.</p>

  <p class="normal">“Bu kadınla ilgili hiçbir şey yapamazsın,” diyordu ses, “sadece seni suya batırıp boğacak, başkalarına yararlı olmanı engelleyecek bir taş bağlamış olursun boynuna. Cebindeki bütün parayı verip, hoşça kal desen de bu işten sonsuza dek kurtulsan olmaz mı?”</p>

  <p class="normal">Ancak tam o anda ruhunda çok önemli bir şey meydana geldiğini, iç yaşantısının bu dakikada bir terazinin kefesinde durduğunu ve en ufak bir harekette kefelerden birine doğru kayacağını hissetti. Ve dün içinde duyduğu Tanrı’yı çağırarak bu hareketi yaptı. O anda da Tanrı içinden ses verdi. Katyuşa’ya her şeyi söylemeye karar vermişti artık.</p>

  <p class="normal">“Katyuşa! Senden af dilemeye geldim ama sen beni bağışlayıp bağışlamadığını, bir zaman gelip bağışlayabileceğini söylemedin,” dedi birden “sen” diye hitap etmeye başlayarak.</p>

  <p class="normal">Katyuşa onu dinlemiyor, bir Nehlüdov’un eline, bir müdür yardımcısına bakıyordu. Müdür yardımcısı arkasını döner dönmez Nehlüdov’un eline uzandı, parayı alıp kemerinin içine soktu.</p>

  <p class="normal">“Garip şeyler söylüyorsunuz,” dedi Katyuşa, Nehlüdov’a aşağılayıcı gelen bir gülümsemeyle.</p>

  <p class="normal">Nehlüdov, Katyuşa’da kendisine apaçık düşman olan, şimdiki halini savunan ve Nehlüdov’un onun yüreğine girmesine engel olan bir şey olduğunu hissediyordu.</p>

  <p class="normal">Fakat şaşırtıcı olan, bu şeyin Nehlüdov’u bırakın geriletmeyi, apayrı, yeni bir güçle Katyuşa’ya doğru daha da çok çekmesiydi. Katyuşa’yı manevi olarak uyandırması gerektiğini, bunun çok zor bir iş olduğunu hissediyordu; ama onu asıl çeken de bu işin zor olmasıydı. Şimdi Katyuşa’ya karşı daha önce hiçbir zaman ne ona ne de başka birine karşı hissetmediği, özel, kişisel bir şey içermeyen bir duygu içindeydi: Kendisi için Katyuşa’dan hiçbir şey istemiyordu. İstediği tek şey, Katyuşa’nın şimdiki halinden kurtulması, uyanması ve eskisi gibi olmasıydı.</p>

  <p class="normal">“Katyuşa neden böyle konuşuyorsun? Ben seni tanıyorum, o zamanki, Panovo’daki halini hatırlıyorum.”</p>

  <p class="normal">“Eskiyi hatırlayıp ne olacak,” dedi Katyuşa soğuk bir sesle.</p>

  <p class="normal">“Günahımı bağışlatmak, bedelini ödemek için anımsıyorum,” diye söze başlamıştı Nehlüdov. Onunla evleneceğini söylemek istiyordu ama Katyuşa’nın bakışıyla karşılaştı, bu bakışta öyle korkunç, kaba ve itici bir şey gördü ki sözünü tamamlayamadı.</p>

  <p class="normal">Bu sırada ziyaretçiler dışarı çıkmaya başlamışlardı. Müdür yardımcısı, Nehlüdov’un yanına gelip görüşme süresinin bittiğini söyledi. Maslova ayağa kalkarak sessizce kendisini götürmelerini bekledi.</p>

  <p class="normal">“Hoşça kalın, daha söylemem gereken çok şey vardı ama gördüğünüz gibi şimdi olanaksız,” dedi Nehlüdov ve elini uzattı. “Yine geleceğim.”</p>

  <p class="normal">“Galiba her şeyi söylediniz...”</p>

  <p class="normal">Katyuşa elini uzattı ama doğru dürüst sıkmadı.</p>

  <p class="normal">“Hayır, sizinle daha rahatça konuşabileceğimiz bir yerde bir kez görüşmeye çalışacağım, o zaman size söylemem gereken çok önemli bir şeyi de söyleyeceğim,” dedi Nehlüdov.</p>

  <p class="normal">Katyuşa hoşuna gitmek istediği erkeklere gülümsediği gibi bir gülümsemeyle:</p>

  <p class="normal">“Gelin bakalım,” dedi.</p>

  <p class="normal">“Bana kız kardeşimden daha yakınsınız,” dedi Nehlüdov.</p>

  <p class="normal">“Garip,” diye yineledi Katyuşa ve kafasını sallayarak parmaklığın arka tarafına geçti.</p>
</body>
</html>
