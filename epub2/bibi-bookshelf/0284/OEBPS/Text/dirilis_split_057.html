<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_56">LIII</h2>

  <p class="normal">Nehlüdov, kendisine büyük bir merakla bakan, açık sarı mahkûm önlüğü, kısa, geniş pantolon, galoş giymiş insanların arasından geçerek geniş koridordan geri dönerken (öğle yemeği zamanıydı ve hücrelerin kapıları açıktı) garip duygular içindeydi. Hem buradaki bu insanlara karşı acıma hem de onları buraya atan ve burada tutanlara karşı korku ve şaşkınlık duyuyor, bütün bunlara ses çıkarmadan baktığı için de kendisinden utanıyordu.</p>

  <p class="normal">Bir koridorda birisi galoşlarını takırdatarak bir hücrenin kapısından içeri koştu. Buradan çıkan insanlar, Nehlüdov’un önünde durup, eğilerek selam verdiler.</p>

  <p class="normal">“Efendimiz, nasıl diyeceğimi bilmiyorum ama emir buyursanız da hakkımızda artık bir karar verseler.”</p>

  <p class="normal">“Ben yönetici falan değilim, hiçbir şeyden haberim yok.”</p>

  <p class="normal">“Olsun, siz yöneticilere söyleyin,” dedi sinirli bir ses. “Hiçbir suçumuz yokken iki aydır burada çile dolduruyoruz.”</p>

  <p class="normal">“Nasıl olur? Niye?” diye sordu Nehlüdov.</p>

  <p class="normal">“Hapse tıktılar işte. Neredeyse ikinci aya girdik, oturup duruyoruz, nedenini biz de bilmiyoruz.”</p>

  <p class="normal">“Doğru, bu insanlar kimlik belgeleri olmadığı için tutuklanmışlardı,” dedi müdür yardımcısı. “Kendi illerine göndermek gerekiyordu ama oradaki hapishane yanmış, bu yüzden valilik göndermeyin dedi. Başka illerden olanları dağıttık ama bunları tutuyoruz.”</p>

  <p class="normal">“Sırf bu yüzden mi yani?” diye sordu Nehlüdov kapıda durarak.</p>

  <p class="normal">Tamamı mahkûm önlükleri içindeki yaklaşık kırk kişilik bir kalabalık Nehlüdov’un ve müdür yardımcısının etrafını sarmıştı. Aynı anda birkaç kişi birden konuşmaya başlamıştı. Müdür yardımcısı:</p>

  <p class="normal">“Teker teker konuşun,” diyerek durdurdu konuşanları.</p>

  <p class="normal">İçlerinden elli yaşlarında, uzun boylu, yakışıklı bir adam öne çıktı. Nehlüdov’a, kimlik belgeleri olmadığı için sınır dışı edildiklerini ve hapse atıldıklarını anlattı. Aslında kimlik belgeleri vardı ama iki hafta kadar süresi geçmişti sadece. Her yıl aynı bu şekilde kimlik belgelerinin süresi geçiyordu ama hiç ceza verilmiyordu, şimdiyse tutuklanmışlardı ve suçlu gibi iki aydır buradaydılar.</p>

  <p class="normal">“Hepimiz taş işçisiyiz, aynı ekipteniz. İlimizdeki hapishanenin yandığını söylüyorlar. Bizim bunda bir günahımız yok ki. Bir iyilik yapın bize.”</p>

  <p class="normal">Nehlüdov dinliyordu ama yakışıklı, yaşlı adamın söylediklerinden hemen hemen hiçbir şey anlamıyordu, çünkü bütün dikkatini yakışıklı taş işçisinin yanağındaki kılların arasında dolaşan çok ayaklı koyu gri büyük bir böceğe vermişti.</p>

  <p class="normal">“Nasıl olur? Sırf bunun için mi yani?” dedi Nehlüdov müdür yardımcısına dönerek.</p>

  <p class="normal">“Evet, yönetim hata etti, hepsini oturdukları yere göndermek gerekirdi,” dedi müdür yardımcısı.</p>

  <p class="normal">Müdür yardımcısı sözünü bitirir bitirmez kalabalığın içinden ufak tefek bir adam öne çıkıp, garip bir şekilde ağzını eğerek hiçbir neden yokken onlara burada çile çektirdiklerini anlatmaya başladı.</p>

  <p class="normal">“Köpekten beter...” diye söze başladı.</p>

  <p class="normal">“Hadi hadi fazla konuşma, kapa çeneni, yoksa bilirsin...”</p>

  <p class="normal">“Neyi bilecekmişim,” dedi ufak tefek adam umutsuzca. “Bizim bir suçumuz var mı?”</p>

  <p class="normal">Müdür yardımcısı:</p>

  <p class="normal">“Kes sesini!” diye bağırınca ufak tefek adam sustu.</p>

  <p class="normal">Nehlüdov, kapılardan bakan ve karşısına çıkan yüzlerce mahkûmun arasından geçerken:</p>

  <p class="normal">“Bu nasıl iş böyle?” diyordu kendi kendine.</p>

  <p class="normal">Koridordan çıktıklarında Nehlüdov:</p>

  <p class="normal">“Gerçekten suçsuz oldukları besbelli insanları mı tutuyorlar?” dedi.</p>

  <p class="normal">“Ne yapmamızı bekliyorsunuz? Bunların çoğu da yalan söyler. Onlara bakarsanız hepsi de suçsuzdur,” dedi müdür yardımcısı.</p>

  <p class="normal">“Evet ama bunların bir suçu yok ki zaten.”</p>

  <p class="normal">“Diyelim ki öyleler. Fakat halkın ahlakı çok bozuk. Sert davranmazsanız bir şey yapamazsınız. Öyle felaket tipler var ki, parmak ısırtırlar adama. Örneğin dün ikisini cezalandırmak zorunda kaldık.”</p>

  <p class="normal">“Nasıl bir ceza?” diye sordu Nehlüdov.</p>

  <p class="normal">“Emir üzerine sopayla döverek cezalandırdık...”</p>

  <p class="normal">“Hani fiziksel ceza kaldırılmıştı.”</p>

  <p class="normal">“Hakları ellerinden alınmış olanlar için değil. Bunlara uygulanıyor.”</p>

  <p class="normal">Nehlüdov, bir gün önce girişte beklerken gördüklerini anımsadı ve cezanın tam da o beklerken verildiğini anladı. Merak, üzüntü, şaşkınlık ve önceden de yaşadığı ama hiçbir zaman bu derece güçlü bir şekilde onu etkilemeyen ve gerçek, fiziksel bir bulantı haline dönüşen manevi bulantı duygusu kapladı içini.</p>

  <p class="normal">Müdür yardımcısının söylediklerini dinlemeksizin ve çevresine bakmaksızın koridorlardan hızla geçip yazıhaneye yöneldi. Müdür koridordaydı ve başka bir işe daldığı için Bogoduhovskaya’yı çağırtmayı unutmuştu. Bogoduhovskaya’yı çağırtmaya söz verdiğini Nehlüdov yazıhaneden içeri girdiğinde anımsadı ancak.</p>

  <p class="normal">“Onu çağırmaya hemen birini gönderiyorum, siz oturun,” dedi.</p>
</body>
</html>
