<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_57">LIV</h2>

  <p class="normal">Yazıhane iki odadan oluşuyordu. Öne doğru çıkıntı yapmış ve boyaları dökülmüş büyük bir sobanın ve iki kirli pencerenin bulunduğu birinci odanın bir köşesinde tutukluların boyunu ölçmek için kara bir ölçü aleti vardı, öbür köşede ise işkence yapılan her yerde İsa’nın öğretisiyle alay edercesine bulundurulan büyük bir İsa tasviri asılıydı. Bu birinci odada birkaç gardiyan ayakta duruyordu. Öbür odada ise duvar önlerinde ayrı gruplar ya da çiftler halinde yirmi kadar erkek ve kadın oturmuş, alçak sesle konuşuyorlardı. Pencerenin önünde bir yazı masası vardı.</p>

  <p class="normal">Müdür yazı masasının başında oturuyordu, Nehlüdov’u oradaki bir sandalyeye buyur etti. Nehlüdov oturdu ve odadaki insanları izlemeye koyuldu.</p>

  <p class="normal">İlk dikkatini çeken, kısa ceketli, hoş yüzlü bir delikanlıydı. Delikanlı, kara kaşlı yaşlıca bir kadının önünde dikilmiş, el kol hareketleriyle hararetli bir şeyler anlatıyordu. Yanı başında mavi gözlüklü yaşlı bir adam oturuyor ve mahkûm önlüklü genç bir kadının elini tutmuş, hiç kımıldamadan dinliyordu. Yüzünde donup kalmış bir korku ifadesiyle ortaokul öğrencisi bir çocuk gözlerini ayırmadan yaşlı adama bakıyordu. Onlara yakın bir yerde, köşede âşık bir çift oturuyordu: Kızın sarı saçları kısacık, yüzü çok hareketli ve sevimliydi, modaya uygun bir elbise giymiş gencecik bir kızdı; oğlan, yüz çizgileri ince, saçları dalgalı, muşamba ceket giymiş yakışıklı bir delikanlıydı. Köşede oturmuşlar, galiba aşktan kendilerini kaybetmiş, fısıldaşıyorlardı. Siyah elbiseli, kır saçlı bir kadın masaya hepsinden daha yakın oturuyordu. Herhalde bir anneydi. Gözlerini iri iri açmış, muşamba ceket giymiş, görünüşünden veremli olduğu anlaşılan bir delikanlıya bakıyor, bir şey söylemek istiyor ama gözlerinden akan yaşlar yüzünden konuşamıyordu. Başlamasıyla susması bir oluyordu. Delikanlı elinde bir kâğıt tutuyor ve galiba bu kâğıdı ne yapacağını bilemeyerek, öfkeli bir suratla kâğıdı buruşturup duruyordu. Onların yanında al yanaklı, iri gözlü, sırtında gri bir elbise ve pelerin olan topluca, güzel bir kız vardı. Kız, gözü yaşlı annenin yanında oturuyor ve şefkatle onun omzunu okşuyordu. Bu kızın her şeyi güzeldi: İri, apak elleri, kısa, dalgalı saçları, sert hatlı burnu ve dudakları; fakat yüzünün en güzel yeri iyilik ve dürüstlük okunan iri kahverengi gözleriydi. Bu güzel gözler, Nehlüdov içeri girdiğinde bir an için annenin yüzünden ayrılıp Nehlüdov’un bakışıyla buluşmuştu. Fakat hemen başını çevirip anneye bir şeyler söylemeye başlamıştı. Âşık çiftin yakınında asık suratlı, siyah saçları darmadağınık bir adam oturuyor ve hadıma benzeyen, köse ziyaretçisine sinirli sinirli bir şey anlatıyordu. Nehlüdov müdürün yanına oturmuş, büyük bir merakla çevresine bakıyordu. Kafası kazınmış küçük bir oğlan yanına yaklaşarak incecik sesiyle:</p>

  <p class="normal">“Siz kimi bekliyorsunuz?” diye sordu.</p>

  <p class="normal">Nehlüdov bu soru karşısında şaşırmıştı ama çocuğa bakıp da dikkatli, canlı gözleriyle ciddi, akıllı yüzünü görünce ona tanıdığı bir kadını göreceğini söyleyerek ciddi bir yanıt verdi.</p>

  <p class="normal">“Bu kadın kız kardeşiniz mi?” diye sordu çocuk.</p>

  <p class="normal">“Hayır, kız kardeşim değil,” diye şaşkın yanıtladı Nehlüdov. “Ya senin burada ne işin var?” diye sordu çocuğa.</p>

  <p class="normal">“Annemle birlikte kalıyorum. Siyasidir kendisi,” dedi çocuk gururla.</p>

  <p class="normal">Müdür, Nehlüdov’un çocukla konuşmasını yasalara aykırı bulmuş olmalı ki:</p>

  <p class="normal">“Marya Pavlovna, Kolya’yı yanınıza alın,” dedi.</p>

  <p class="normal">Marya Pavlovna, Nehlüdov’un dikkatini çekmiş olan iri gözlü, güzel kızdı. Ayağa kalktı. Boyu uzundu. Sağlam, geniş adımlarla, neredeyse bir erkeğinkini andıran yürüyüşüyle Nehlüdov’la çocuğun yanına geldi. Hafifçe gülümseyerek ve Nehlüdov’un gözlerinin içine son derece basit bir şekilde, sanki herkesle arasında basit, sevecen ve kardeşçe ilişkiler olacağından hiç kuşku olamazmış gibi safça bakarak:</p>

  <p class="normal">“Ne soruyor, kim olduğunuzu mu?” dedi Nehlüdov’a. “Her şeyi bilmesi gerekir,” dedi ve çocuğun yüzüne bakıp öyle iyi, öyle tatlı bir şekilde gülümsedi ki, çocuk da Nehlüdov da ellerinde olmadan ona gülümsediler.</p>

  <p class="normal">“Evet, kime geldiğimi soruyordu bana.”</p>

  <p class="normal">“Marya Pavlovna, yabancılarla konuşamazsınız. Siz de biliyorsunuz,” dedi müdür.</p>

  <p class="normal">“Tamam, tamam,” dedi kız ve iri, beyaz eliyle, kendisinden gözlerini ayırmayan Kolya’nın minik elini tutup, veremli delikanlının annesinin yanına döndü.</p>

  <p class="normal">“Bu çocuk kimin?” diye sordu Nehlüdov müdüre.</p>

  <p class="normal">“Siyasi tutuklu kadınlardan birinin. Çocuk hapishanede doğdu,” dedi müdür. Yüzünde çalıştığı kurumun az rastlanır bir yer olduğunu gösterir bir memnuniyet vardı.</p>

  <p class="normal">“Yok canım?”</p>

  <p class="normal">“Evet, şimdi annesiyle birlikte Sibirya’ya gidecek.”</p>

  <p class="normal">“Ya bu kız?”</p>

  <p class="normal">“Size yanıt veremem,” dedi müdür omuz silkerek. “İşte Bogoduhovskaya da geldi.”</p>
</body>
</html>
