<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_28">XXV</h2>

  <p class="normal">Mahkeme başkanıyla konuşmak ve temiz hava Nehlüdov’u biraz rahatlamıştı. Hissettiği duyguyu, bu sabahı alışılmadık koşullarda geçirdiği için abartmış olduğunu düşünüyordu şimdi.</p>

  <p class="normal">“Kesinlikle çok şaşırtıcı ve etkileyici bir rastlantı! Onun bundan sonraki hayatını kolaylaştırmak için yapılabilecek her şeyi bir an evvel yapmak gerekli. Hemen. Evet, Fanarin ya da Mikişin’in nerede oturduğunu mahkemeden öğrenmek gerek.” Bir anda bu iki ünlü avukatın adı aklına gelmişti.</p>

  <p class="normal">Nehlüdov, mahkeme binasına geri döndü, paltosunu çıkarıp yukarı çıktı. İlk koridorda Fanarin’e rastladı. Avukatı durdurup kendisiyle bir şey görüşmek istediğini söyledi. Fanarin onu sima olarak tanıyor ve adını biliyordu, elinden geleni yapmaktan memnun olacağını söyledi.</p>

  <p class="normal">“Gerçi yorgunum ama... eğer uzun sürmeyecekse meseleyi anlatın, gelin şuraya gidelim.”</p>

  <p class="normal">Fanarin, Nehlüdov’u yargıçlardan birinin çalışma odası olan bir odaya götürdü.</p>

  <p class="normal">“Evet efendim, konu nedir?”</p>

  <p class="normal">“Sizden öncelikle bu işe karıştığımı kimsenin bilmemesini rica edeceğim,” dedi Nehlüdov.</p>

  <p class="normal">“Pek tabii ki. Evet sizi dinliyorum...”</p>

  <p class="normal">“Bugün bir davada jüri üyesiydim ve suçsuz bir kadını kürek cezasına çarptırdık. Çok canım sıkıldı.”</p>

  <p class="normal">Nehlüdov, kendisi için de hiç beklenmedik bir şekilde kızardı ve duraksadı.</p>

  <p class="normal">Fanarin, parlayan gözleriyle bir an Nehlüdov’a baktı, sonra bakışlarını indirerek dinlemeye devam etti.</p>

  <p class="normal">“Evet efendim sonra,” dedi yalnızca.</p>

  <p class="normal">“Suçsuz birini mahkûm ettik. Davayı temyiz etmek ve yüksek mahkemeye götürmek istiyorum.”</p>

  <p class="normal">“Senato’ya,” diye düzeltti Fanarin.</p>

  <p class="normal">“Sizden bu işi üzerinize almanızı rica ediyorum.”</p>

  <p class="normal">Nehlüdov, işin en zor kısmını hemen bitirmek istiyordu, bu yüzden:</p>

  <p class="normal">“Bu işin ücretini ve mahkeme masraşarını ne kadar olursa olsun ben üstleneceğim,” dedi kıpkırmızı kesilerek.</p>

  <p class="normal">Avukat, Nehlüdov’un bu konudaki deneyimsizliğine hoşgörüyle gülümseyerek:</p>

  <p class="normal">“Tamam bu konuda anlaşırız,” dedi. “Hangi davaydı?”</p>

  <p class="normal">Nehlüdov anlattı.</p>

  <p class="normal">“Tamam efendim, yarın dosyayı alıp incelerim. Öbür gün, yo hayır, perşembe günü akşam saat altıda bana gelirseniz size yanıtımı bildiririm. Olur mu? Haydi gidelim, daha bir sürü düzeltmeler yapacağım.”</p>

  <p class="normal">Nehlüdov, vedalaşıp çıktı.</p>

  <p class="normal">Avukatla konuşmak ve onun Maslova’yı savunmak için şimdiden bir şeyler yapmayı kabul etmesi Nehlüdov’u daha da yatıştırmıştı. Binadan çıktı. Hava çok güzeldi. İlkbahar havasını sevinçle içine çekti. Arabacılar götürelim deseler de o yürümeyi yeğledi, Katyuşa’yla ve kendisinin ona karşı davranışıyla ilgili bir sürü düşünce ve anı kafasının içinde fır fır dönmeye başladı. Tekrar umutsuzluğa kapıldı, her şey tekrar karamsarlığa büründü. “Hayır, bunları sonra düşünürüm,” dedi içinden, “şimdi tam tersine bu kötü düşüncelerden kurtulmam gerek.”</p>

  <p class="normal">Korçaginler’deki yemek aklına geldi ve saatine baktı. Henüz geç değildi, yemeğe yetişebilirdi. Çanını çalarak bir atlı tramvay geçiyordu yanından. Koşup tramvaya atladı. Meydana gelince tramvaydan indi, güzel bir araba tuttu, on dakika sonra Korçaginler’in konağının önündeydi.</p>
</body>
</html>
