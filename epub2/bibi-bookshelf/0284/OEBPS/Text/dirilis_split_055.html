<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_54">LI</h2>

  <p class="normal">Aynı gün Maslennikov’un yanından doğruca hapishaneye giden Nehlüdov, müdürün artık bildiği evine yollandı. Yine aynı piyano sesleri duyuluyordu ama bu kez bir rapsodi değil, yine olağanüstü bir güçle, netlikle ve çabuklukla Clementi’nin etütleri çalınıyordu. Kapıyı açan gözü sargılı hizmetçi kadın, yüzbaşının evde olduğunu söyledi ve Nehlüdov’u küçük salona buyur etti. Burada bir divan, bir masa ve yünden örülmüş örtünün üzerinde pembe kâğıt abajurunun bir yanı yanmış büyük bir lamba vardı. Müdür yorgun ve sıkıntılı bir yüzle geldi. Üniformasının orta düğmesini iliklerken:</p>

  <p class="normal">“Buyurun efendim, ne arzu etmiştiniz?” dedi.</p>

  <p class="normal">“Vali yardımcısına gidip izin belgesi aldım,” dedi Nehlüdov kâğıdı uzatarak. “Maslova’yı görmek istiyorum.”</p>

  <p class="normal">Müzik sesi yüzünden iyi duyamayan müdür:</p>

  <p class="normal">“Markova’yı mı?” diye sordu.</p>

  <p class="normal">“Maslova’yı.”</p>

  <p class="normal">“Ha evet, evet!”</p>

  <p class="normal">Müdür ayağa kalkıp Clementi’nin etütlerinin geldiği kapıya doğru gitti.</p>

  <p class="normal">“Marusya birazcık ara versen, hiçbir şey duyulmuyor,” dedi. Sesinden, bu müziğin onun için bir sıkıntı kaynağı olduğu anlaşılıyordu.</p>

  <p class="normal">Piyano sustu, sinirli ayak sesleri duyuldu ve birisi kapı aralığından bir göz attı.</p>

  <p class="normal">Müdür, müziğin kesilmesiyle rahatlamışçasına kötü tütünden kalın bir sigara yaktı, Nehlüdov’a da ikram etti. Nehlüdov almadı.</p>

  <p class="normal">“Maslova’yı görmek istiyordum.”</p>

  <p class="normal">“Maslova’yı şimdi görmeniz pek uygun olmaz,” dedi müdür.</p>

  <p class="normal">“Neden?”</p>

  <p class="normal">“Ama bu sizin kabahatiniz,” dedi müdür hafifçe gülümseyerek. “Prens, bu kadının eline para vermeyin. Para vermek istiyorsanız bana verin, verdiğiniz paranın tamamı ona ait olacaktır. Dün ona para vermişsiniz herhalde, o da votka almış. Bu kötülüğün kökünü asla kazıyamıyorsun. Bugün de körkütük sarhoş olmuş, çıldırmış gibiydi.”</p>

  <p class="normal">“Sahi mi?”</p>

  <p class="normal">“Elbette, hatta sert önlemler almak zorunda kaldım, başka bir koğuşa gönderdim. Aslında sakin bir kadın ama lütfen para vermeyin eline. Bu insanlar böyledirler...”</p>

  <p class="normal">Nehlüdov bir gün öncesini bütün canlılığıyla anımsadı ve yine korkuya kapıldı.</p>

  <p class="normal">“Peki siyasi suçlu Bogoduhovskaya’yı görmem mümkün mü?” diye sordu bir süre sustuktan sonra.</p>

  <p class="normal">“Tabii ki mümkün,” dedi müdür. Bu sırada odaya giren ve gözlerini Nehlüdov’dan ayırmayacak şekilde başını çevirmiş babasına doğru yürüyen beş-altı yaşlarındaki kız çocuğa, “Sen ne istiyorsun? Önüne bak, düşeceksin,” dedi müdür, ayağı halıya takılan ve babasına doğru koşan küçük kıza gülümseyerek.</p>

  <p class="normal">“Eğer görüşmem mümkünse ben gideyim.”</p>

  <p class="normal">“Herhalde mümkündür,” dedi müdür. Bu sırada hâlâ Nehlüdov’a bakmaya devam eden küçük kızı kucağına alıp ayağa kalktı ve onu bir kenara bıraktıktan sonra antreye doğru yürüdü.</p>

  <p class="normal">Müdür daha gözü sarılı hizmetçinin tuttuğu paltoyu giyip kapıdan çıkmamıştı ki Clementi’nin canlı notaları yeniden duyuldu.</p>

  <p class="normal">“Konservatuvardaydı ama orada işler yolunda gitmedi. Aslında çok yeteneklidir,” dedi müdür merdivenden inerken. “Konserlere çıkmak istiyor.”</p>

  <p class="normal">Müdürle Nehlüdov hapishaneye doğru yürüdüler. Müdür yaklaştığında kapı hemen açıldı. Selama duran gardiyanlar onu gözleriyle uğurladılar. Girişte içi dolu fıçılar taşıyan, kafalarının yarısı tıraşlı dört adam çıktı karşılarına. Müdürü görünce adamların hepsi büzülüp küçüldüler. Hele biri eğilip iyice suratını astı. Adamın kara gözleri pırıl pırıl parlıyordu.</p>

  <p class="normal">“Elbette yeteneği geliştirmek, yetkinleştirmek gerek, köreltmek olmaz ama bu küçücük dairede, inanır mısınız, çok zor oluyor,” diye devam etti müdür konuşmasına. Tutukluların yüzüne bile bakmamıştı. Sonra yanında Nehlüdov’la, ayaklarını sürüye sürüye, yorgun adımlarla toplantı odasına doğru yürüdü.</p>

  <p class="normal">“Kimi görmek istemiştiniz?” diye sordu müdür.</p>

  <p class="normal">“Bogoduhovskaya’yı.”</p>

  <p class="normal">“Kulededir o. Beklemeniz gerekiyor,” dedi Nehlüdov’a.</p>

  <p class="normal">“Peki bu arada yangın çıkarmakla suçlanan ana oğul Menşov’larla görüşemez miyim?”</p>

  <p class="normal">“Onlar yirmi birinci koğuştadır. Buraya çağırabiliriz kendilerini.”</p>

  <p class="normal">“Menşov’u yattığı koğuşta göremez miyim?”</p>

  <p class="normal">“Toplantı salonunda daha rahat edersiniz.”</p>

  <p class="normal">“Öylesi bana daha ilginç geliyor.”</p>

  <p class="normal">“Tam da buldunuz ilginç olacak şeyi.”</p>

  <p class="normal">Bu sırada yan kapıdan giyim kuşamına düşkün müdür yardımcısı çıkmıştı.</p>

  <p class="normal">“Prensi Menşov’un koğuşuna götürün. Yirmi birinci koğuş,” dedi müdür, yardımcısına, “sonra da yazıhaneye getirin. Ben de görüşmek istediğiniz kişiyi çağırtayım bu arada. Adı ne demiştiniz?”</p>

  <p class="normal">“Vera Bogoduhovskaya,” dedi Nehlüdov.</p>

  <p class="normal">Müdür yardımcısı bıyıkları boyalı, çevresine çiçek kolonyası kokuları saçan, sarışın genç bir subaydı. Hoş bir gülümsemeyle Nehlüdov’a dönerek:</p>

  <p class="normal">“Buyurun, hapishanemizle mi ilgileniyorsunuz?” dedi.</p>

  <p class="normal">“Evet, aynı zamanda bana söylediklerine göre hiç suçu yokken buraya düşmüş bu adamla da ilgileniyorum.”</p>

  <p class="normal">Müdür yardımcısı omuz silkti. Konuğun pis kokular içindeki geniş koridora geçmesi için saygılı bir şekilde yol verirken:</p>

  <p class="normal">“Evet, oluyor böyle şeyler,” dedi sakince. “Onların yalan söyledikleri de oluyor. Buyurun.”</p>

  <p class="normal">Koğuş kapıları açıktı. Koridorda birkaç tutuklu vardı. Gardiyanları başıyla belli belirsiz selamlayan, duvar diplerinden koğuşlarına giden ya da asker gibi ellerini iki yana yapıştırmış, gözleriyle hapishane yöneticisini izleyerek kapıların önünde duran tutuklulara yan yan bakan müdür yardımcısı, Nehlüdov’u bu koridordan geçirip demir kapısı kilitli soldaki başka bir koridora götürdü.</p>

  <p class="normal">Bu koridor birincisinden daha dar, daha karanlıktı, daha da pis kokuyordu. İki yandan koridora asma kilitli kapılar açılıyordu. Kapıların üzerinde iki santimetre çapında göz delikleri vardı. Koridorda buruşuk, üzgün suratlı yaşlı bir gardiyandan başka kimse yoktu.</p>

  <p class="normal">“Menşov hangisinde?” diye sordu müdür yardımcısı gardiyana.</p>

  <p class="normal">“Soldan sekizinci.”</p>
</body>
</html>
