<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_38">XXXV</h2>

  <p class="normal">İlk ara verilir verilmez Nehlüdov ayağa kalktı ve bir daha mahkeme salonuna geri dönmemek niyetiyle koridora çıktı. Ona istediklerini yapabilirlerdi ama bu korkunç ve çirkin saçmalığa daha fazla katılamayacaktı.</p>

  <p class="normal">Nehlüdov, savcının odasını öğrenip oraya gitti. Odacı, savcı beyin çok meşgul olduğunu söyleyerek içeri bırakmak istemedi. Fakat Nehlüdov onu dinlemeyerek içeri girdi ve karşısına çıkan bir memurdan kendisinin jüri üyesi olduğunu ve çok önemli bir konuda görüşmesi gerektiğini savcıya haber vermesini rica etti. Prens unvanı ve iyi giyimi Nehlüdov’a yardımcı olmuştu. Memur, savcıya haber verdi ve Nehlüdov’u içeri bıraktılar. Savcı onu ayakta ve kendisiyle görüşmek için takındığı ısrarcı tavırdan duyduğu belirgin bir hoşnutsuzlukla karşıladı.</p>

  <p class="normal">“Ne istemiştiniz?” diye sert bir ifadeyle sordu savcı.</p>

  <p class="normal">Nehlüdov, kızararak ve yaşamını kesinlikle etkileyecek bir adım attığını hissederek hızlı ve kararlı bir biçimde:</p>

  <p class="normal">“Ben jüri üyesiyim, soyadım Nehlüdov, sanık Maslova’yı görmem gerekiyor,” dedi.</p>

  <p class="normal">Savcı, kısa kır saçlı, parlak gözleri fıldır fıldır, çıkık alt çenesinde kırpık, gür bir sakalı olan kısa boylu, esmer bir adamdı.</p>

  <p class="normal">“Maslova mı? Nasıl bilmem. Adam zehirlemekle suçlanmıştı,” dedi savcı sakince. “Onu ne için görecektiniz?” Sonra havayı yumuşatmak istercesine ekledi: “Nedenini bilmeden size izin veremem de.”</p>

  <p class="normal">“Benim için çok önemli bir konuda görüşmem gerekiyor,” dedi Nehlüdov kızararak.</p>

  <p class="normal">“Peki efendim,” dedi savcı ve gözlerini yukarı kaldırıp Nehlüdov’a dikkatle baktı. “Davası görülmüş müydü, yoksa görülecek mi?”</p>

  <p class="normal">“Dün yargılandı ve son derece yanlış bir kararla dört yıl kürek cezasına çarptırıldı. Oysa hiçbir suçu yok.”</p>

  <p class="normal">Savcı, Maslova’nın suçsuzluğuyla ilgili olarak Nehlüdov’un yaptığı açıklamayı hiç dikkate almaksızın:</p>

  <p class="normal">“Peki efendim. Daha dün hakkında karar verildiyse,” dedi, “kararın kesin olarak ilanından önce tutuklular hapishanesinde kalması gerekir. Orada da ancak belirli günlerde görüşmeye izin verilir. Size bu hapishaneye başvurmanızı öneririm.”</p>

  <p class="normal">Nehlüdov alt çenesi titreyerek ve karar anının yaklaştığını hissederek:</p>

  <p class="normal">“Fakat en kısa zamanda görmem gerekiyor onu,” dedi.</p>

  <p class="normal">Savcı endişeyle kaşlarını kaldırarak:</p>

  <p class="normal">“Peki, neden görmeniz gerekiyor?” diye sordu.</p>

  <p class="normal">“Suçsuz olduğu halde kürek cezasına çarptırıldığı için. Oysa tek suçlu benim,” dedi Nehlüdov. Sesi titriyordu, ayrıca da gereksiz bir şey söylediği hissine kapılmıştı.</p>

  <p class="normal">“Nasıl olur?” diye sordu savcı.</p>

  <p class="normal">“Çünkü onu iğfal ettim ve şimdi içinde bulunduğu duruma düşürdüm. Bu durumda olmasaydı böyle bir suçlamaya da uğramazdı.”</p>

  <p class="normal">“Bunun görüşmeyle bağlantısını yine de göremiyorum.”</p>

  <p class="normal">“Bağlantısı şu: Peşinden gitmek ve... ve onunla evlenmek istiyorum,” dedi Nehlüdov. Bu konudan söz etmeye başladığında hep olduğu gibi gözlerinde yaşlar belirmişti.</p>

  <p class="normal">“Ya demek öyle!” dedi savcı. “Gerçekten de çok ender görülen bir durum bu. Siz, Krasnoperskiy bölge yöneticilerindensiniz galiba?” diye sordu savcı. Şu anda bu garip kararını açıklamış olan Nehlüdov’la ilgili olarak eskiden duyduklarını anımsamış gibiydi.</p>

  <p class="normal">Nehlüdov kıpkırmızı kesilerek, öfke içinde:</p>

  <p class="normal">“Özür dilerim, bunun benim ricamla bir ilgisi olduğunu sanmıyorum,” diye karşılık verdi.</p>

  <p class="normal">Savcı belli belirsiz gülümseyerek ve en ufak bir şaşkınlık belirtisi göstermeksizin:</p>

  <p class="normal">“Elbette yok, fakat isteğiniz pek sıradan bir istek değil ve dolayısıyla alışılmış usullerin dışına çıkıyor...” dedi.</p>

  <p class="normal">“Peki, izin alabilir miyim?”</p>

  <p class="normal">“İzin mi? Evet, şimdi size bir izin kâğıdı yazarım. Buyurun oturun.”</p>

  <p class="normal">Savcı masaya gidip yerine oturdu ve yazmaya başladı.</p>

  <p class="normal">“Lütfen oturun.”</p>

  <p class="normal">Nehlüdov ayakta durmaya devam ediyordu.</p>

  <p class="normal">Savcı izin belgesini yazdıktan sonra merakla yüzüne bakarak kâğıdı Nehlüdov’a uzattı.</p>

  <p class="normal">“Bu arada jüri üyesi olarak artık duruşmaya katılamayacağımı da söylemek zorundayım,” dedi Nehlüdov.</p>

  <p class="normal">“Bildiğiniz gibi, mahkemeye geçerli nedenler bildirmeniz gerekiyor.”</p>

  <p class="normal">“Her türlü mahkemeyi sadece yararsız değil, aynı zamanda da ahlaksız saymam geçerli bir neden sayılır herhalde.”</p>

  <p class="normal">“Peki efendim,” dedi savcı dudağından eksik olmayan belli belirsiz gülümsemeyle. Bu gülümsemeyle sanki bu türden açıklamaları daha önce de duyduğunu ve bunların kendisini eğlendirdiğini göstermek istiyordu. “Peki efendim, fakat bir savcı olarak sizinle aynı görüşte olamayacağımı anlayışla karşılarsınız herhalde. Bu yüzden bunu bir dilekçeyle mahkemeye bildirmenizi öğütlerim, mahkeme dilekçenizi inceleyip nedenlerinizin geçerli olup olmadığına karar verip, geçerli bulmazsa size ceza verebilir. Mahkemeye başvurunuz.”</p>

  <p class="normal">“Ben söyleyeceğimi söyledim, başka bir yere de gitmeyeceğim,” dedi Nehlüdov öfkeyle.</p>

  <p class="normal">Savcı, bu garip ziyaretçiden bir an önce kurtulmak isteğiyle başını eğerek:</p>

  <p class="normal">“Güle güle,” dedi.</p>

  <p class="normal">Nehlüdov çıktıktan sonra savcının odasına giren mahkeme üyesi:</p>

  <p class="normal">“Kimdi o yanınızdaki?” diye sordu.</p>

  <p class="normal">“Krasnoperskiy kazasından biri, yerel meclisten tanırsınız, Nehlüdov, birtakım garip açıklamalar yaptı. Düşünebiliyor musunuz, jüri üyesiymiş ve dediğine göre, vaktiyle iğfal ettiği bir kız da sanıklar arasındaymış ve kürek cezasına çarptırılmış. Şimdi bu kadınla evlenmek istiyor.”</p>

  <p class="normal">“E, olamaz mı?”</p>

  <p class="normal">“Bana öyle söyledi... garip bir heyecan içindeydi.”</p>

  <p class="normal">“Günümüzün gençlerinde normal olmayan bir şey var.”</p>

  <p class="normal">“O kadar genç biri de değil.”</p>

  <p class="normal">“Şu sizin ünlü İvaşenkov canımdan bezdirdi azizim. İnsanın sabrını tüketiyor, konuşuyor da konuşuyor.”</p>

  <p class="normal">“Öylelerini durdurmak gerekir, yoksa gerçek birer engelleyici olurlar...”</p>
</body>
</html>
