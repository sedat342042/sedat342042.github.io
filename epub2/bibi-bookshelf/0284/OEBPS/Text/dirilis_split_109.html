<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_106">II</h2>

  <p class="normal">Marya Pavlovna ve Katyuşa gürültüye yaklaşırken gördükleri manzara şöyleydi: Sağlam yapılı, sarı palabıyıklı subay, kaşlarını çatmış, mahkûmun yüzüne vurduğu için acıyan sağ elini sol eliyle ovuşturuyor, arka arkasına ağza alınmadık küfürler savuruyordu. Karşısında bir eliyle kanayan yüzünü silen, öbürüyle de kucağında tiz çığlıklar atan, şala sarılı küçük bir kız çocuğunu tutan, kısa bir gömlek ve daha da kısa bir pantolon giymiş, kafasının yarısı tıraşlı, uzun boylu, zayıf bir mahkûm duruyordu.</p>

  <p class="normal">“Ben (çirkin bir küfür) göstereceğim karşı çıkmayı (yine bir küfür), karılara vereceksin onu,” diye bağırıyordu subay. “Tak kelepçeyi.”</p>

  <p class="normal">Subay, sürgüne giden ve Tomsk’ta tifodan ölen karısının bıraktığı küçük kızını bütün yol boyunca kucağında taşıyan bir mahkûma kelepçe takılmasını istiyordu. Mahkûmun kelepçeliyken bebeği taşıyamayacağını söylemesi, zaten ters tarafından kalkmış olan subayı kızdırmış, söz dinlemeyen mahkûmu tokatlamıştı.<sup class="calibre2"><a class="footnote-link" href="../Text/dirilis_split_136.html#footnote-600-86" id="footnote-600-86-backlink">[86]</a></sup></p>

  <p class="normal">Dayak yiyen mahkûmun karşısında bir konvoy askeri ve bir eline kelepçe takılmış, yan gözle bir subaya bir dayak yiyen, kucağında çocuk olan mahkûma somurtarak bakan kara sakallı bir başka mahkûm duruyordu. Subay, askere bir kez daha çocuğu alma emrini tekrarladı. Mahkûmlar arasında mırıltılar giderek daha duyulur hale geliyordu.</p>

  <p class="normal">“Tomsk’tan beri yürüyor, kelepçe takmamışlardı,” diye arka sıralardan boğuk bir ses duyuldu.</p>

  <p class="normal">“Köpek yavrusu değil, çocuk bu.”</p>

  <p class="normal">“Çocuğu nereye bıraksın ki?”</p>

  <p class="normal">“Yasaya aykırı,” dedi bir başkası.</p>

  <p class="normal">Subay kalabalığa doğru atılarak, arı sokmuş gibi bağırdı:</p>

  <p class="normal">“Kim o? Ben sana gösteririm yasayı. Kim söyledi? Sen mi? Sen mi?”</p>

  <p class="normal">“Herkes söylüyor. Çünkü...” dedi kısa boylu, geniş yüzlü bir mahkûm.</p>

  <p class="normal">Sözünü bitiremedi. Subay iki eliyle birden adamın yüzüne vurmaya başladı.</p>

  <p class="normal">“İsyan ediyorsunuz demek! Nasıl isyan edilirmiş göstereceğim size. Köpek gibi kurşuna dizeceğim. Amirlerim sadece teşekkür edecekler bana. Alın şu çocuğu!”</p>

  <p class="normal">Kalabalıktan çıt çıkmıyordu. Bir konvoy askeri umutsuzca ağlayan küçük kızı çekip aldı, bir başka asker, sessizce elini uzatan mahkûma kelepçe takmaya koyuldu.</p>

  <p class="normal">Subay bir yandan kılıcının kemerini düzeltirken konvoy askerine:</p>

  <p class="normal">“Kadınlara verin,” diye bağırdı.</p>

  <p class="normal">Küçük kız, kan lekesi olmuş şalın içinden minik kollarını çıkarmaya çalışırken ciyak ciyak ağlıyordu.</p>

  <p class="normal">Marya Pavlovna kalabalığın içinden çıkıp askere doğru yürüdü.</p>

  <p class="normal">“Bay subay, izin verirseniz kızı ben alayım.”</p>

  <p class="normal">Bebeği taşıyan konvoy askeri durdu.</p>

  <p class="normal">“Sen kimsin?” diye sordu subay.</p>

  <p class="normal">“Siyasi hükümlüyüm.”</p>

  <p class="normal">Anlaşılan Marya Pavlovna’nın güzel yüzü ve iri, güzel gözleri (teslim alma sırasında görmüştü Marya Pavlovna’yı) subayın üzerinde etkili olmuştu. Ölçüp biçer gibi hiçbir şey demeden kadının yüzüne baktı.</p>

  <p class="normal">“Benim için fark etmez, istiyorsanız alın. Onlara acıyorsunuz iyi de, ya kaçarsa hesabını kim verecek?”</p>

  <p class="normal">“Kucağında çocukla nasıl kaçabilir ki?” dedi Marya Pavlovna.</p>

  <p class="normal">“Sizinle çene yarıştıracak zamanım yok. Alın istiyorsanız.”</p>

  <p class="normal">“Vereyim mi?” diye sordu asker.</p>

  <p class="normal">“Ver.”</p>

  <p class="normal">Marya Pavlovna kızı kendisine çekmeye çalışarak:</p>

  <p class="normal">“Gel bana,” dedi.</p>

  <p class="normal">Fakat askerin kollarından babasına gitmeye çalışan kız bağırmaya devam ediyor ve Marya Pavlovna’ya gitmek istemiyordu.</p>

  <p class="normal">Maslova torbasından bir simit çıkararak:</p>

  <p class="normal">“Durun Marya Pavlovna, bana gelir,” dedi.</p>

  <p class="normal">Kız, Maslova’yı tanıyordu, Maslova’yı ve simiti görünce onun kucağına gitti.</p>

  <p class="normal">Ortalık sessizleşti. Kapı açıldı, kafile dışarı çıkıp sıraya girdi, askerler mahkûmları bir kez daha saydılar, torbaların ağzını bağladılar, torbaları ve zayıf, yürüyemeyecek durumda olanları arabalara bindirdiler. Maslova kucağında küçük kızla Fedosya’nın yanına geçti. Bu süre içinde olup bitenleri izleyen Simonson, bütün emirlerini vermiş, artık üstü kapalı arabasına binmek üzere olan subaya doğru geniş ve kararlı adımlarla yaklaştı.</p>

  <p class="normal">“Kötü davrandınız bay subay,” dedi Simonson.</p>

  <p class="normal">“Defol yerine, senin üstüne vazife değil.”</p>

  <p class="normal">Simonson gür kaşlarının altından subayın yüzüne dikkatle bakarak:</p>

  <p class="normal">“Benim vazifem kötü davrandığınızı söylemekti ve ben vazifemi yaptım,” dedi.</p>

  <p class="normal">Subay, Simonson’un söylediklerini önemsemeyerek:</p>

  <p class="normal">“Tamam mı? Kafile marş marş!” diye bağırdı ve arabacı askerin omzuna tutunup arabasına bindi.</p>

  <p class="normal">Kafile hareket etti, sıralar yürüdükçe yayılarak, sık bir ormanın ortasından geçen, iki yanına hendek kazılmış çamurlu bir yola çıktı.</p>
</body>
</html>
