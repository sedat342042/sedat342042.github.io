<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ana</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_23"><span class="idebold">XX</span></h2>

  <p class="normal">Pavel'in sesini duydu:</p>

  <p class="normal">"Yoldaşlar! Askerlerden korkmayın, onlar da bizim gibi insan! Bizi neden öldürsünler? Biz, herkes için adalet istiyoruz. Bu adalete onların da ihtiyacı var. Şu anda bunun farkında değiller, ama ölümün ve zulmün bayrağı altından ayrılarak, bizimle birlikte özgürlüğün bayrağı altında yer alacakları günler yakındır! Herkesin bizim adaletimizi bir an önce görebilmesi için daha hızlı yürümek zorundayız. İleri yoldaşlar! Daima ileri!"</p>

  <p class="normal">Pavel'in sert sesi havada net bir şekilde çınladığı halde kalabalık dağılıyor, insanlar evlerine gitmek üzere gruptan ayrılarak ara sokaklara dalıyorlardı. Grup bir üçgen halini almıştı, üçgenin ucunda Pavel yer alıyor ve bayrak da başının üzerinde alev gibi ışıyordu. Sürekli çalkalanan kalabalık, şimdi de her an uçmaya hazır bir şekilde kanatlarını açmış bekleyen kara bir kuş şeklini almış ve Pavel de sanki kuşun gagası olmuştu...</p>

  <p class="normal">Ana sokağın sonunda, meydanın girişini kapatan tek tip insanlardan oluşmuş gri bir duvar gördü. Her birinin omzunda bir süngü buz gibi parlıyor ve bu parıltıdan işçilerin üzerine doğru esen soğuk hava ananın içine işliyordu.</p>

  <p class="normal">Kalabalığın arasına dalarak, bayrağın yanındaki tanıdığı kişilerin yakınına doğru ilerledi. Ve şimdi, tanıdığı kişilerle tanımadıkları iç içe girmişti. Uzun boylu, tek gözü kör bir adama yapışarak, kalabalığın içinde sıkışıp kaldı. Adam, sağlam gözünü anaya doğru çevirerek, "Hey, ne oluyor? Sen de kimsin?" diye bağırdı.</p>

  <p class="normal">Ana, "Ben Pavel Vlasov'un annesiyim," diye karşılık verdi. Elinde olmadan dizleri ve dudakları titriyordu.</p>

  <p class="normal">"Ooo!" dedi tek gözlü adam.</p>

  <p class="normal">Pavel'in sesi yeniden yükseldi:</p>

  <p class="normal">"Hep ileri yoldaşlar! Daima ileri! Bütün bir yaşam var önümüzde. Şarkıyı söylemeye devam edelim."</p>

  <p class="normal">Ortalığa kaygılı bir sessizlik çökmüştü, en ufak bir ses dahi çıkmıyordu. Bayrak daha yukarı kalktı ve kalabalığın üzerinde salınarak gri asker duvarının bulunduğu yere doğru ağır ağır ilerlemeye başladı. Ana gözlerini kapatarak derin bir iç çekti, bütün vücudunda bir ürperti dolaştı. Koca kalabalıktan yalnızca dört kişi kalmıştı; Pavel, Andrey, Samoylov ve Mazin...</p>

  <p class="normal">Mazin'in duru sesi birdenbire, titrek ve ağır ağır yükseldi:</p>

  <p class="normal"><span class="ideitalik">"Siz ki kurban oldunuz..."</span></p>

  <p class="normal">Tek başına bir şarkı tutturmuştu. İki kalın ses daha ona katıldı. Kalabalık, şarkının ritmine ayak uydurarak yeniden yürümeye başladı. Sonra başka bir şarkıya geçildi. Fedya'nın sesi parlak bir şerit gibi havada dalgalanıyordu:</p>

  <p class="indentmetin"><span class="ideitalik">"Siz ki her şeyinizi feda ettiniz</span></p>

  <p class="indentmetin"><span class="ideitalik">Özgürlük uğruna!.."</span></p>

  <p class="normal">Yoldaşları bir ağızdan:</p>

  <p class="indentmetin"><span class="ideitalik">"Özgürlük uğruna!.."</span></p>

  <p class="normal">diye tekrarladılar.</p>

  <p class="normal">Az ilerden, başkalarının felaketine sevinen bir ses, "Cenaze marşı söylüyor, itoğlu itler!" diye bağırdı.</p>

  <p class="normal">"Kapatın şunun çenesini!" diyen öfkeli bir ses yükseldi.</p>

  <p class="normal">Ana kollarını göğsünde kavuşturarak etrafına bakındı ve biraz önce sokağı dolduran yoğun kalabalığın, kararsız ve tedirgin bir şekilde bayrakla birlikte kendilerinden uzaklaşan grubu izlediğini gördü. Bayrakla birlikte gidenlerin peşinde ancak bir on kişi kalmış, bunların da her adımda birisi, ateşten bir duvara çarpmış gibi sendeleyerek grubu terk ediyordu.</p>

  <p class="normal">Fedya sanki şarkının sözlerinde bir kehaneti dile getirir gibi:</p>

  <p class="indentmetin"><span class="ideitalik">"Zalim düzen yıkılacak!.."</span></p>

  <p class="normal">diye bağırıyordu.</p>

  <p class="normal">Diğerleri de gür seslerle koro halinde kendilerinden emin ve tehditkâr bir şekilde tekrarlıyordu:</p>

  <p class="indentmetin"><span class="ideitalik">"Halk ayağa kalkacak!.."</span></p>

  <p class="normal">O sırada birtakım sesler, şarkının düzenli akışı içinde kulaklara çalındı.</p>

  <p class="normal">"Hazır ol!"</p>

  <p class="normal">İlerden tiz bir ses çınladı:</p>

  <p class="normal">"Vuruşma pozisyonu al!"</p>

  <p class="normal">Süngüler havada uyumlu hareketlerle dönerek hain bir parıltıyla, bayrağa doğru yöneldiler.</p>

  <p class="normal">"İleri marş!"</p>

  <p class="normal">Tek gözlü adam, "İşte saldırıyorlar!" diye tekrarlayarak, elleri cebinde, tabanları yağlayarak kaçtı.</p>

  <p class="normal">Ana soluğunu tutmuş, bakıyordu. Askerlerden oluşan gri kalabalık bütün sokağa yayılarak düzenli adımlarla yürümeye başlamıştı, önlerindeki süngüler seyrek dişli çelik bir tarak gibi soğuk soğuk parlamaktaydı. Ana, oğluna doğru atılırken, Andrey'in de bacaklarını açarak Pavel'in önüne geçtiğini ve uzun boyuyla ona siper olduğunu gördü.</p>

  <p class="normal">Pavel keskin bir sesle bağırdı:</p>

  <p class="normal">"Yanıma, yoldaşlar!"</p>

  <p class="normal">Andrey ellerini arkasında kavuşturmuş, başını yukarıya kaldırmış, onu duymamış gibi şarkı söylüyordu. Pavel, onu omzuyla iteleyerek tekrar bağırdı:</p>

  <p class="normal">"Bunu yapmaya hakkın yok, sırana geç! Bayrak en önde gider!"</p>

  <p class="normal">Kısa boylu sıska bir subay pırıl pırıl parlayan kılıcını havada savurarak acı bir sesle bağırdı:</p>

  <p class="normal">"Dağılın!"</p>

  <p class="normal">Bağırırken ayağını hırsla yere vuran subayın çizmelerinin parlaklığı ananın dikkatini çekti.</p>

  <p class="normal">Subayı az gerisinden yaşlı bir adam yavaş adımlarla izliyordu. Bu, beyaz gür bıyıklı, kırmızı astarlı, gri, uzun paltolu ve sarı şeritli pantolon giymiş bir adamdı. Ellerini Andrey gibi arkasında kavuşturmuş, gür beyaz kaşlarının altından Pavel'e bakıyordu.</p>

  <p class="normal">Ana hiçbir şeyi gözden kaçırmıyor, içinde bir çığlık her an kopmaya hazır bekliyordu. Bu çığlığın verdiği sıkıntıyla göğsünü ovuşturuyor ve çıkmasına engel olmaya çalışıyordu. Çevresindeki insanların itip kakmasıyla sendeliyor, hiçbir şey düşünmeden, bilinçsizce yürüyordu. Arkasındakilerin giderek dağıldığını, karşıdaki soğuk dalganın etkisiyle savrulduğunu fark ediyordu.</p>

  <p class="normal">Kızıl bayrağın altındaki grupla, askerlerin oluşturduğu gri kalabalık her an birbirine biraz daha yaklaşıyordu. Askerlerin çamur renkli yüzleri açıkça seçiliyor, bu yüzlerde rengârenk buz gibi gözler, önlerinde de bu gözlerden daha da soğuk süngüler vahşice parlıyor, insanların üzerine çevrilen bu süngüler daha dokunmadan insanları kalabalıktan koparıyor, kalabalığı darmadağın ediyordu.</p>

  <p class="normal">Ana, ardında kaçışanların ayak sesleriyle birlikte telaşlı bağrışmalar duyuyordu.</p>

  <p class="normal">"Kaçın çocuklar!"</p>

  <p class="normal">"Pavel kaç!"</p>

  <p class="normal">"Gel buraya Pavel!.."</p>

  <p class="normal">Vesofçikof boğuk boğuk, "Pavel, bırak bayrağı!" dedi. "Ver bana, onu saklarım!"</p>

  <p class="normal">Bir eliyle bayrağı kavradı ve bayrak geriye doğru savruldu.</p>

  <p class="normal">Pavel, "Bırak!" diye haykırdı.</p>

  <p class="normal">Vesofçikof elini yanmış gibi geri çekti. Şarkı durmuştu. Grup, Pavel'in çevresini sardı ve ancak Pavel bu çemberi kırarak ileri doğru atıldı.</p>

  <p class="normal">Aniden herkesi üzerlerine çöküveren şeffaf bir bulut gibi, yoğun bir sessizlik sardı.</p>

  <p class="normal">Şimdi bayrağın altında en fazla yirmi kişi kadardılar, ancak oldukça sağlam duruyorlar ve bu halleriyle, onları vazgeçirmek için bir şeyler söyleme isteğiyle yanıp tutuşan anayı etkisiz bırakıyorlardı.</p>

  <p class="normal">Yaşlı adam oldukça sakin bir şekilde emretti:</p>

  <p class="normal">"Üsteğmen, şunu elinden alın!"</p>

  <p class="normal">Bunu söylerken eliyle bayrağı işaret etmişti.</p>

  <p class="normal">Pavel'e doğru atılan çelimsiz subay bayrağa yapışarak tiz sesiyle, "Bırak şunu!" diye bağırdı.</p>

  <p class="normal">Pavel de bağırarak, "Sen bırak!" diye karşılık verdi.</p>

  <p class="normal">Bayrak bir süre havada bir o yana bir bu yana sallandıktan sonra tekrar doğruldu. Çelimsiz subay geriye doğru savrularak yere çöktü. Vesofçikof, kendinden umulmayacak bir hızla, ileri doğru sıkılmış yumruğuyla ananın yanından kayıverdi.</p>

  <p class="normal">Yaşlı adam, parlak çizmeli ayağını yere vurarak öfkeyle bağırdı:</p>

  <p class="normal">"Yakalayın şunları!"</p>

  <p class="normal">Birkaç asker öne atıldı. Bir dipçik darbesi üzerine bayrak sarsılarak gri asker yığını içinde gözden yitti.</p>

  <p class="normal">Ana ulurcasına vahşi bir çığlık kopardı. Bu çığlığa Pavel'in duru sesi askerlerin arasından yanıt verdi:</p>

  <p class="normal">"Hoşça kal anacığım, tekrar görüşürüz!.."</p>

  <p class="normal">Ana, büyük bir rahatlamayla, "Çok şükür, hayatta!" diye düşündü ve oğlunun kendisini anımsayarak yanıt vermesinden dolayı mutluluk içinde elini göğsünün üzerine koydu.</p>

  <p class="normal">"Görüşmek üzere anacığım!"</p>

  <p class="normal">Bu ses, Andrey'e aitti.</p>

  <p class="normal">Ana parmaklarının ucuna basarak, askerlerin başlarının üzerinden onları görmek için çırpınıyordu. Sonunda Andrey'in gülümseyerek kendisini selamlayan yüzünü görmeyi başardı.</p>

  <p class="normal">"Canım yavrularım! Andrey'ciğim! Pavel'ciğim!" diye bağırmaya başladı.</p>

  <p class="normal">Askerlerin arasından, "Görüşmek üzere, yoldaşlar!" sesleri yükseldi.</p>

  <p class="normal">Bu seslere birçok yerden; pencerelerden, damlardan defalarca tekrarlanan bir yankı karşılık verdi.</p>

  <p class="normal">Bir el anayı göğsünden sertçe itti. Ana gözünün önünde beliriveren bir bulutun ardından, çelimsiz subayı gördü. Subay, gerilmiş ve kızarmış yüzüyle karşısında duruyor ve bağırıyordu:</p>

  <p class="normal">"Defol buradan kocakarı!"</p>

  <p class="normal">Askerlerin arasından, kor gibi yakıcı bir şarkı sesi yükseldi:</p>

  <p class="indentmetin"><span class="ideitalik">"Uyan artık uykudan!.."</span></p>

  <p class="normal">Ananın etrafında her şey dönüyor, sallanıyor, titreşiyor, havada yoğun, telaşlı bir uğultu dalgalanıyordu.</p>

  <p class="normal">Subay, "Başçavuş, susturun şu şarkıyı!" diye durduğu yerde öfkeden tepiniyordu.</p>

  <p class="normal">Ana, subayın kırıp attığı ucunda bir parça bayrak bulunan sopaya doğru sendeleyerek gitti ve onu yerden aldı.</p>

  <p class="normal">"Kesin şunların sesini!"</p>

  <p class="normal">Şarkının ezgisi sarsılarak dalgalandı, titredi ve sustu. Birisi anayı kolundan çekiştirerek itti.</p>

  <p class="normal">"Çekil git!"</p>

  <p class="normal">Subay bağırdı:</p>

  <p class="normal">"Sokağı boşaltın!"</p>

  <p class="normal">Ana, az ötede yoğun bir kalabalık olduğunu gördü. Kalabalıktan homurtular, ıslıklar yükseliyor, insanlar yavaş yavaş ara sokaklara, evlerin avlularına toplanıyordu.</p>

  <p class="normal">Genç bir asker, ananın yanına yaklaşarak kulağına doğru bağırdı:</p>

  <p class="normal">"Defol git, pis şeytan!"</p>

  <p class="normal">Ve kadını öfkeyle kaldırıma doğru itti.</p>

  <p class="normal">Ana, düşmemek için elindeki bayrak sopasından destek alıp, diğer eliyle de duvarlara tutunarak güç bela yürüyor, bacakları titriyordu.</p>

  <p class="normal">Çevresindeki insanlar çekilerek yol veriyor, askerler ise, "Defol git!" diye bağırıyordu.</p>

  <p class="normal">Askerler çekip gidince ana durup etrafına bakındı. Askerler sokağın meydana çıkan ucunda dizilmişlerdi ve meydanda hiç kimse yoktu. Daha ilerde bir grup asker ise halkın üzerine doğru gidiyordu.</p>

  <p class="normal">Ana geri dönmek niyetindeydi, ama bilinçsiz bir şekilde ileri yürüdü ve ıssız bir ara sokağa girdi. Biraz durdu, içini çekti ve çevreyi dinledi, uzak bir yerden bir kalabalığın gürültüsünü işitti.</p>

  <p class="normal">Sopanın parçası hâlâ elindeydi ve yine ondan destek alarak yürümeye devam etti. İçinden şiddetli bir şekilde, bir şeyler söylemek, bağıra çağıra konuşmak isteği yükseliyor, bunun baskısıyla yüzü gözü seğiriyor, dudakları kıpırdıyor, elini kolunu sallıyordu ve ter içinde kalmıştı.</p>

  <p class="normal">Yürümekte olduğu sokak aniden sola doğru kıvrılıyordu. Ana köşeyi dönünce büyük bir kalabalıkla karşılaştı. Kalabalıktan sesler yükseliyordu.</p>

  <p class="normal">"Arkadaşlar, süngülere nasıl karşı geldiler gördünüz mü?"</p>

  <p class="normal">"Nasıl yürekli davrandıklarını hepimiz gördük. Askerler üzerlerine gelirken yerlerinden bile kıpırdamadılar!"</p>

  <p class="normal">"Müthiş bir adam şu Pavel!"</p>

  <p class="normal">"Ya Kanyev'liye ne demeli?"</p>

  <p class="normal">"Ellerini arkasında kavuşturmuş, suratlarına gülüyordu..."</p>

  <p class="normal">Ana kalabalığın arasına girerek bağırdı:</p>

  <p class="normal">"Dostlarım!"</p>

  <p class="normal">İnsanlar saygıyla geri çekilerek geçmesine izin veriyorlardı.</p>

  <p class="normal">Birisi gülerek, "Bakın, bayrağıyla geliyor!" dedi.</p>

  <p class="normal">Başka biri azarlayan bir ifadeyle, "Kapa çeneni!" diye karşılık verdi.</p>

  <p class="normal">Ana ellerini havaya kaldırdı.</p>

  <p class="normal">"Tanrı rızası için dinleyin beni! Siz, iyi kalpli, değerli insanlar! Olaylara cesaretle bir bakın! Bu çocuklar bizim kanımız, canımız!.. Tek istedikleri adalet!.. Hepimiz için kendilerini feda ediyorlar!.. Daha güzel günler için... doğru, adil bir dünyada yaşamayı ve herkesin iyiliğini istiyorlar!"</p>

  <p class="normal">Boğazı kurumuş yanıyor, yüreği yerinden çıkacakmış gibi çarpıyor, göğsü sıkışıyordu. İçinde herkesi, her şeyi saran güçlü bir sevgi büyüyor, bu sevginin gücüyle artık çok daha rahat hareket ediyor, sıcacık sevgi sözcükleri göğsünü, boğazını, dilini yakıyordu.</p>

  <p class="normal">Kalabalığın susup kendisine kulak verdiğini fark etti. İnsanlar düşünceli bir halde çevresini kuşatmıştı. İçinde bütün bu insanları, askerlerin eline düşenlerin ardından sürüklemek isteği alevlendi. Etrafını saranların ciddi yüzlerinde bir göz gezdirdikten sonra tekrar konuşmaya başladı.</p>

  <p class="normal">"Çocuklarımızın peşinden koştuğu adalet ve mutluluktur! Hepimiz için zalimlerin, açgözlülerin, dolandırıcıların karşısına dikiliyorlar! Bizi köleleştiren, elimizi kolumuzu bağlayan her şeye karşı yürüyorlar! Çocuklarımız, bütün dünyanın işçileri uğruna ayaklandılar! Onları bu yolda bir başlarına bırakmayın! Hiç değilse kendinizi düşünün!.. Onlara inanın... Destek olun... Onlar adaleti doğurdular ve adalet için canlarını ortaya koyuyorlar!"</p>

  <p class="normal">Sesi kısılmış, gücü tükenmiş, sendelemeye başlamıştı. Yanında duranlardan birisi koluna girdi.</p>

  <p class="normal">Birisi heyecanla bağırdı:</p>

  <p class="normal">"Ona bu sözleri Tanrı söyletiyor!"</p>

  <p class="normal">"Ey, iyi yürekli insanlar! Dinleyin!"</p>

  <p class="normal">Başka birisi üzüntüyle konuştu:</p>

  <p class="normal">"Kendini öldürüyor zavallı!"</p>

  <p class="normal">Bu sözlere, kınayan karşılıklar geldi.</p>

  <p class="normal">"Öldürdüğü kendisi değil, bizim gibi ahmaklar, anlamıyor musun?"</p>

  <p class="normal">Birden, çığlık çığlığa bir ses çınladı:</p>

  <p class="normal">"Sevgili din kardeşlerim! Benim iyi kalpli Mitya'cığım ne yaptı? Ne suç işledi? Dostlarının peşinden gitti... Bu kadın doğru söylüyor, çocuklarımızı yüzüstü bırakmamalıyız. Onlardan ne kötülük gördük?"</p>

  <p class="normal">Kadının sözleri anayı duygulandırmıştı, gözlerinden yaşlar süzüldü.</p>

  <p class="normal">Sizov'un bağırdığını duydu.</p>

  <p class="normal">"Anacığım, perişan oldun, hadi evine git!"</p>

  <p class="normal">Sizov'un saçı sakalı darmadağın, yüzü sapsarı olmuş, titriyordu. Aniden kaşlarını çatarak dik dik insanların yüzüne baktı ve kararlı bir ifadeyle konuşmaya başladı:</p>

  <p class="normal">"Biliyorsunuz, benim oğlumu fabrika mahvetti. O, bugün hayatta olsaydı, ‘Onlarla git Matvey, doğru ve onurlu bir iş yapıyorlar!' diyerek ben kendim gönderirdim!"</p>

  <p class="normal">Sizov bir süre durakladı. Kalabalık da yeni, güçlü ama korkunç olmayan, kaçınılmaz bir şeyin dürtüsüyle susuyordu. Sizov elini havada savurarak tekrar konuşmaya başladı:</p>

  <p class="normal">"Ben yaşlı bir adamım, hepiniz beni tanırsınız! Otuz dokuz yıldan beri burada çalışıyor, elli üç yıldan beri de burada yaşıyorum! Akıllı, iyi yürekli yeğenimi bugün yine tutukladılar, önde, Vlasov'un, bayrağın yanındaydı!"</p>

  <p class="normal">Ananın elini tutup havaya kaldırarak, "Bu kadın haklı," dedi. "Çocuklarımız insanca yaşamak istiyor, biz ise onları yüzüstü bırakıyoruz! Git hadi Pelagiya."</p>

  <p class="normal">Ana, yaşlı gözlerini kalabalığın üzerinde gezdirerek, "Değerli insanlar!" dedi. "Yaşam çocuklarımızındır, yeryüzü onlarındır."</p>

  <p class="normal">Sizov, bayrağın sopasını ananın eline vererek, "Git hadi Pelagiya," dedi.</p>

  <p class="normal">Anayı uğurlarken insanların yüzünde hüzün ve saygı okunuyor, herkes sessizce geri çekilerek ona yol açıyor ve belirsiz bir gücün etkisiyle, kısık sesle aralarında bir şeyler konuşarak peşinden gidiyorlardı.</p>

  <p class="normal">Ana evinin önüne gelince, dönüp peşinden gelenleri bayrağın kırık sopasına dayanarak selamladı ve minnettar bir ifadeyle onlara teşekkür etti.</p>

  <p class="normal">O anda yine, yüreğinin yarattığına inandığı sözleri anımsayarak, "İnsanlar canlarını uğruna feda etmeseydi, Yüce İsa var olamazdı," dedi.</p>

  <p class="normal">Herkes sessizce ona bakıyordu.</p>

  <p class="normal">Ana evine girerken onları bir kez daha selamladı. Sizov da eğilerek ananın peşinden eve girdi.</p>

  <p class="normal">İnsanlar bir süre evin önünde bir şeyler konuşarak bekledikten sonra acele etmeksizin ağır adımlarla dağıldılar.</p>
</body>
</html>
