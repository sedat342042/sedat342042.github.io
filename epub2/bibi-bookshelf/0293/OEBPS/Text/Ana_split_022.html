<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ana</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_20"><span class="idebold">XVII</span></h2>

  <p class="normal">Birinin gürültüyle sofaya girdiğini duydular ve irkilerek birbirlerine baktılar.</p>

  <p class="normal">Kapı yavaşça açıldığında koca cüssesiyle Ribin'i gördüler. Ribin gülümseyerek, "Sizleri göreceğim geldi; döndüm işte," dedi.</p>

  <p class="normal">Üzerinde katran lekeleri içinde kısa bir kürk ceket, başında kalpak, ayağında ise örme bir çarık vardı, belindeki kuşaktan kara bir çift eldiven sarkıyordu.</p>

  <p class="normal">"Nasılsınız bakalım? Demek çıktın ha, Pavel?"</p>

  <p class="normal">Her zamankinden daha yumuşak bir sesle konuşuyor, ağzı kulaklarında bir tebessümle gülüyor, sakalı sanki daha bir gürleşmiş gibi görünüyordu.</p>

  <p class="normal">Ana, Ribin'i gördüğüne sevinmişti. Hemen yanına gidip kocaman kara elini sıktı ve yakıcı katran kokusunu içine çekerek, "Ribin, sen ha... seni gördüğüme nasıl sevindiğimi bilemezsin..." dedi.</p>

  <p class="normal">Pavel, onu tepeden tırnağa süzerek gülümsedi ve "Pek hoş bir köylücük olmuşsun," dedi.</p>

  <p class="normal">Ribin acele etmeden paltosunu çıkararak, "Evet ya," dedi. "Yeniden köylü oldum. Siz de gittikçe efendileşiyorsunuz, ben ise geriye gidiyorum."</p>

  <p class="normal">Üzerindeki köylü gömleğini düzelterek içeriye geçti, dikkatle odayı süzdü ve "Bakıyorum da, eşyalar çoğalmamış, ama kitaplarda artış var," dedi. "Hadi anlatın bakalım, işler ne âlemde?"</p>

  <p class="normal">Bacaklarını ayırıp ellerini dizlerine dayayarak oturdu ve kara gözlerini soran bir ifadeyle Pavel'e dikerek yanıt bekledi.</p>

  <p class="normal">"İşler iyi," dedi Pavel.</p>

  <p class="normal">Ribin şakayla, "Ekiyoruz, biçiyoruz, içki yapıp içiyoruz ve devrilip yatıyoruz, ha?" diye güldü.</p>

  <p class="normal">Ana sordu:</p>

  <p class="normal">"Çay ister misin?"</p>

  <p class="normal">"Memnun olurum, mümkünse bir kadeh de votka... Yiyecek bir şey ikram ederseniz, ona da hayır demem. Sizleri gördüğüme çok sevindim."</p>

  <p class="normal">Pavel karşısına geçip oturdu:</p>

  <p class="normal">"Eee, siz nasılsınız bakalım?"</p>

  <p class="normal">"Fena sayılmam. Eskilddiyevo'ya yerleştim. Biliyor musunuz orayı? Pek güzel bir köy. Nüfusu iki binden fazla, her yıl iki kez panayır kuruluyor. Yalnız halkı kötü durumda. Toprakları yok, kiralıyorlar, toprak ise verimsiz. Ben halkın kanını emen heriflerden birinin yanında ırgat olarak çalışıyorum. Orada, leşe üşüşmüş sinekler kadar çoklar bu herifler. Bütün gün kömür yakıyoruz, kayın ağaçlarından katran çıkarıyoruz, burada kazandığımın ancak çeyreğini alıyorum, ama belim buradakinin iki katı bükülüyor. Benim kan emicinin yanında yedi kişi çalışıyoruz. Diğerlerinin hepsi o köyden gençler, zararsız, okur yazar arkadaşlar. Hele bir Efim var ki! Nasıl da öfkeli!"</p>

  <p class="normal">Pavel heyecanla dinliyordu.</p>

  <p class="normal">"Peki, siz onlarla sohbet ediyor musunuz?" diye sordu.</p>

  <p class="normal">"Eee, susup oturacak değilim herhalde. Burada çıkan bildirilerin hepsinden götürdüm yanımda. Elimde otuz dört tane bildiri var, ama ben işimi daha çok İncil'le görüyorum. Orada vakfa ait bir İncil buldum, üstelik Saint-Synod yayını olduğundan hem yasak değil, hem de daha inandırıcı oluyor."</p>

  <p class="normal">Bunu söylerken Pavel'e göz kırptı ve gülerek konuşmaya devam etti:</p>

  <p class="normal">"Ama bu yeterli olmuyor elbette. Ben de senden kitap istemek için geldim. Hani şu sözünü ettiğim Efim'le beraber katran teslimine çıkmıştık, yolumuzu değiştirip sana geldik. O da burada. Sen şu kitapları o gelmeden bana ver, her şeyi bilmesine gerek yok."</p>

  <p class="normal">Ana, Ribin'i gözden kaçırmıyordu, paltosuyla birlikte üzerinden bir şeyler daha atmış gibi geliyordu ona. Sanki o eski ağırbaşlı, saf bakışlı adam değildi, bakışlarına bir kurnazlık yerleşmişti.</p>

  <p class="normal">Pavel, "Anacığım, siz gidip kitapları getirir misiniz? Köylüler için derseniz, ne vereceklerini bilirler," dedi.</p>

  <p class="normal">"Elbette," dedi ana. "Şu semaveri hazırlar hazırlamaz hemen gidiyorum."</p>

  <p class="normal">Ribin gülerek, "Sen de mi daldın bu işlerin içine Pelagiya?" diye sordu. "Bizim oralarda okumaya meraklı adam pek çok. Öğretmenin sayesinde; o özendiriyor. Kiliseden gelme, ama iyi bir genç. Ayrıca yedi kilometre uzakta bir öğretmen bayan daha var. Yalnız, onlar yasak kitaplardan korkuyorlar, ne de olsa memur insanlar. Benim istediğimse yasaklanmış kitaplar. Kitaplar polisin veya papazın eline geçerse, kesin öğretmenlere ait olduklarını düşünürler. Bir süre kimse beni aklına getirmez."</p>

  <p class="normal">Ve Ribin kurnaz kurnaz sırıttı.</p>

  <p class="normal">Ana içinden, "Şuna da bakın hele! Postu ayı postu, ama içindeki tilki!" diye düşündü.</p>

  <p class="normal">Pavel ayağa kalktı; odada sinirli sinirli gezinirken sitemli bir sesle, "Size istediğiniz kitapları vereceğiz, Mihail İvanoviç," dedi. "Ne var ki, tasarladığınız çare hiç de iyi bir şey değil."</p>

  <p class="normal">Ribin gözlerini iri iri açarak, "Neden?" diye sordu.</p>

  <p class="normal">"Çünkü insanın kendi davranışlarının sorumluluğunu yüklenmesi gerek. Kendi sorumluluğunu başkalarına yükleyecek şekilde iş görmek kötü bir şey!"</p>

  <p class="normal">Pavel'in sesi sertti.</p>

  <p class="normal">Ribin yere baktı, başını salladı ve "Söylediğinden bir şey anlamıyorum," diye karşılık verdi.</p>

  <p class="normal">Pavel gelip onun önünde durdu:</p>

  <p class="normal">"Ne diyorsunuz siz?" dedi. "Yasak kitaplar dağıtılmasından kuşkulanırlarsa öğretmenleri hapse atarlar, değil mi?"</p>

  <p class="normal">"Elbette," dedi Ribin. "Ne olmuş yani?"</p>

  <p class="normal">"Bu işi yapan siz olduğunuza göre hapse girenin de siz olmanız gerekmez mi?"</p>

  <p class="normal">Ribin elini dizine vurarak güldü.</p>

  <p class="normal">"Ne tuhaf adamsın sen," dedi. "Benden şüphelenmek kimin aklına gelir? Benim gibi basit bir köylünün böyle işlerle ne ilgisi olur? Kitap efendilerin işidir, sorumluluğu da onlara düşer."</p>

  <p class="normal">Ana, Pavel'in Ribin'i anlamadığını seziyordu. Gözleri kısıktı Pavel'in. Demek ki kızmıştı. Tatlılıkla araya girdi:</p>

  <p class="normal">"Ribin'in istediği bu işi yapmak, ama cezasını başkalarına çektirmek..."</p>

  <p class="normal">"Doğru," dedi Ribin. "Bir süreliğine..."</p>

  <p class="normal">Pavel soğuk bir sesle annesine sordu:</p>

  <p class="normal">"Diyelim ki bizimkilerden biri, örneğin Andrey yasalara aykırı bir şey yaptı, bu yüzden tutup beni hapse atsalar ne dersin?"</p>

  <p class="normal">Ana bu düşünceyle ürpererek başını salladı ve "Yoo," dedi, "hiç insan yoldaşına böyle şey yapar mı?"</p>

  <p class="normal">Ribin, "Haa, şimdi anladım seni Pavel," diyerek anaya dönüp hınzırca bir göz kırptı. "Bu işler ince işler ana," dedi.</p>

  <p class="normal">Sonra tekrar Pavel'e dönerek bilgiç bilgiç konuşmaya başladı:</p>

  <p class="normal">"Sen hâlâ pek acemice düşünüyorsun kardeşim. Gizli bir dava uğruna çalışılırken namus derdine düşülmez. Bir kere, bu kitapları kimin üzerinde bulurlarsa onu hapse atarlar, durup dururken gidip öğretmenlerin yakasına yapışmazlar. Sonra, o öğretmenlerin okuttuğu kitaplarda yazanlar da yasak kitaplardakilerden pek farklı değil; kelimeler farklı, gerçeklerden biraz daha az söz edilmiş, hepsi bu. Demek ki onların istediği de aynı şey, ancak onlar keçiyolundan gidiyorlar, ben araba yolundan. Bu durumda onlar da benim kadar suçlu sayılır, öyle değil mi? Ayrıca, benim onlarla bir işim olmaz. Bir yayayla bir atlı ne kadar yoldaşlık edebilir ki? Doğrusu, köylüyü karşıma almayı istemem. Ama bunların biri papaz oğlu, öteki ağa kızı, ne diye halkı ayaklandırmaya çalışırlar anlamam. Benim gibi bir köylünün kafası aydınların düşüncelerini anlamaz. Ben ne yaptığımı çok iyi biliyorum, ama onların ne yapmaya çalıştığını bilemiyorum. Adamlar binlerce yıldır efendilik yapmış, köylünün kanını emmiş, sonra birdenbire aklı başına gelivermiş, üstelik bir de köylünün gözünü açmak için uğraşıyor. Benim böyle masallara karnım tok. Efendi takımının her türlüsü uzak olsun benden. Kışın gününde bir dağ başında gidiyorsun, ilerde canlı bir şey kıpırdıyor, it midir kurt mudur göremiyorsun, çünkü uzakta!"</p>

  <p class="normal">Ana, oğluna baktığında yüzünde bir keder gözüne çarptı.</p>

  <p class="normal">Gözleri ışıl ışıl parlayan Ribin, halinden memnun bir şekilde, sakallarıyla oynayarak Pavel'e baktı ve kışkırtıcı bir tavırla konuştu:</p>

  <p class="normal">"Nezaket gösterilerine ayıracak zamanım yok. Hayat insanın gözünün yaşına bakmaz. Köpek kulübesinde olmakla mandırada olmak bir değildir, hepsi başka türlü bağırır..."</p>

  <p class="normal">Ana tanıdığı birtakım kişileri düşünerek, "Zenginler arasında da nice insanlar var ki halk için gözünü kırpmadan kendini feda ediyor, hapislerde sürünüyor," dedi.</p>

  <p class="normal">Ribin karşılık verdi:</p>

  <p class="normal">"Onların hesabı bizimkine uymaz. Köylü zenginleştikçe efendilere sürtünür; bey yoksullaştıkça köylüyle dost geçinir. Küp boşaldıkça yürek de ister istemez arınır. Sen bana bir gün bir şey söylemiştin Pavel, bilmem anımsar mısın? ‘İnsan ne şekilde yaşarsa, o şekilde düşünür, işçinin olur dediğine patron olmaz der, işçi olmaz dediğinde ise patron, olur, olur, diye bağırır!' İşte, işçiyle patronun durumu neyse, beyle köylünün durumu da odur. Köylünün karnı doyarsa, beyin gözüne uyku girmez. Elbette her sınıfın içinde itler vardır, köylünün de topunu birden savunacak değilim..."</p>

  <p class="normal">Yerinden kalktı, yüzünde güçlü bir ifadeyle birlikte bir donukluk göze çarpıyordu. Dişlerini sıkıyormuş gibi sakalı titredi ve konuşmasını kısık bir sesle şöyle sürdürdü:</p>

  <p class="normal">"Beş yıl boyunca fabrikalarda çalıştım, evet, köyde yaşamaktan usanmıştım. Buraya geldiğimdeyse anladım ki bu şekilde yaşamam mümkün değil! Anlıyor musun beni? Siz burada kılınızı kıpırdatmadan yaşıyorsunuz. Orada ise açlık, gölge gibi peşinden ayrılmaz, açlıktan kurtulma umudun bile yoktur. Açlık insanların bedenlerini, ruhlarını kemiriyor; insanlar yaşamıyor, yokluk içinde çürüyüp gidiyor. Beyler de tepende leş kargaları gibi dolaşıp, fazladan bir lokman var mı diye gözlüyor, bulduğu anda da hemen yutuyor ve sana da sayıp döktüğü sözleri yutmak kalıyor."</p>

  <p class="normal">Ribin odanın içine bir bakındıktan sonra masaya abanarak Pavel'e doğru biraz eğildi.</p>

  <p class="normal">"Bu hayata yeniden bir bakınca midem bulandı. Yapamam, dedim önce. Sonra, hayır dedim, yapacaksın! Köylüye yedirecek ekmek bulamazsan lapa yaparsın, dedim ve bunu yapıyorum! Birçok insana karşı yapılan bu aşağılanmayı, yüreğime saplanmış bir bıçak gibi içimde taşıyorum."</p>

  <p class="normal">Alnında ter damlaları birikmişti. Ağır ağır Pavel'in yanına giderek elini onun omzuna koydu. Pavel bu elin titrediğini fark etti.</p>

  <p class="normal">"Yardımına ihtiyacım var! Öyle kitaplar ver ki bana, okuyanın rahatı kaçsın! Beyninin içine dikenler batsın! Durmadan sizin için yazıp duran o şehirli yazarlara da söyle, biraz da köylüler için yazsınlar. Hem de öyle bir yazsınlar ki, köyler yangın yerine dönsün!"</p>

  <p class="normal">Elini kaldırdı ve kelimelerin üzerine basa basa boğuk bir sesle konuştu:</p>

  <p class="normal">"Ölüm ancak ölümle alt edilir! İşte bu kadar! İnsanların yaşayabilmesi için ölmeyi bilmek gerek. Binlercesi ölmeli ki, milyonlarcası yaşasın. Zor olan ise ölmek değil, yeniden dirilebilmek, ayaklanabilmek!"</p>

  <p class="normal">Ana gözünün ucuyla Ribin'e bakarak semaveri getirdi. Adamın konuşmasının ağırlığı altında ezildiğini hissediyordu ve bu adam ona kocasını anımsatıyordu. Tıpkı kocası gibi dişlerini gıcırdatıyor, gömleğinin kollarını sıvayarak ellerini havada savuruyor, içinde aynı şekilde sabırsız, kör bir öfke taşıyordu. Kocasından farklı olarak, çok konuşuyor ve bu onun korkunçluğunu hafifletiyordu.</p>

  <p class="normal">Pavel başıyla da onaylayarak, "Bunu yapmak gerek!" dedi. "Köylü için de bir gazete çıkarmamız gerek. Siz bize olayları aktarın, biz de sizin için bir gazete çıkaralım."</p>

  <p class="normal">Ana dönüp oğluna baktı, başını salladı, sonra sessizce giyinip evden çıktı.</p>

  <p class="normal">Ribin, "Evet, evet! Çıkarın!" dedi. "Biz ne gerekirse sağlarız! Yalnız, anlaşılır bir dille yazın, öyle ki danalar bile anlayabilsin!"</p>

  <p class="normal">O arada birisi mutfak kapısından içeri girdi. Ribin o tarafa doğru bakarak, "Efim geldi," dedi. "Gel Efim! İşte bu bizim Efim, buna da Pavel derler, sana ondan söz etmiştim."</p>

  <p class="normal">Efim kalpağını eline almış, üzerinde kısa kürk ceketi, boylu poslu güçlü endamıyla Pavel'in karşısında duruyor, geniş yüzünde ışıldayan gri gözlerinin ucuyla ona bakıyordu.</p>

  <p class="normal">Alçak bir sesle, "Selam!" dedi ve Pavel'in elini sıktı, sonra elleriyle dik saçlarını düzeltirken odaya bir göz atıp hemen ürkek adımlarla kitapların bulunduğu rafa doğru ilerledi.</p>

  <p class="normal">Ribin gülerek Pavel'e göz kırptı ve "Hemen de gördü!" dedi.</p>

  <p class="normal">Efim dönerek Pavel'e bakıp, "Burada okuyacak ne çok şey var," dedi. "Ama bunları okumak epey zamanınızı alıyordur herhalde. Köy yerinde böyle şeylerle uğraşacak zaman yok..."</p>

  <p class="normal">Bunları söyledikten sonra dikkatle kitapları incelemeye koyuldu.</p>

  <p class="normal">Pavel, "İstek de yok," diye tamamladı.</p>

  <p class="normal">Ribin çenesini sıvazlayarak, "Yo, hayır, istek var," dedi. "Şimdi aklı başa toplamanın zamanıdır. Yoksa sırtüstü yatıp ölümü beklemekten başka çare kalmaz. Oysa halk ölmek istemiyor; kafayı çalıştırmaya başladı... ‘Jeoloji.' Ne demek bu?"</p>

  <p class="normal">Pavel açıkladı.</p>

  <p class="normal">Efim kitabı yerine koyarken, "Bize lazım değil," diye yanıt verdi.</p>

  <p class="normal">Ribin sesli sesli iç geçirdi:</p>

  <p class="normal">"Bizi ilgilendiren, yeryüzünün nasıl oluştuğu değil, nasıl bizim elimizden çıktığıdır, efendilerin ayağımızın altındaki toprağı nasıl çekip aldığıdır. Yeryüzü dönüyormuş, duruyormuş bizim için hiç fark etmez, o karnımızı doyursun da, sen onu ister iple as gökyüzüne, istersen çiviyle çak!.."</p>

  <p class="normal">Efim kitapların isimlerini okumaya devam etti; ‘Köleliğin Tarihi'. Tekrar sordu Pavel'e:</p>

  <p class="normal">"Bu, bizden mi söz ediyor ne?"</p>

  <p class="normal">Pavel, "Toprak köleliğiyle ilgili olan da var," diyerek raftan başka bir kitap alarak Efim'e uzattı. Efim kitabı evirdi çevirdi; bir kenara bırakırken rahat bir tavırla, "Eski hikâyeler bunlar," dedi.</p>

  <p class="normal">Pavel, "Sizin toprağınız var mı?" diye sorarak Efim'den bilgi almaya çalıştı.</p>

  <p class="normal">"Evet, var," diye yanıt verdi Efim. "Üç kardeşiz ve dört hektar toprağımız var; kumlu toprak, güzel bakır ovulur, ama ekin ekmeye gelmez."</p>

  <p class="normal">Bir süre sustuktan sonra ekledi:</p>

  <p class="normal">"Ben artık topraktan elimi eteğimi çektim, baktım ki bir şey vermiyor... Karnımızı doyurmadığı gibi bir de elimizi kolumuzu bağlıyor. Dört seneden beri çıraklık yaparak geçiniyorum. Bu sonbaharda da askere gitmek niyetindeyim. Mihaylo Amcam gitmemi istemiyor. ‘Şimdi askerleri halkın üzerine sürüyorlar,' diyor ama ben gitmek istiyorum. Askere daha önce de halkı dövdürdüler, her zaman... Artık buna dur demenin zamanı geldi."</p>

  <p class="normal">Pavel'in gözlerine bakarak, "Sizce de öyle değil mi?" diye sordu.</p>

  <p class="normal">"Evet, zamanı geldi," dedi Pavel gülümseyerek. "Ancak bu iş pek kolay değil. Askere neyi, nasıl söyleyeceğini iyi bilmeli..."</p>

  <p class="normal">"Öğreniriz," diye karşılık verdi Efim.</p>

  <p class="normal">Pavel meraklı gözlerle Efim'in yüzünü inceleyerek devam etti:</p>

  <p class="normal">"Ama yakalanırsanız kurşuna dizilmek var!"</p>

  <p class="normal">Delikanlı oldukça rahat bir şekilde bu sözleri onayladı:</p>

  <p class="normal">"Bilirim, Hiç affetmezler."</p>

  <p class="normal">Sonra tekrar kitapları incelemeye başladı.</p>

  <p class="normal">Ribin, "Çayını içsene Efim, biliyorsun hemen gitmemiz gerekiyor," diyerek onu uyardı.</p>

  <p class="normal">Efim, "Tamam, şimdi içerim," diyerek tekrar sordu: "Devrim, ayaklanma demek mi oluyor?"</p>

  <p class="normal">O sırada kan ter içinde asık bir yüzle Andrey içeri girdi. Efim'le bir şey söylemeden tokalaştı ve Ribin'in yanına oturup gülümseyerek yüzüne baktı.</p>

  <p class="normal">Ribin, Andrey'in dizine eliyle dostça vurarak, "Keyfin yok bakıyorum. Ne oldu?" diye sordu.</p>

  <p class="normal">"Boş ver..." diye karşılık verdi Andrey.</p>

  <p class="normal">Efim, Andrey'e bakarak, ilgiyle, "Siz de mi işçisiniz?" diye sordu.</p>

  <p class="normal">"Evet, öyle," dedi Andrey. "Neden?"</p>

  <p class="normal">Açıklama Ribin'den geldi:</p>

  <p class="normal">"Daha önce hiç işçi görmemişti. İşçilerin bambaşka adamlar olduğunu düşünüyor."</p>

  <p class="normal">Pavel merakla sordu:</p>

  <p class="normal">"Nasıl bambaşka?"</p>

  <p class="normal">Efim dikkatle Andrey'i süzerek, "Sizin kemikleriniz daha sivri, oysa köylülerinki daha yuvarlak olur," dedi.</p>

  <p class="normal">Ribin ekledi:</p>

  <p class="normal">"Köylünün ayağı yere daha sağlam basar. Kendisine ait olmasa da ayağının altında toprağı hisseder. Oysa işçi dediğin kuş misali, bugün burada, yarın orada, evsiz yurtsuz dolaşır durur. Onu bir yere bağlamaya kadın da yetmez. En ufak bir şey olduğunda, ‘Ben gidiyorum, sana gereken bir baston,' der çeker ve daha iyi bir yer aramaya gider. Köylü ise bulunduğu yerden bir yere kımıldamaz, orayı daha iyi bir yer yapmak için uğraşır... Hah, ana da geldi işte."</p>

  <p class="normal">Efim, Pavel'in yanına giderek çekingen bir tavırla sordu:</p>

  <p class="normal">"Bana bir kitap verebilir misiniz acaba?"</p>

  <p class="normal">Pavel istekli bir tavırla, "Elbette," dedi.</p>

  <p class="normal">Delikanlının gözleri istekle iri iri açıldı ve çabucak, "Kitabı size geri gönderirim," dedi. "Bizimkiler bu yakınlarda bir yere katran taşıyorlar, onlarla yollarım. Teşekkürler. Gece karanlığında mum neyse kitap da odur..."</p>

  <p class="normal">Ribin giyinip çıkmaya hazırlanmıştı:</p>

  <p class="normal">"Hadi Efim," dedi. "Gitme zamanı."</p>

  <p class="normal">Efim, Pavel'in verdiği kitapları göstererek, ağzı kulaklarında, "Şunlara bak," dedi. "Okuyacak bir yığın şeyim var artık."</p>

  <p class="normal">Gittiler. Arkalarından Pavel, Andrey'e, "Görüyor musun şeytanları," dedi neşeyle.</p>

  <p class="normal">Andrey ise düşünceli bir sesle, "Evet," dedi. "Şafak vaktinin bulutları gibi... Yoğun, karanlık ve ağır ağır ilerliyorlar."</p>

  <p class="normal">Ana, "Kim?" diye atıldı. "Ribin mi? Bu halini gören, hiçbir zaman fabrikada çalışmamış sanır. İyice köylü olmuş... Müthiş bir şey."</p>

  <p class="normal">Pavel, pencerenin önünde oturmuş, suratı asık bir şekilde gözlerini çay bardağına dikmiş duran Andrey'e, "Keşke burada olsaydın," dedi. "Durmadan yürekten söz eder durursun ya, bir görseydin yüreklerindeki şenliği. Ribin'i bir görseydin. Beni susturdu. Ağzımı açıp bir şey söyleyemedim. İnsanları ne değersiz gördüğünü, ne kadar güvensiz olduğunu görmeliydin. Anam doğru söylüyor, bu adamda müthiş bir kuvvet var."</p>

  <p class="normal">Kanyev'li karanlık bir yüzle, "Evet, gördüm," dedi. "Zehirlediler insanları! Bir ayaklanırlarsa ortalığı dümdüz ederler. Taş üstünde taş kalmaz. Onların istediği çırılçıplak toprak; toprağı çırılçıplak soyacaklar, üzerinde ne varsa söküp atacaklardır."</p>

  <p class="normal">Yavaş yavaş konuşan Andrey'in aklının başka bir şeyde olduğu anlaşılıyordu. Ana şefkatle ona sokularak, "Kendini toparlamalısın artık, Andrey," dedi.</p>

  <p class="normal">Andrey tatlılıkla, "Biraz sabret canım anacığım," diye karşılık verdi.</p>

  <p class="normal">Sonra birden canlanıp eliyle masaya vurarak konuştu:</p>

  <p class="normal">"Evet, gerçekten de köylü kısmı bir ayaklanırsa, kendi üzerinde yaşadığı toprağı çırılçıplak edecektir! Yaşadığı bütün aşağılanmaların izlerini kül edip savurmak için her şeyi yakıp yıkacak, harabe haline getirecektir!"</p>

  <p class="normal">Pavel usulca ekledi:</p>

  <p class="normal">"Sonra da bir engel olarak bizim yolumuza dikilecektir."</p>

  <p class="normal">"Bizim yapmamız gereken, buna fırsat vermemektir. Görevimiz onu denetim altına almaktır, Pavel! Ona en yakın bizleriz. Bize inanacak... bizim yanımızda yer alacaktır."</p>

  <p class="normal">"Ribin ne istedi biliyor musun?" dedi Pavel. "Köylü için bir gazete çıkarmamızı."</p>

  <p class="normal">"Çok iyi! En kısa zamanda işe koyulmalıyız."</p>

  <p class="normal">Pavel gülerek, "Onunla tartışmaya girmediğim için kendime kızıyorum," dedi.</p>

  <p class="normal">Andrey alnını ovuşturarak, "Bunun için elimize daha çok fırsat geçer, merak etme," diye yanıtladı. "Sen şarkını güzel çalarsan, o ayağı toprağa gömülmüşlerin hepsi bu şarkının ritmiyle dans etmeye başlayacaklardır. Ribin doğru söylüyor, biz toprağı ayağımızın altında hissetmiyoruz. Ama bunun bir önemi de yok, bizim yapmamız gereken onu hissetmek değil sarsmaktır. Her sarsışımızda daha çok insan kırılacaktır."</p>

  <p class="normal">Ana gülerek konuştu:</p>

  <p class="normal">"Andrey'ciğim, sana her şey ne kadar basit geliyor."</p>

  <p class="normal">"Doğru," dedi Andrey. Ve acı acı ekledi. "Hayat da öyle değil mi?" Biraz durdu: "Ben çıkıp biraz kırlarda gezeceğim."</p>

  <p class="normal">"Daha yeni banyo yaptın," diye uyardı ana. "Üşütürsün sonra!"</p>

  <p class="normal">"Benim istediğim de bu ya!" diye karşılık verdi Andrey.</p>

  <p class="normal">Pavel yumuşak bir sesle, "Dikkat etmelisin, üşütürsün sonra," dedi. "Bence, gidip yatsan daha iyi edersin."</p>

  <p class="normal">"Hayır," dedi Andrey. "Çıkacağım."</p>

  <p class="normal">Sonra sessizce giyinerek çıktı.</p>

  <p class="normal">Ana üzgün üzgün, "Acı çekiyor," dedi.</p>

  <p class="normal">Pavel, anasına, "İyi ettin de bu olaydan sonra onunla senli benli konuşmaya başladın," dedi.</p>

  <p class="normal">Ana, oğluna şaşkın şaşkın bakarak, "Sen diye hitap ettiğimin farkında bile değilim," dedi. "Kendiliğinden olmuş... Onu kendime öyle yakın hissediyorum ki... Anlatamam."</p>

  <p class="normal">"Anacığım, çok iyi kalplisin," dedi Pavel usulca.</p>

  <p class="normal">"Ah, keşke becerebilsem de sizlere biraz yardımım dokunsa!.."</p>

  <p class="normal">"Becerebileceğinden hiç şüphem yok."</p>

  <p class="normal">"Kendime güvenmeyi bile beceremiyorum bak," diye güldü ana.</p>

  <p class="normal">"Böyle konuşma anne," dedi Pavel. "Sana teşekkür borçlu olduğumu bilmelisin."</p>

  <p class="normal">Ana gözyaşlarını oğluna göstermemek için odadan çıkıp mutfağa gitti.</p>

  <p class="normal">Andrey eve saatler sonra yorgun bir halde gelerek hemen yatağına girdi ve "Herhalde bir on kilometre yürümüşümdür," dedi.</p>

  <p class="normal">"Bir yararı oldu mu bari?" diye sordu Pavel.</p>

  <p class="normal">Andrey ise, "Sus şimdi, uyumak istiyorum," diye karşılık verdi ve anında sesi soluğu kesildi.</p>
</body>
</html>
