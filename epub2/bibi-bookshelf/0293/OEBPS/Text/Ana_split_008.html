<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ana</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6"><span class="idebold">III</span></h2>

  <p class="normal">Ana ile oğul, yaşamlarını yine sessizce sürdürdüler, artık birbirlerine hem daha yakın hem daha uzaktılar.</p>

  <p class="normal">Hafta ortasına denk gelen bir yortu günü Pavel evden çıkarken anasına, "Bu cumartesi şehirden bazı adamlar gelecek," dedi.</p>

  <p class="normal">Anası, "Kimmiş o adamlar?" diye sordu.</p>

  <p class="normal">"Kimi bizim mahalleden, kimi şehirden."</p>

  <p class="normal">"Şehirden mi?" diye tekrarladı anası ve aniden hıçkırıklara boğuldu.</p>

  <p class="normal">Bu Pavel'in canını sıkmıştı.</p>

  <p class="normal">"Neden böyle davranıyorsun anacığım?" diye sordu.</p>

  <p class="normal">Anası önlüğüyle gözlerinin yaşını sildi:</p>

  <p class="normal">"Ne bileyim, sanki..."</p>

  <p class="normal">"Korkuyor musun yoksa?.."</p>

  <p class="normal">Anası, "Evet, öyle..." diye itiraf etti. "Evet. Şehirliler... Neyin nesi... Belli olmaz ki..."</p>

  <p class="normal">Pavel, ona doğru eğilerek, tıpkı bir zamanlar babasının yaptığı gibi sert bir sesle azarladı.</p>

  <p class="normal">"Hepimizi mahveden de bu korku zaten. Bize, bu korkaklığımızdan yararlanarak hükmediyorlar ve bizi gittikçe daha çok korkutuyorlar."</p>

  <p class="normal">Bakışlarını anasından çevirirken, "Korksan bile bizim evde toplanacağız," diye bağırdı.</p>

  <p class="normal">Anası üzgün bir sesle, "Kızma ne olursun," dedi. "Nasıl korkmam ki! Hayatım hep korku içinde geçti, korku ruhuma işlemiş!"</p>

  <p class="normal">Pavel sevecen bir sesle, "Affet beni, başka türlüsü mümkün değil!" dedi ve çıktı gitti.</p>

  <p class="normal">Eve birtakım tanımadığı, korkunç insanların geleceğini düşündükçe, ananın yüreği deli gibi çarpıyordu. Üç gün boyunca korku içinde bekledi. Oğluna tuttuğu yolu gösterenler bu adamlardı.</p>

  <p class="normal">Pavel cumartesi akşamı işten gelince yıkanıp üzerini değiştirdi ve dışarı çıkmaya hazırlanırken anasına, "Gelen olursa hemen döneceğimi söyle ve sakın korkma..." dedi.</p>

  <p class="normal">Anası yığılırcasına sandalyeye oturuverdi.</p>

  <p class="normal">Pavel kaşlarını çatarak anasına bakıp, "Sen de istersen bir yerlere gidersin, ha?" dedi.</p>

  <p class="normal">Ana bu sözlere gücendi ve başını "hayır" anlamında salladı.</p>

  <p class="normal">"Hayır! Neden gidecekmişim?" dedi.</p>

  <p class="normal">Kasım ayının son günleriydi. Bütün gün donmuş toprağa yağan ince, kuru kar sokakta yürüyen Pavel'in ayaklarının altında gıcırdıyordu. Evin camlarına sanki birileri onları gözetlermiş gibi zifiri bir karanlık yapışmıştı. Ana, oturduğu sandalyede ellerine dayanmış, gözleri kapıda bekliyordu...</p>

  <p class="normal">Sanki acayip kılıklı bazı kötü adamlar karanlıkta çevreyi kolaçan ederek, dört bir yandan eve doğru yaklaşıyorlarmış gibi hissediyordu. Sanki birisi iyice eve sokulmuş, elleriyle duvarı yokluyordu.</p>

  <p class="normal">Bir ıslık sesi geldi. Endişeli ve düşünceli biri sanki birini arıyormuş gibi eve doğru yaklaşıyordu. Daha da yaklaştı. Kapı tahtasına sinmiş gibi, birden kayboluverdi. Kapı önünde ayak sesleri duyuldu. Ana irkildi ve gözlerini heyecanla iri iri açarak ayağa fırladı.</p>

  <p class="normal">Kapı açıldı. İçeriye önce kürk kalpaklı bir baş uzandı, sonra uzun bir vücut eğilerek kapıdan içeriye girdi, sağ kolunu ağır ağır kaldırdı, gürültüyle soluyarak, samimi ve rahat bir sesle, "Merhaba!" dedi.</p>

  <p class="normal">Ana bir şey söylemeden başıyla karşılık verdi.</p>

  <p class="normal">"Pavel daha gelmedi mi?"</p>

  <p class="normal">Adam yavaş hareketlerle kürklü paltosunu çıkardı, ayaklarını bir bir kaldırarak üzerlerinde biriken karları kalpağıyla vurarak silkeledi ve kalpağını bir kenara fırlatıp attı. Uzun bacaklarının üzerinde yaylanarak odaya geçti. Sandalyenin birine yanaşıp sanki sağlamlığından emin olmak ister gibi baktıktan sonra oturdu ve ağzını eliyle kapayarak uzun uzun esnedi. Kafasının oldukça düzgün, yuvarlak bir şekli vardı; saçları kısa, sakalı tıraşlı, bıyıkları uzun ve sarkıktı. Odayı kurşuni gözleriyle dikkatle süzerek sandalyenin arkasına dayanıp bacak bacak üstüne attı:</p>

  <p class="normal">"Bu ev sizin mi, yoksa kiracı mısınız?" diye sordu.</p>

  <p class="normal">Ana onun karşısına geçip oturdu ve "Kiracıyız," dedi.</p>

  <p class="normal">"Pek iyi bir yer sayılmaz," dedi adam.</p>

  <p class="normal">Ana usulca, "Pavel'ciğim hemen gelecek, azıcık bekleyin!" dedi.</p>

  <p class="normal">Adam oldukça rahat bir şekilde, "Bekleyeceğim zaten!" diye karşılık verdi.</p>

  <p class="normal">Adamın davranışlarındaki rahatlık, sesindeki yumuşaklık ve yüzündeki sadelik anaya güven verdi. Adam, ona açık yüreklilikle bakıyor, gözlerinin derinliklerinde neşeli parıltılar oynaşıyordu. Uzun bacakları ve kaba, kambur bedeninin tümünde neşeli, sıcak bir şeyler vardı. Üzerine mavi bir ceket ve paçalarını çizmelerinin içine soktuğu, şalvarımsı, siyah bir pantolon giymişti. Ana ona, kimin nesi olduğunu, nereden geldiğini ve oğlunu ne zamandır tanıdığını sormayı düşünüyordu ki, adam sandalyenin üzerinde sallanarak soruverdi:</p>

  <p class="normal">"Söylesenize anacığım, alnınızı böyle yaran kim?"</p>

  <p class="normal">Adam bu soruyu gülümseyerek, tatlı bir sesle sormuştu. Ancak yine de bu soru anayı incitmişti. Dudağını bükerek zoraki bir incelikle, "Bu sizi neden ilgilendiriyor?" diye sordu.</p>

  <p class="normal">Adam tüm gövdesiyle ona doğru eğilerek, "Gücenmeyin sakın!" dedi. "Analığımın alnında da tıpkı böyle bir yarık vardır da o yüzden sordum. Bunu kunduracı sevgilisi, kundura kalıbıyla yapmıştı ona. Analığım çamaşırcılık yapıyordu. Beni evlat edindikten sonra o ayyaşı nereden bulduysa başına sarmıştı. Adam onu çok döverdi, benim de korkudan ödüm patlardı."</p>

  <p class="normal">Ana, adamın açık yüreklilikle söylediği bu sözler karşısında eziklik hissetti ve Pavel'in, bu tuhaf adama soğuk davrandığı için kendisine kızabileceğini düşünüp suçlu suçlu gülümseyerek, "Gücendiğimden değil," dedi, "siz böyle aniden soruverince... Bu yara bana kocamın armağanıdır. Tanrı katında rahat uyusun... Siz Tatar mısınız?"</p>

  <p class="normal">Adam ayağını sallayarak ağzı kulaklarına varıncaya kadar güldü. Sonra ciddileşerek, "Hayır, Tatar değilim," dedi.</p>

  <p class="normal">Ana adamın dalga geçtiğini anladı ve gülümseyerek açıkladı:</p>

  <p class="normal">"Konuşmanız biraz farklı geldi de..."</p>

  <p class="normal">Adam neşeyle başını sallayarak, "Benim konuşmam Ruslarınkinden daha güzeldir," diye karşılık verdi. "Kanyev köyündenim, Ukrayna taraflarından."</p>

  <p class="normal">"Çok oldu mu buraya geleli?"</p>

  <p class="normal">"Yaklaşık bir yıl kentte kaldım, bir aydır da buradaki fabrikada çalışıyorum. Fabrikada çok iyi insanlar var, oğlunuz gibi."</p>

  <p class="normal">Bıyıklarıyla oynayarak, "Buraya yerleşmeyi düşünüyorum," diye ekledi.</p>

  <p class="normal">Pelagiya bu adamı sevmişti. Oğlu için söylediği güzel sözlere karşılık vermek ister gibi, "Çay içersiniz, değil mi?" dedi.</p>

  <p class="normal">Adam omuz silkti.</p>

  <p class="normal">"Tek başıma mı? Yok, hayır, diğerleri de gelince lütfen."</p>

  <p class="normal">Konuk, ananın yarasına parmak basmıştı. İçinden, "Umarım hepsi böyledir!" diye diledi.</p>

  <p class="normal">Kapının ardından yine ayak sesleri geldi, kapı açıldı. Ana yerinden kalktı ve şaşkınlıkla bakakaldı. Gelen ufak tefek, basit görünüşlü, kabarık kumral saçlı bir kızdı.</p>

  <p class="normal">Kız usulca, "Geciktim mi yoksa?" diye sordu.</p>

  <p class="normal">Kanyev'li oturduğu yerden, "Hayır, gecikmediniz!" diye seslendi. "Yürüyerek mi geldiniz?"</p>

  <p class="normal">"Elbette! Merhaba! Siz Pavel'in annesi olmalısınız. Benim ismim Nataşa."</p>

  <p class="normal">Ana, "Baba adınız?" diye sordu.</p>

  <p class="normal">"Vasiliyevna. Sizinki nedir?"</p>

  <p class="normal">"Pelagiya Nilovna."</p>

  <p class="normal">"Böylece tanışmış olduk."</p>

  <p class="normal">"Öyle!" dedi ana ve içini çekerek, yüzünde bir tebessümle kızı süzdü.</p>

  <p class="normal">Kanyev'li, kıza soyunmasına yardım ederek sordu:</p>

  <p class="normal">"Hava çok mu soğuk?"</p>

  <p class="normal">"Kırlar çok soğuk, rüzgâr kötü esiyor!"</p>

  <p class="normal">Kızın akıcı, hoş bir sesi vardı. Üzerini çıkardıktan sonra soğuktan kızarmış elleriyle yanaklarını ovarak, ayakkabısının topuklarını hızla yere vurarak odaya girdi.</p>

  <p class="normal">Ana içinden, "Lastikleri de yok kızcağızın!" diye geçirdi.</p>

  <p class="normal">Kız titreyerek, "Dondum, çok üşüdüm," diyordu.</p>

  <p class="normal">Ana, "Ben size hemen çay hazırlarım!" diyerek mutfağa koştu.</p>

  <p class="normal">Ananın içinde, bu kızı eskiden beri tanıyormuş gibi bir his vardı ve ona karşı yüreğinde sanki bir anne sevgisi duyuyor ve yüzünde bir tebessümle odadaki konuşmaları dinliyordu.</p>

  <p class="normal">Kız, "Üzgün görünüyorsunuz Nahodka!" diyordu.</p>

  <p class="normal">Ukraynalı kısık sesle yanıt veriyordu:</p>

  <p class="normal">"Ne bileyim... Şu dul kadının gözleri ne de güzel, anneminkiler de böyle güzel miydi acaba, diye düşünüyorum. Annemi sık sık düşünürüm ve bana hâlâ hayattaymış gibi gelir."</p>

  <p class="normal">"Ama siz, onun öldüğünü söylemiştiniz."</p>

  <p class="normal">"Ölen analığımdı, benim sözünü ettiğim öz annem. İçimde sanki annem Kiev'de bir yerlerde dilencilik yapıyormuş, votka içiyormuş ya da polisler sarhoş annemi dövüyormuş gibi bir his var."</p>

  <p class="normal">Ana, "Ah, iyi kalpli insan!" diye düşünerek derin derin nefes aldı.</p>

  <p class="normal">Nataşa heyecanlı, alçak bir sesle bir şeyler söyledi.</p>

  <p class="normal">Sonra tekrar Kanyev'linin sesi duyuldu:</p>

  <p class="normal">"Siz daha pek toysunuz yoldaş! Doğurmak kolay değildir elbette, ama insana iyiliği öğretmek daha da zordur."</p>

  <p class="normal">"Bakın hele!" dedi ana kendi kendine ve ona tatlı sözler söyleme isteği duydu. Ama tam o sırada kapı açıldı ve herkesin insanlardan kaçan biri olarak tanıdığı, eski hırsız Danilo'nun oğlu Nikola Vesofçikof içeri girdi. Her zaman asık bir yüzle insanlardan uzak durur ve insanlar da onun bu haliyle dalga geçerdi.</p>

  <p class="normal">Ana şaşkın şaşkın, "Bir şey mi istiyorsun Nikola?" diye sordu.</p>

  <p class="normal">Nikola koca elleriyle çiçekbozuğu yüzünü ovuşturarak, selam vermeden, "Pavel evde mi?" diye sordu.</p>

  <p class="normal">"Hayır," dedi ana.</p>

  <p class="normal">Vesofçikof odaya doğru bakıp, "Merhaba..." diyerek içeri girdi.</p>

  <p class="normal">Ana, ona biraz düşmanca bakarak, "Bu da mı onlardan?" diye düşündü. Nataşa'nın ona neşeyle elini uzattığını görünce de şaşırıp kaldı.</p>

  <p class="normal">Az sonra çocuk sayılabilecek yaşta iki genç daha geldi. Ana bu gençlerin birini tanıyordu. Çoktandır fabrikada çalışan Sizof'un yeğeni Fedor'du bu. Kıvırcık saçlı, geniş alınlı, üçgen yüzlü bir gençti. Diğer düz saçlı delikanlı basit görünüşlü biriydi, ana onu tanımıyordu, ama ürkütücü bir görünüşü yoktu. Sonunda Pavel de yanında kendisinin de tanıdığı iki fabrika işçisi gençle birlikte geldi.</p>

  <p class="normal">Anasına tatlı bir dille, "Semaveri hazırladın, değil mi? Çok teşekkür ederim!" dedi.</p>

  <p class="normal">Ana neden kaynaklandığını kestiremediği bir minnet duygusunu nasıl ifade edeceğini bilemeyerek oğluna, "Biraz votka satın alalım mı ha?" diye önerdi.</p>

  <p class="normal">Oğlu, ona tatlı tatlı gülümseyerek, "Buna gerek yok!" dedi.</p>

  <p class="normal">Ananın aklından, oğlunun kendisiyle dalga geçmek için, toplantıyı özellikle kendisine tehlikeli gösterdiği geçti.</p>

  <p class="normal">Usulca, "Tehlikeli dediğin insanlar bunlar mıydı?" diye sordu.</p>

  <p class="normal">"Evet, öyle!" diyerek arkadaşlarının yanına geçti Pavel.</p>

  <p class="normal">Ana, "Ah, sen yok musun," diyerek şefkatle arkasından baktı ve içinden, "Hâlâ bir çocuk!" diye geçirdi.</p>

  <p class="normal">Ana kaynayan semaveri odaya getirdiğinde, konuklar masanın başında toplanmışlar, Nataşa elinde bir kitapla, lambanın bulunduğu köşeye yerleşmişti.</p>

  <p class="normal">"İnsanların neden böyle kötü yaşadıklarını anlamak için..." diyordu Nataşa, Ukraynalı ekledi:</p>

  <p class="normal">"Ve neden böyle kötü olduklarını anlamak için."</p>

  <p class="normal">"Onların yaşama nasıl başladıklarına bakmalı."</p>

  <p class="normal">Ana bir yandan çayı hazırlarken, "Bakın hele!.." diye mırıldandı.</p>

  <p class="normal">Hepsi sustular.</p>

  <p class="normal">Pavel kaşlarını çatmış bir halde, "Ne dediniz anacığım?" diye sordu.</p>

  <p class="normal">"Ben mi?.." diye çevresine bakındı ana. Bütün gözlerin kendisine çevrilmiş olduğunu görünce şaşkın şaşkın açıkladı:</p>

  <p class="normal">"Şey, ben kendi kendime konuşuyordum öyle, siz işinize bakın!"</p>

  <p class="normal">Nataşa ve Pavel güldüler.</p>

  <p class="normal">Kanyev'li, "Çay için teşekkür ederiz ana!" dedi.</p>

  <p class="normal">Ana, "İçmeden mi teşekkür ediyorsunuz?" dedi ve oğluna dönerek, "Size engel olmuyorum ya?" diye ekledi.</p>

  <p class="normal">Onu Nataşa yanıtladı, "Nasıl olabilir? Siz evin kadınısınız, hiç konuklarınıza engel olur musunuz?"</p>

  <p class="normal">Sonra çocukça, yalvaran bir sesle konuştu:</p>

  <p class="normal">"Anacığım, bana hemen bir çay verir misiniz? Dondum, soğuktan titriyorum! Hele ayaklarım!.."</p>

  <p class="normal">Ana çabucak, "Elbette kızım, hemen getiririm," dedi.</p>

  <p class="normal">Nataşa bir bardak çayı bitirdikten sonra derin bir nefes aldı, saçlarını açıp omzuna bırakarak, sarı kaplı, resimli kitabı alıp tekrar okumaya koyuldu. Ana, çayı elinden geldiğince sessiz bir şekilde koymaya çalışıyor, bir yandan da kızın akıcı sesini dinliyordu. Kızın hoş sesi semaverin ince ezgisine karışıyor, yabani hayvanları taşlarla öldüren mağara insanlarının öyküsü, odada bir film şeridi gibi dalgalanıyordu. Masal gibi bir öyküydü bu ve ana şaşkın şaşkın oğluna bakarak, "Böyle bir şey neden yasak olsun!" diye sormak istiyordu. Ancak kısa bir süre sonra öyküyü dinlemeyi bırakıp, oğluna ve diğerlerine fark ettirmeden, birer birer odadakileri incelemeye koyuldu.</p>

  <p class="normal">Pavel, Nataşa'nın yanında oturuyordu. İçlerinde en yakışıklısı oydu. Nataşa kitaba iyice eğilmiş, sürekli önüne gelen kıvırcık saçlarını geriye atıp duruyordu. Arada bir başını kaldırıp kısık sesle dinleyicilere tatlı tatlı bakarak, bazı şeyler anlatıyordu. Kanyev'li geniş göğsünü masaya dayamış yan gözle etrafındakilere bakarken, bir yandan da kendi bıyıklarının ucunu görmeye çalışıyordu. Vesofçikof ellerini bir köylü gibi dizine dayamış bir halde dimdik oturuyordu. İnce dudaklı, kaşsız çiçekbozuğu yüzü bir maske gibi kıpırtısız duruyor, küçücük gözlerini hiç kırpıştırmadan semaverin parlak yüzeyinde yansıyan kendi görüntüsüne bakıyordu, nefes bile almıyor gibi görünüyordu. Küçük Fedya okunanları içinden tekrarlıyormuş gibi sessizce dudaklarını kıpırdatarak dinliyor, onunla birlikte gelen delikanlı ise dirseklerini dizine, başını da ellerine dayamış gülümsüyordu. Pavel ile birlikte gelenlerden kıvırcık kızıl saçlı, yeşil gözlü olan neşeli görünüyor ve sanki bir şeyler söylemek istiyor gibi sabırsızlıkla kıpırdanıp duruyordu. Açık renk, kısa saçlı olan diğeriyse başını eğmiş, saçlarıyla oynayarak yere bakıyor, yüzü görünmüyordu. Ana, odanın içinde güzel bir şeylerin varlığını hissediyor ama bu güzel şeyin ne olduğunu bir türlü anlayamıyordu. Nataşa'nın akıcı sesi anaya, kendi gençliğinin gürültülü eğlencelerini, votka içerek, kaba saba konuşup, çirkin şarkılar söyleyen delikanlıları anımsattı. Bu anılar yüreğini üzüntüyle sızlattı.</p>

  <p class="normal">Kocasının ona evlenme teklif edişi gözlerinin önüne geldi. Kocası, onu bir gece eğlencesinde bir köşeye sıkıştırmış ve öfkeli bir sesle homurdanır gibi sormuştu:</p>

  <p class="normal">"Benimle evlenir misin?"</p>

  <p class="normal">Üzerine abanmış, canını yakarak göğüslerini ezmiş, sıcak nemli soluğunu gürültüyle yüzüne salmıştı.</p>

  <p class="normal">Bu durum kendisini gücendirmişti, ondan kurtulmaya çalışırken, o yine öfkeyle, "Nereye gidiyorsun, cevap versene!" diye bağırmıştı.</p>

  <p class="normal">Utancından soluğu tıkanmış, hiçbir şey söyleyememişti.</p>

  <p class="normal">O sırada birisi koridorda beliriverince onu bırakmış ve "Pazar günü seni isteteceğim!" demişti.</p>

  <p class="normal">İstetmişti de.</p>

  <p class="normal">Ana gözlerini kapayarak derin derin iç geçirdi.</p>

  <p class="normal">O sırada Vesofçikof'un sevimsiz sesi odaya yayıldı:</p>

  <p class="normal">"Ben insanların nasıl yaşadıklarını değil nasıl yaşamaları gerektiğini bilmek isterim!"</p>

  <p class="normal">Kızıl saçlı genç, "Evet, asıl önemli olan da bu!" diye onu destekledi.</p>

  <p class="normal">Fedya, "Ben buna katılmıyorum!" diye itiraz etti.</p>

  <p class="normal">Tartışma kızıştı, sözler sanki alev gibi parlıyordu. Ana onların ne diye bağırıp durduklarını anlayamıyordu. Yüzler heyecandan al al olmuştu, ama kimse öfkelenip kaba saba sözler etmiyordu.</p>

  <p class="normal">"Herhalde kızdan çekiniyorlar!" diye düşünüyordu.</p>

  <p class="normal">Nataşa'nın bütün bu gençlere, birer çocukmuşlar gibi bakan ciddi yüzü ananın hoşuna gidiyordu.</p>

  <p class="normal">Nataşa, "Yoldaşlar, bir dakika lütfen!" deyince hepsi susup bakışlarını ona çevirdiler.</p>

  <p class="normal">"Her şeyi bilmemiz gerektiğini söyleyenler haklıdır. Ancak biz kendimizi aklın ışığıyla aydınlatırsak, karanlıktakilerin bizi görmeleri mümkün olabilir. Her soruya dürüst ve doğru yanıt verebilmeliyiz. Bunun için de bütün gerçekleri ve bütün yalanları bilmeliyiz..."</p>

  <p class="normal">Kanyev'li başını kızın konuşmasının ritmine uydurarak sallıyordu. Pavel ile gelen işçilerden biri, Vesofçikof ve kızıl saçlı genç bir grup oluşturmuşlardı ve bu durum nedense anaya rahatsızlık veriyordu.</p>

  <p class="normal">Nataşa susunca Pavel yerinden kalktı ve sakin bir tavırla, "Bizim tek istediğimiz karnımızı doyurmak mı acaba?" diye sordu.</p>

  <p class="normal">Sonra karşı çıkan üçlü gruba sertçe bakarak kendi sorusunu kendisi yanıtladı:</p>

  <p class="normal">"Hayır, biz tepemize çöküp gözlerimizi kapayanlara her şeyin farkında olduğumuzu, ahmak olmadığımızı, hayvan olmadığımızı, tek istediğimizin karnımızı doyurmak olmadığını, insanca yaşamak istediğimizi anlatmalıyız! Anlamalılar ki, boynumuza taktıkları bu boyunduruk, akılca onlarla yarışmamıza ve onları yenmemize engel değildir!.."</p>

  <p class="normal">Anası onu dinledikçe göğsü gururla kabarıyor, oğlunun konuşması karşısında hayranlık duyuyordu.</p>

  <p class="normal">Kanyev'li, "Tok insan bulmak kolaydır ama namuslu insan bulmak zordur!" diye söze karıştı. "Bizim görevimiz bu kokuşmuş bataklığın üzerinde güzel bir geleceğe köprü kurmaktır!"</p>

  <p class="normal">Vesofçikof boğuk bir sesle atıldı:</p>

  <p class="normal">"Kavga gelip dayandığı zaman ellerin yarasını saracak zaman bulunmaz!"</p>

  <p class="normal">Ukraynalı gülümseyerek, "Daha mücadeleye başlamadan kemiklerimizi kıracaklar," dedi.</p>

  <p class="normal">Saat gece yarısını geçtiğinde konuklar dağılmaya başladılar. İlk Vesofçikof ile kızıl saçlı genç gitmişlerdi, ana bundan hoşlanmamıştı.</p>

  <p class="normal">Onları soğuk bir tavırla uğurlarken, "Ne aceleleri varsa..." diye düşündü.</p>

  <p class="normal">Nataşa, Kanyev'liye, "Andrey, beni geçirir misiniz?" diye sordu.</p>

  <p class="normal">"Memnuniyetle."</p>

  <p class="normal">Nataşa, mutfağa geçip giyinmeye başladı. Ana yanına giderek, "Çoraplarınız bu havalar için pek ince, izin verirseniz size bir çift yün çorap öreyim," dedi.</p>

  <p class="normal">"Teşekkür ederim, yün çoraplar ayaklarımı dalıyor."</p>

  <p class="normal">"Ben öyle öreceğim ki, dalamayacak."</p>

  <p class="normal">Nataşa gözlerini kırpıştırarak anayı süzmeye başladı. Ana bu ısrarlı bakışlar karşısında utandı ve alçak sesle, "Bağışlayın," dedi, "içimden geldi de söyleyiverdim işte."</p>

  <p class="normal">Nataşa da alçak bir sesle kadının ellerini sıkarak, "Ne iyi yürekli bir insansınız," dedi.</p>

  <p class="normal">Kanyev'li onun ta gözlerinin içine bakarak, "Hoşça kal ana," dedi ve eğilerek Nataşa'nın arkasından çıktı.</p>

  <p class="normal">Pavel odanın kapısında dikilmiş gülüyordu. Ana ona bakarak şaşkın şaşkın sordu:</p>

  <p class="normal">"Ne diye gülüyorsun sen?"</p>

  <p class="normal">"Öylesine..." dedi oğlu, "neşem yerinde."</p>

  <p class="normal">Ana biraz alıngan bir sesle, "Ben yaşlı, cahil biriyim, ama iyiyi seçerim!" dedi.</p>

  <p class="normal">Pavel, "İşte bu çok iyi!" dedi. "Hadi sen artık yat... Geç oldu!.."</p>

  <p class="normal">"Hemencecik yatarım."</p>

  <p class="normal">Ana telaşla masanın etrafında dolaşarak bardakları topluyordu. Durumdan memnundu, her şey gürültüsüz patırtısız, sessizce olup bitmişti.</p>

  <p class="normal">"Doğru düşünmüşsün oğlum," dedi. "Andrey çok sevimli bir adam. O kız da ne akıllı şey. Kimin nesidir o?"</p>

  <p class="normal">Pavel odanın içinde dolaşarak kısaca yanıt verdi:</p>

  <p class="normal">"O bir öğretmen."</p>

  <p class="normal">"Zavallıcık! Giyimi pek kötü! Korkarım üşütecek! Anası babası nerelerde bunun?"</p>

  <p class="normal">Pavel, "Moskova'da!" diye karşılık verdi ve annesinin karşısında durarak ciddi bir sesle, "Bak!" dedi. "Babası zengin bir demir tüccarı. Kaç tane evi var, ama kızı bu yolu seçtiği için onu evden kovmuş. Bu kız varlık içinde yetişmiş, ailesi tarafından her istediği yapılmış, şımartılmıştı. Şimdi ise bak, gecenin bir vakti dünya kadar yolu yürüyecek, tek başına."</p>

  <p class="normal">Ana şaşırmıştı. Kaşlarını kaldırmış sessizce oğluna bakıyordu.</p>

  <p class="normal">Biraz sonra usulca, "Şehre mi gidiyor?" diye sordu.</p>

  <p class="normal">"Evet, şehre gidiyor."</p>

  <p class="normal">"Aman, aman! Korkmuyor ha?"</p>

  <p class="normal">Pavel gülümseyerek, "Görüyorsun ya, korkmuyor işte!" dedi.</p>

  <p class="normal">"Peki niye gitti? Gece burada kalsaydı. Benimle beraber yatardı."</p>

  <p class="normal">"Hayır, bu uygun olmaz, yarın sabah onu burada görmeleri işimize gelmez."</p>

  <p class="normal">Ana, düşünceli bir şekilde pencereye bakarak usulca, "Pavel'ciğim, bunlarda yasak olacak ne var?" diye sordu. "Bunda ne kötülük olabilir ki?"</p>

  <p class="normal">Aslında bu dediğine inanmıyordu. Oğlunun ağzından bunu doğrulayan bir söz duymak istiyordu. Oğlu sakin sakin ona bakarak, kendinden emin bir sesle, "Evet," dedi, "bunlarda bir kötülük yok, ama yine de şunu bil ki, gelecekte hepimizi hapishaneler bekliyor."</p>

  <p class="normal">Ananın elleri titriyordu. Endişeyle, "Tanrı yardım eder de belki bir şey olmaz, ha?" diye sordu.</p>

  <p class="normal">Pavel yumuşak bir sesle, "Hiç sanmıyorum, sana yalan söylemek istemem," dedi. Sonra da, "Çok yoruldun, hadi git yat artık!" diye ekledi.</p>

  <p class="normal">Oğlu yanından ayrılınca ana pencereye giderek dışarıyı seyretmeye başladı. Sokak karanlık ve soğuk görünüyor, rüzgâr küçücük evlerin damlarındaki karları savurarak esiyor, sanki bir şeyler fısıldayarak bembeyaz kar bulutlarının peşinden koşturuyor ve kendini duvardan duvara vuruyordu.</p>

  <p class="normal">Usulca, "Tanrım bizi koru!" diye mırıldandı.</p>

  <p class="normal">Gözünde yaşlar birikiyor, oğlunun sakin sakin söylediği tehlikenin beklentisiyle yüreği korkudan titriyordu. Gözlerinin önünde karlı geniş bir ova belirdi. Rüzgâr ıslıklar çalarak hafif bir insan gibi hızla oradan oraya ilerliyordu. Ovanın ortasında minicik bir kız yalnız başına, sallana sallana yürümeye çalışıyor, rüzgâr kızın ayaklarına dolanıyor, eteğini kaldırıyor, yüzüne iğne gibi saplanan soğuk kar taneleri çarpıyor, minicik ayakları karlara gömülüyordu. Gece korkunç, karanlık, hava ise buz gibiydi. Kız rüzgârın esmesiyle bir o yana bir bu yana eğilen incecik bir ot gibi görünüyordu. Sağ tarafta karanlık bir duvarı andıran ormanda çıplak kavak ve kayınlar hüzünlü seslerle fısıldaşıyor, ta uzaklardan kentin ışıkları belli belirsiz fark ediliyordu.</p>

  <p class="normal">Ana korkuyla, "Tanrım sen bizi koru!" dedi.</p>
</body>
</html>
