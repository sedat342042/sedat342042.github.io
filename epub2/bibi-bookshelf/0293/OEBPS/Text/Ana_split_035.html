<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ana</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_32"><span class="idebold">XXIX</span></h2>

  <p class="normal">Eve girdiklerinde Sofia'yı içerde buldular. Onları heyecanlı ve telaşlı bir şekilde karşıladı.</p>

  <p class="normal">İvan'ı kanepeye yatırıp becerikli hareketlerle sargılarını çözdü. Ağzındaki sigaranın dumanından gözlerini kısarak emirler yağdırdı:</p>

  <p class="normal">"Korkmuşsunuzdur değil mi Nilovna, yorulmuşsunuzdur da. Hadi siz biraz dinlenin. Nikolay, ona bir kadeh içki getir!"</p>

  <p class="normal">Ana yaşadıklarından sersemlemiş, güçlükle soluk alıyor, göğsü daralıyordu.</p>

  <p class="normal">"Benim için endişelenmeyin..." diye mırıldandı.</p>

  <p class="normal">Oysa, içinde güzel sözler duyma ve ilgilenilme isteği dolu bir halde bütün vücudu titriyordu.</p>

  <p class="normal">Yandaki odadan Nikolay ve Doktor İvan Danilov çıktılar. Nikolay'ın eli sargılıydı, doktor ise oldukça gergin görünüyordu. Hemen İvan'ın yanına gitti.</p>

  <p class="normal">"Bana bolca su, pamuk ve temiz bez getirir misiniz?" diye seslendi.</p>

  <p class="normal">Ana mutfağa doğru yöneldi ama Nikolay onu kolundan tutarak sevecen bir sesle:</p>

  <p class="normal">"Durun," dedi. "Bunları Sofia'ya söylüyor. Siz heyecanlanmayın."</p>

  <p class="normal">Nikolay'ın sesindeki ve bakışlarındaki sevecenlik anayı duygulandırdı ve kendine engel olamayarak hıçkırıklarla, "Neler oluyor yavrucuğum? İnsanları hiç acımadan kılıçtan geçirdiler!" diye bağırdı.</p>

  <p class="normal">Nikolay, ona bir kadeh şarap verdi ve "Gördüğün gibi," dedi, "iki taraf da öfkelerinin esiri oldu. Ama endişelenmeyin, kılıçların keskin yüzünü kullanmadılar, bu yüzden ağır yaralanan pek yok, bildiğim kadarıyla sadece bir kişinin durumu ciddi. Vurduklarında yanındaydım, onu oradan uzaklaştırdım..."</p>

  <p class="normal">Nikolay'ın bakışları, sesinin tonu, odanın aydınlık, sıcak havası anayı sakinleştiriyordu. Nikolay'a sevgiyle bakarak, "Siz de mi yaralandınız?" dedi.</p>

  <p class="normal">"Önemli değil, kendi dikkatsizliğim, bir yere çarptım ve biraz sıyrıldı, o kadar. Hadi bir çay için, hava soğuk, üzeriniz de pek ince."</p>

  <p class="normal">Ana elini bardağa uzatınca üzerindeki kan lekelerini fark etti ve bilinçsizce geri çekerek dizinin üstüne koydu. Kaşlarını kaldırarak gözlerini iri iri açmış ellerine bakıyordu. Gözlerinin önü kararıyor, yüreği deli gibi çarpıyordu.</p>

  <p class="normal">"Bunu Pavel'ime de yapabilirler!" diye düşünüyordu.</p>

  <p class="normal">Doktor kolları sıvalı bir halde odaya girdi, Nikolay'ın soran bakışlarına incecik sesiyle yanıt verdi:</p>

  <p class="normal">"Yüzündeki yara önemli değil ama kafatasında hafif bir kırık var. Güçlü bir delikanlı ancak çok kan kaybetmiş. Hastaneye gönderelim mi?"</p>

  <p class="normal">Nikolay, "Neden?" dedi. "Kalsın burada!"</p>

  <p class="normal">"Bugünlük kalabilir ama yarın hastaneye gönderin lütfen, hem böylesi benim için de daha iyi olur; viziteye çıkacak zamanım yok. Sen bugünkü olaylarla ilgili bir şeyler yazabilir misin?"</p>

  <p class="normal">"Elbette," dedi Nikolay.</p>

  <p class="normal">Ana usulca kalkıp mutfağa yöneldi.</p>

  <p class="normal">Nikolay telaşla, "Nereye gidiyorsunuz?" dedi. "Sofia bu işi yalnız halledebilir!"</p>

  <p class="normal">Ana, Nikolay'a gözünün ucuyla bakarak titrek bir sesle, "Üstüm başım kan içinde," dedi.</p>

  <p class="normal">Ana odasında üzerindeki kanlı giysileri çıkarırken, bu insanların soğukkanlılığını ve korkuyu alt edebilme becerilerini düşündü. Bunu düşünmek, yüreğindeki korkunun azalmasını ve kendine gelmesini sağladı.</p>

  <p class="normal">İvan'ın bulunduğu odaya girdiğinde Sofia ona doğru eğilmiş, "Saçmalık bunlar, yoldaş!" diyordu.</p>

  <p class="normal">Yaralı genç ise güçsüz bir sesle, "Sizi rahatsız etmek istemem," diye yanıt veriyordu.</p>

  <p class="normal">"Hadi susun artık, hem sizin için böylesi daha iyi olur..."</p>

  <p class="normal">Ana ellerini onun omuzlarına dayayarak Sofia'nın arkasında durdu. Gözlerini yaralının solgun yüzüne dikip, gülümseyerek arabada neler sayıkladığını, kendisini nasıl korkuttuğunu anlatmaya başladı. İvan alev alev yanan gözlerle anaya bakıyor, dudaklarını ısırıyor ve yaptığından utanmış bir halde, "Hey Tanrım! Amma aptallık etmişim!" diyordu.</p>

  <p class="normal">Sofia, delikanlının üzerindeki battaniyeyi düzelterek, "Hadi bakalım, artık sizi yalnız bırakalım da biraz dinlenin," dedi.</p>

  <p class="normal">Yemek odasına geçtiler ve uzun uzun yaşanan olaylardan konuştular. Olaylardan sanki çok gerilerde kalmış gibi söz ediyorlar ve yüzlerini güvenle geleceğe dönerek yapılacak işlerden konuşuyorlardı. Yüzlerinde yorgunluk, yüreklerinde ise coşku vardı ve mücadeleleriyle ilgili konuşurken kendilerini açıkça eleştirmekten çekinmiyorlardı.</p>

  <p class="normal">Doktor sandalyesinde asabi kıpırdanışlarla oturuyor ve tiz sesini kalınlaştırmaya çalışarak, "Bugünkü sadece propaganda," diyordu, "ama hiç yeterli değildi! İşçiler haklı. Propaganda çalışmalarına ağırlık vermeliyiz."</p>

  <p class="normal">Nikolay suratı asık bir halde, "Her taraftan yeterince yayın bulamadıklarıyla ilgili şikâyetler alıyoruz ve hâlâ iyi bir basımevi kurmayı başaramadık," dedi. "Ludmilla çok yoruluyor, ona yardımcı olacak birilerini bulamazsak, hasta olacak..."</p>

  <p class="normal">Sofia, "Peki, Vesofçikof için ne diyorsun?" diye sordu.</p>

  <p class="normal">"Şehirde kalması doğru olmaz, onu yeni kurulacak basımevinde çalıştıracağız ama sadece o yeterli olmaz, bir kişi daha bulmalıyız."</p>

  <p class="normal">Ana çekinerek, "Bu işi ben yapamaz mıyım?" diye sordu.</p>

  <p class="normal">Hepsi birden anaya bakarak bir süre sustular.</p>

  <p class="normal">"Neden olmasın?" dedi Sofia.</p>

  <p class="normal">Nikolay itiraz etti:</p>

  <p class="normal">"Hayır Nilovna, bu iş sizin için uygun değil. Şehir dışında yaşamanız gerekebilir ve bu da Pavel'le görüşmelerinizi engeller."</p>

  <p class="normal">Ana içini çekerek itiraz etti:</p>

  <p class="normal">"Bu pek büyük bir kayıp sayılmaz, görüşmeler beni yıpratmaktan başka bir işe yaramıyor zaten. Doğru dürüst konuşmamıza hiç fırsat vermiyorlar. Kendi oğlunun karşısında salak gibi dikilip duruyorsun, ne söyleyeceksin diye ağzının içine bakıyorlar." Son olaylar onu bir hayli yormuştu ve bu şehirden uzakta yaşayabilmek için eline geçen bu fırsatı kaçırmak istemiyordu.</p>

  <p class="normal">Ancak Nikolay konuşmayı başka bir konuya kaydırdı.</p>

  <p class="normal">"Sen ne dersin İvan?" diye sordu.</p>

  <p class="normal">İvan masaya dayadığı başını kaldırdı:</p>

  <p class="normal">"Sayımız az, işte bunu diyorum," dedi. "Bu yüzden de çok fazla çalışmalıyız. Ayrıca, Pavel ve Andrey'i kaçmaya ikna etmeliyiz. Onlar, boş oturmalarına razı olamayacağımız kadar değerli kişiler."</p>

  <p class="normal">Nikolay'nın yüzünde şüpheli bir ifade belirdi ve başını salladı. Anaya bir göz attı. Ana bu konuyu kendisinin yanında konuşmak istemediklerini hissetti ve oradakilerin onun isteğine karşı gösterdikleri umursamazlıkla yüreği hafif kırılmış bir halde kalkıp odasına gitti. Yatağında gözleri açık, kulağına gelen belli belirsiz sesler arasında, endişelerin kucağına düşmüş, yatıyordu...</p>

  <p class="normal">Bugünü düşünmek ona sıkıntı veriyor, içini karartıyordu. Güne dair hüzün verici izlenimleri bir kenara atarak oğlunu düşünmeye başladı. Onu özgür görmek istiyor, ancak aynı zamanda da korkuyordu. Ortam gittikçe geriliyor, şiddetli çatışmalar meydana geliyordu. İnsanlarda sessiz, sakin, sabırlı bekleyişin yerini gergin bir bekleyiş alıyor, öfke gözle görülür şekilde güçleniyor, sözler keskinleşiyor, kışkırtıcı bir hava ortalığı sarıyordu. Dağıtılan bildiriler halk arasında ateşli tartışmalar yaratıyor ve tutuklanmalar beyinlerde nedenlerle ilgili kıvılcımlar oluşturuyordu. Artık bir zamanlar ananın ödünü koparan sosyalizm, ayaklanma, siyaset gibi sözcükler herkesin diline düşmüştü. Her ne kadar bu sözcükler alaycı bir tarzla söyleniyor olsa da, bu alaycılığın ardında araştırıcı bir merak da hissedilebiliyordu. Bu sözler acemice, endişeli ve öfkeli bir şekilde söyleniyordu, zira bu sözlerde umut ve tehdit vardı. Havada, durgun suya atılan bir taşın meydana getirdiği gitgide genişleyen daireler gibi yayılan bir dalga vardı. Uzun zamandır uyuyan zihinler uyanıyor, günlük yaşamın sıkıntılarına karşı gösterilen sakin tavır sarsılıyordu. Hayatın acı yüzünü birçok kişiden daha iyi tanıyan ana, bütün bunları da birçok kişiden daha rahat görebiliyordu. Şu sıralar hayatın acı yüzünde yansıyan kuşku ve kin, anayı hem sevindiriyor hem ürkütüyordu. Bu durumu oğlunun hedefi olarak düşündükçe seviniyor, ancak oğlunun içerden çıkar çıkmaz tehlikelerin göbeğine dalacağını bildiği için de korkuyordu.</p>

  <p class="normal">Zaman zaman oğlu gözünde bir masal kahramanı gibi devleşiyor, iyi olan güzel olan ne varsa hepsini bünyesinde birleştiriyor ve ana bu hayali hasret, gurur, heyecan, zevk ve umut içinde seyrediyor, "Her şey düzelecek!" diyordu kendi kendine.</p>

  <p class="normal">Zaman zaman da içindeki analık sevgisi canını yakarcasına alevleniyor, analık duygusu her şeyden ağır basarak diğer kutsal sevgi; insanlık sevgisi azalıyor, yüreğini endişe ve üzüntüyle doldurarak, "Mahvolacak oğlum!" diye düşünmesine neden oluyordu.</p>

  <p class="normal">Ancak pek geç uyuyabildi. Uyandığında ise kemikleri kırılıp dökülmüş gibiydi, başında da bir ağırlık hissediyordu.</p>

  <p class="normal">Günün öğle saatlerinde hapishanenin ziyaret odasında oğlunun karşısında oturmuş, bulanık gözlerle onun sakalla kaplanmış yüzünü seyrediyor ve elindeki pusulayı ona verebilmek için uygun bir fırsat bekliyordu.</p>

  <p class="normal">Pavel alçak sesle, "Ben iyiyim, hepimiz de iyiyiz," dedi. "Sen nasılsın bakalım?"</p>

  <p class="normal">"İyiyim," dedi. "İgor İvanoviç öldü!"</p>

  <p class="normal">"Ne!" diye küçük bir çığlık kopardı Pavel ve başını önüne eğdi.</p>

  <p class="normal">Ana saf saf devam etti:</p>

  <p class="normal">"Cenazede kavga çıktı, polis birkaç kişiyi tutukladı!"</p>

  <p class="normal">Onları izlemekte olan hapishanenin müdür yardımcısı şaşkınlıkla yerinden fırlayarak, "Böyle şeyler konuşmak yasaktır!" dedi. "Anlayın artık, burada siyasi olaylardan söz edilemez!"</p>

  <p class="normal">Ana, adama dönerek saf bir tavırla, "Ben siyasetten değil, kavgadan söz ediyordum!" diyerek karşılık verdi. "Gerçekten kavga çıktı, birinin kafası bile yarıldı."</p>

  <p class="normal">"Fark etmez, hepsi bir! Aileniz ve evinizle ilgili şeyler dışında hiçbir şey konuşmamanızı rica ediyorum!"</p>

  <p class="normal">Müdür yardımcısı sıkıntı içinde sandalyesine oturarak masanın üzerindeki kâğıtları karıştırmaya başladı ve bıkkın bir tavırla, "Bu benim işim," diye ekledi.</p>

  <p class="normal">Ana bu arada pusulayı Pavel'in eline tutuşturmayı başararak derin bir nefes aldı.</p>

  <p class="normal">"Konuşacak bir şey bulamıyorum ki!"</p>

  <p class="normal">"Ben de öyle," diye gülümsedi Pavel.</p>

  <p class="normal">Görevli kızgınlıkla, "Görüşmenin de gereği yok o halde!" dedi. "Ne diye gelip rahatsızlık veriyorsunuz?.."</p>

  <p class="normal">Ana kısa bir süre sustuktan sonra, "Mahkemen yakın mı?" diye sordu.</p>

  <p class="normal">"Savcı yakın olduğunu söyledi..."</p>

  <p class="normal">İkisi için de hiçbir anlam ve önemi olmayan birtakım şeylerden söz ediyorlardı. Pavel hiç değişmemişti, her zamanki gibi rahat ve sakindi ancak sakalı daha bir uzamış ve yüzüne biraz yaşlı bir görüntü vermiş, bir de ellerinin rengi açılmıştı. Anasına şefkatle bakıyordu. Ana, onun hoşuna gidecek bir şeyler yapma isteği duydu ve Vesofçikof'tan söz etmeyi düşündü.</p>

  <p class="normal">Sesindeki ruhsuz, kuru ifadeyi hiç değiştirmeden, "Geçen gün şu senin vaftiz ettiğin çocuğu gördüm," dedi.</p>

  <p class="normal">Pavel soran gözlerle baktı. Ana, Vesofçikof'un çiçekbozuğu yüzünü anlatmak için, parmaklarını yüzünde dolaştırıyordu.</p>

  <p class="normal">"Çok sağlıklı gördüm. Yakında iyi işler yapacak."</p>

  <p class="normal">Pavel anladığını gösteren bir baş sallamadan sonra sevinçle gülerek, "Buna çok sevindim," dedi.</p>

  <p class="normal">Ana, oğlunun sevincinden memnun olmuş bir halde, "İşte böyle," dedi.</p>

  <p class="normal">Pavel, anasını uğurlarken elini sıkıca kavradı ve "Sağ ol anacığım," dedi.</p>

  <p class="normal">Oğlunun sıcacık davranışı karşısında mutluluktan sarhoş olmuş, söyleyecek söz bulamıyordu. Sessizce elini sıkarak karşılık verebildi.</p>

  <p class="normal">Eve döndüğünde Şaşenka'yla karşılaştı. Zaten genellikle görüşme günlerinde gelir, ama asla Pavel'le ilgili bir şey sormazdı. Ana kendiliğinden anlatmaya başladığındaysa, gözlerini onun yüzüne dikerek dinler ve onun anlattıklarıyla yetinirdi. Ancak bu kez öyle olmadı.</p>

  <p class="normal">"Pavel nasıl?"</p>

  <p class="normal">"İyi, hiçbir şeyi yok, sağlığı yerinde."</p>

  <p class="normal">"Pusulayı verebildiniz mi?"</p>

  <p class="normal">"Elbette! Hem de öyle ustaca verdim ki!"</p>

  <p class="normal">"Okudu mu peki?"</p>

  <p class="normal">"Yok canım! Ne mümkün."</p>

  <p class="normal">"Doğru, hakkınız var! Bir hafta daha beklememiz gerekecek! Ne dersiniz, kabul eder mi?"</p>

  <p class="normal">Şaşenka kaşları çatık bir halde dikkatle anaya bakıyordu.</p>

  <p class="normal">Ana fikrini söyledi:</p>

  <p class="normal">"Bilemiyorum, ama tehlikeli bir tarafı yoksa neden kabul etmesin?"</p>

  <p class="normal">Şaşenka düşünceli düşünceli başını salladı, sonra, "Hasta yiyecek bir şeyler istiyor, ne verileceğini biliyor musunuz?" diye sordu.</p>

  <p class="normal">"Her şeyi verebiliriz," dedi ana. "Ben şimdi hallederim."</p>

  <p class="normal">Kalkıp mutfağa gitti, Şaşenka da arkasından geldi.</p>

  <p class="normal">"Yardım etmemi ister misiniz?"</p>

  <p class="normal">"Hayır gerek yok. Siz iyi misiniz?"</p>

  <p class="normal">Ana elindeki tencereyle ocağa doğru gitti.</p>

  <p class="normal">Kız kısık bir sesle, "Şey..." dedi.</p>

  <p class="normal">Rengi solmuş, gözleri iri iri açılmış, dudakları titriyordu. Öfkeli bir fısıltıyla, zar zor konuştu:</p>

  <p class="normal">"Sizden bir ricam var. Biliyorum, o bunu kabul etmeyecek, lütfen onu ikna edin. O, mücadelemiz için gerekli. Hastalanmasından endişe ettiğimi söyleyin. Baksanıza, hâlâ mahkemeye bile çıkmadı..."</p>

  <p class="normal">Konuşmakta güçlük çekiyor, kaskatı duruyor, gözlerini kaçırıyor, sesi çatlak çıkıyordu. Bitkin bir halde gözlerini yumuyor, dudaklarını ısırıyor, parmaklarını çıtırdatıyordu.</p>

  <p class="normal">Ana, kızın öfkesini anlamış ve duygulanmıştı. Kendisini bu hüzünlü duyguya kaptırarak kıza sarıldı ve "Canım yavrum!" dedi. "O kimseyi dinlemez ki, hep kendi bildiğini okur!"</p>

  <p class="normal">Sessizce birbirlerine sarılıp bir süre öyle durdular. Sonra genç kız geri çekilerek, "Haklısınız!" dedi. "Saçmalık bunlar, sinir bozucu."</p>

  <p class="normal">Sonra aniden ciddi bir tavır takınarak konuyu değiştirdi:</p>

  <p class="normal">"Neyse, şimdi hastayla ilgilenelim."</p>

  <p class="normal">İvan'ın yatağının kenarına oturarak sevecen bir sesle, "Başınız ağrıyor mu?" diye sordu.</p>

  <p class="normal">Delikanlı çekingen bir tavırla battaniyeyi yüzüne doğru kaldırdı ve "Çok değil," dedi. "Yalnız biraz bitkinim."</p>

  <p class="normal">Sonra ışıktan rahatsız olmuş gibi gözlerini kıstı. Şaşenka, gencin kendisinin yanında yemek istemediğini fark ederek odadan çıktı.</p>

  <p class="normal">Delikanlı yatağında doğrulup Şaşenka'nın arkasından baktı ve anaya bir göz kırparak, "Güzel," dedi.</p>

  <p class="normal">Gözleri neşeyle parlıyordu. Sesi daha tam olgunlaşmamıştı.</p>

  <p class="normal">"Yaşınız kaç?" diye sordu ana.</p>

  <p class="normal">"On yedi."</p>

  <p class="normal">"Anneniz babanız neredeler?"</p>

  <p class="normal">"Köydeler. Ben yıllardır buradayım, okulu bitirince burada kaldım. Adınızı öğrenebilir miyim yoldaş?"</p>

  <p class="normal">Kendisine ne zaman yoldaş dense ananın içinden gülmek gelirdi. Gülümseyerek sordu:</p>

  <p class="normal">"Bunu neden bilmek istiyorsunuz?"</p>

  <p class="normal">Yaralı genç şaşkın şaşkın bir süre sustu. Sonra konuşmaya başladı:</p>

  <p class="normal">"Bizim grupta bir üniversiteli var. O, bize işçi Pavel Vlasov'un annesini anlattı. 1 Mayıs günü yapılan gösteriden haberiniz var değil mi?"</p>

  <p class="normal">Ana başıyla onaylayarak ilgiyle bekledi.</p>

  <p class="normal">Delikanlı gururla, "Pavel Vlasov, o gün ilk kez partimizin bayrağını hiç çekinmeden açmış!" dedi. Ananın yüreği de aynı gururla kabarıyordu.</p>

  <p class="normal">"Ben o gösteriye katılmamıştım. Biz de burada bir gösteri düzenlemeye çalışıyorduk ama olmadı; yeterince kalabalık değildik. Ama seneye gelin bakın, göreceksiniz..."</p>

  <p class="normal">Gelecekteki olayların keyfini şimdiden yaşarken bir an tıkandı ve yutkundu, sonra elindeki kaşığı sallayarak tekrar konuştu:</p>

  <p class="normal">"İşte o, Pavel Vlasov'un annesi, o günden sonra partiye katılmış. Müthiş bir kadın olduğunu söylüyorlar!"</p>

  <p class="normal">Ananın keyfinden ağzı kulaklarına varıyordu, gencin heyecan içinde dizdiği övgüleri dinlemekten mest olmuştu. İşte o benim, demek geldi içinden ama bu isteği bastırdı ve içinden kendine, "Seni yaşlı budala seni!" diye kızdı. Sonra hasta delikanlıya doğru eğilerek, "Haydi biraz daha yiyin, iyi işler başarabilmek için bir an önce iyi olmalısınız," dedi.</p>

  <p class="normal">O sırada kapı açıldı, odaya nemli bir sonbahar havasıyla birlikte Sofia girdi:</p>

  <p class="normal">"Peşimde siviller dolaşıyor. Zengin bir kızın peşindeki yapışkan damat adayları gibiler. Buradan uzaklaşmalıyım. Eee, sen nasılsın bakalım? Pavel nasıl? Şaşenka buralarda mı?"</p>

  <p class="normal">Kurşuni gözleri ana ile delikanlı üzerinde okşayarak dolaşıyor, elinde sigara, durmadan sorular yağdırıyor, yanıt vermelerine de fırsat vermiyordu. Ana yüzünde bir tebessümle onu seyrediyor ve içinden, "Nihayet, ben de iyi bir insan oluyorum!" diye geçiriyordu.</p>

  <p class="normal">Sonra tekrar gence dönerek, "Çabuk iyileşmeye bakın," dedi ve yemek odasına geçti.</p>

  <p class="normal">Sofia, Şaşenka'ya anlatıyordu:</p>

  <p class="normal">"Şu anda üç yüz nüsha hazır. Kadıncağızın bu işlerle uğraşmaktan canı çıkıyor. Asıl kahramanlık diye ben buna derim. Biliyor musunuz, böyle insanlarla yoldaşlık etmek bana büyük zevk veriyor."</p>

  <p class="normal">"Haklısınız," dedi genç kız sessizce.</p>

  <p class="normal">Akşam çaylarını içtikten sonra Sofia, anaya, "Sizin yine köye bir yolculuk yapmanız gerekecek," dedi.</p>

  <p class="normal">"Yaparım," dedi ana. "Ne zaman gitmem gerekiyor?"</p>

  <p class="normal">"Üç gün sonra sizin için uygun mu?"</p>

  <p class="normal">"Elbette."</p>

  <p class="normal">Nikolay, "Arabayla gidin bu kez," dedi. "Bir araba tutun ve farklı bir yoldan gidin lütfen, Nikolski üzerinden gidin..."</p>

  <p class="normal">Nikolay bunları söyledikten sonra sustu, suratını astı. Onun yüzünün görmeye alıştıkları sakin ifadesini bozan bu hareket, hiç hoş görünmüyordu.</p>

  <p class="normal">Ana, "Nikolski üzerinden gidilince yol çok uzun sürer, araba da çok pahalıya gelir," diye uyardı.</p>

  <p class="normal">Nikolay devam etti:</p>

  <p class="normal">"Aslına bakarsanız ben bu yolculuğa toptan karşıyım. Oralarda bir gerginlik var şu sıralar; birilerini tutuklamışlar, tutuklanan bir öğretmenden söz ediliyor, tedbirli olmak gerek, bu yüzden bir süre beklemek daha iyi olur."</p>

  <p class="normal">Sofia parmaklarıyla masaya vuruyordu:</p>

  <p class="normal">"Bildirilerin, broşürlerin aralıksız dağıtılması bizim için çok önemli," dedi ve anaya sordu:</p>

  <p class="normal">"Nilovna, oraya gitmek sizi korkutuyor mu?"</p>

  <p class="normal">Ana bu söze gücendi ve "Şimdiye kadar korktuğumu gördünüz mü hiç?" dedi. "İlk kez yaptığımda bile korkmamıştım. Şimdi karşıma geçmiş..."</p>

  <p class="normal">Ana sözünü tamamlayamadı, boynunu büktü. Kendisine böyle sorular sorulduğunda, hep kendisini diğerlerinden farklı tuttuklarını, birbirlerine davrandıkları gibi davranmadıklarını düşünürdü.</p>

  <p class="normal">İçini çekerek konuşmasını sürdürdü:</p>

  <p class="normal">"Bu soruyu bana ne diye soruyorsunuz? Kendi aranızda korkunun sözünü bile etmiyorsunuz."</p>

  <p class="normal">Nikolay gözlüğünü düzelterek dik dik Sofia'ya baktı. Ana suçluluk duyarak, telaşla yerinden kalkıp bir şeyler söylemek istedi ama Sofia onun elini tutarak, "Özür dilerim," dedi. "Bir daha yapmam."</p>

  <p class="normal">Ana güldü ve üçü birden düşünceli bir halde yapılacak yolculukla ilgili konuşmaya daldılar.</p>
</body>
</html>
