<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ana</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9"><span class="idebold">VI</span></h2>

  <p class="normal">Bu korkulu gecenin üzerinden yaklaşık bir ay geçmişti ki hiç beklemedikleri bir zamanda çıkıp geldiler. Ana çoktan yatmıştı. Pavel, Vesofçikof ve Andrey ile birlikteydi. Vakit gece yarısına yaklaşıyordu. Üçü oturmuş gazetelerinden konuşuyorlardı. Ana, gençlerin kısık sesle konuştuklarını, uyukladığı yerde belli belirsiz duyuyordu. Birden Andrey ayağa kalktı, sessizce parmaklarının ucunda yürüyerek mutfaktan geçip kapıyı usulca kapattı. Sofadan demir kovanın tıngırdadığı duyuldu. Kapı ardına kadar açılmıştı.</p>

  <p class="normal">Kanyev'li yüksek sesle, "Sokakta mahmuz sesleri var!" dedi.</p>

  <p class="normal">Ana korkudan titreyerek yatağından fırladı ve giysilerini aldı, titreyen elleriyle giyinmeye çalışırken Pavel mutfağın kapısına gelerek, sakin bir şekilde ona, "Anacığım sen yat, boşuna rahatsız olma," dedi.</p>

  <p class="normal">Saçağın altından sinsi bir hışırtı duyuldu. Pavel yaklaştığı kapıyı yavaşça iterek, "Kim var orada?" diye sordu.</p>

  <p class="normal">Birdenbire kapının önünde uzun boylu bir siluet belirdi, ardından bir başkası daha. İki jandarma Pavel'i tartaklayarak kollarından tuttular ve yüksek perdeden alaycı bir ses duyuldu:</p>

  <p class="normal">"Sizin beklediğiniz kişiler değil, ha?"</p>

  <p class="normal">Konuşan ince uzun boylu, seyrek kara bıyıklı bir subaydı. Mahallenin polisi Fedyakin, ananın yatağına yaklaşarak, elini anaya doğru uzattı ve ürkütücü bir sesle, "Bu da onun anası efendim," dedi.</p>

  <p class="normal">Sonra kolunu Pavel'e doğru uzatarak, "Bu da kendisi," diye ekledi.</p>

  <p class="normal">Subay gözlerini kırpıştırarak sordu:</p>

  <p class="normal">"Pavel Vlasov sen misin?"</p>

  <p class="normal">Pavel "evet" anlamında başını sallayınca subay bıyıklarını çekiştirerek konuşmaya devam etti:</p>

  <p class="normal">"Evinde arama yapacağım. Hey ihtiyar, sen de kalk! Başka kimse var mı?" dedi odaya bakarak ve hızla içeri girdi.</p>

  <p class="normal">"Bunlar aileniz mi?"</p>

  <p class="normal">İçeri tanıdık iki kişi daha girdi. Bunlardan biri, eski döküm işçisi Tiveryakov, öteki, onun kiracısı, esmer, sağlam yapılı bir köylü olan ateşçi Ribin'di. Ribin kalın ve gür sesiyle, "Hayırlı akşamlar Pelagiya," diye anayı selamladı.</p>

  <p class="normal">Ana bir yandan giyiniyor, bir yandan da kendine cesaret vermeye çalışarak söyleniyordu:</p>

  <p class="normal">"Bu nasıl iş böyle! Gecenin bir vakti, herkes uykuda, bunlar ise çıkıp geliyorlar."</p>

  <p class="normal">Küçük oda tıklım tıklım dolmuştu ve nedense sert bir boya kokusu odaya yayılmıştı. İki jandarma ile mahallenin polisi Fedyakin, gürültüyle kitapları raflardan indirip subayın önünde duran masaya yığıyorlardı. Ötekilerden ikisi duvarları yumrukluyor, sandalyeleri devirip altına bakıyor, bir başkası da beceriksiz hareketlerle ocağı karıştırıyordu. Kanyev'li ile Vesofçikof birbirlerine sokulmuşlar, köşede duruyorlardı. Vesofçikof'un çiçekbozuğu yüzünde kırmızı lekeler belirmişti ve kurşun rengi küçücük gözlerini ısrarla subaydan ayırmıyordu. Andrey ise bıyıklarını çekiştirip duruyordu.</p>

  <p class="normal">Ana korktuğu anlaşılmasın diye, her zamanki gibi yan yan değil, göğsünü ileri doğru kabartarak dimdik yürüyordu. Bu çalım, ona komik bir görüntü veriyor, oldukça sert adımlarla yürümesine rağmen bir yandan da kaşları titriyordu.</p>

  <p class="normal">Subay ince beyaz elleriyle kitapları hızla tutuyor, yapraklarını karıştırıyor, silkeliyor ve bir köşeye ustalıkla fırlatıyordu. Kimi zaman bir kitap şap diye yere düşüyor, odadaki herkes susuyor, sadece terleyen jandarmaların gürültülü solumalarıyla, mahmuzların şıkırtısı işitiliyordu. Arada bir, bir ses, "Buraya baktınız mı?" diye soruyordu.</p>

  <p class="normal">Ana, Pavel'in yanında duvarın dibinde duruyor ve kollarını tıpkı oğlu gibi göğsüne kavuşturmuş bir şekilde subaya bakıyordu. Gözlerinin önünde soğuk bir duman perdesi beliriyor, dizleri titriyordu.</p>

  <p class="normal">Aniden bu sessizlikte Vesofçikof'un sesi çınladı:</p>

  <p class="normal">"Neden kitapları yere atıyorsunuz?"</p>

  <p class="normal">Ana titredi, Tiveryakov, sanki ensesinden birisi itmiş gibi başını salladı. Ribin homurdanarak Vesofçikof'un yüzüne baktı. Subay gözlerini kırpıştırarak bir an için bu çiçekbozuğu yüze dikti, sonra kitabın sayfalarını daha hızlı karıştırmaya başladı. Vesofçikof, kurşun rengi iri gözlerini bazen öyle açıyordu ki, sanki korkunç bir öfkeyle bağırmak istiyor gibiydi.</p>

  <p class="normal">Vesofçikof yeniden bağırdı:</p>

  <p class="normal">"Asker! Kaldır şu kitapları!"</p>

  <p class="normal">Jandarmaların hepsi önce ona doğru döndüler, sonra subaya baktılar. Subay tekrar başını kaldırarak dik dik Vesofçikof'un koca cüssesine baktıktan sonra burnundan bir sesle konuştu:</p>

  <p class="normal">"Ne duruyorsunuz? Kitapları toplasanıza!.."</p>

  <p class="normal">Jandarmaların biri eğildi ve yan yan Vesofçikof'a bakarak yerdeki dağınık kitapları toplamaya başladı.</p>

  <p class="normal">Ana sessizce oğlunun kulağına fısıldadı:</p>

  <p class="normal">"Vesofçikof sussaydı iyi ederdi!"</p>

  <p class="normal">Pavel omuzlarını silkti. Andrey boynunu uzattı.</p>

  <p class="normal">"Bu İncil'i okuyan kim?"</p>

  <p class="normal">"Ben!" diye yanıt verdi Pavel.</p>

  <p class="normal">"Peki bu kitaplar kimin?"</p>

  <p class="normal">"Benim!" dedi Pavel.</p>

  <p class="normal">Subay, sandalyesinin arkasına dayanarak parmaklarını çıtlattı, ayaklarını masanın altına doğru uzattı, bıyıklarını özenle düzeltti ve Vesofçikof'a bakarak, "Andrey Nahodka sen misin?" diye sordu.</p>

  <p class="normal">Vesofçikof biraz öne çıkarak, "Evet, benim!" dedi.</p>

  <p class="normal">Andrey, Vesofçikof'u kolundan tutup geri çekti:</p>

  <p class="normal">"Hayır o şaşırdı, Andrey benim!"</p>

  <p class="normal">Subay parmağını Vesofçikof'a doğrultup tehdit ederek, "Aklını başına topla!" diye bağırdı.</p>

  <p class="normal">Sonra elindeki evrakı gözden geçirmeye başladı.</p>

  <p class="normal">Mehtaplı aydınlık gece sanki gözlerini dikmiş pencereden içeri bakıyordu. Pencerenin önünde ağır adımlarla dolaşan birinin ayaklarının altında gıcırdayan karların sesi duyuluyordu.</p>

  <p class="normal">Subay sordu:</p>

  <p class="normal">"Nahodka, sen, daha önce siyasi suçlarla kovuşturmaya uğramıştın, değil mi?"</p>

  <p class="normal">"Evet, Rostov'da ve bir de Saratov'da... Yalnız orada jandarmalar benimle konuşurken "siz" diye hitap ederlerdi."</p>

  <p class="normal">Subay gözlerini kırpıştırdı, elleriyle ovuşturdu ve bütün dişlerini gösteren bir sırıtmayla sordu:</p>

  <p class="normal">"Peki öyle olsun, Nahodka, siz fabrikada yasak bildiriler dağıtan alçakları tanıyor musunuz, ha?"</p>

  <p class="normal">Andrey yayvan bir tebessümle yerinde kımıldanarak bir şey söylemeye hazırlanmıştı ki, Vesofçikof'un sesi tekrar odada çınladı:</p>

  <p class="normal">"Biz ilk kez alçaklarla karşılaşıyoruz!"</p>

  <p class="normal">Bir an için ortalığı derin bir sessizlik kapladı. Ananın yüzündeki yara izi belirginleşmiş ve sağ kaşı yukarı çekilmişti. Ribin başını yere eğmiş, garip bir şekilde titreyen sakalını parmaklarıyla tarıyordu.</p>

  <p class="normal">Subay, "Çıkarın şu hayvan herifi dışarı!" diye bağırdı.</p>

  <p class="normal">Jandarmalardan ikisi Vesofçikof'u kollarından tutup sürükleyerek mutfağa götürdüler. Vesofçikof ayaklarını sağlam bir şekilde döşemeye basarak durdu ve:</p>

  <p class="normal">"Bırakın... giyineyim!" dedi.</p>

  <p class="normal">Avluyu araştıran polis şefi içeri girdi:</p>

  <p class="normal">"Her tarafa baktık, hiçbir şey yok!"</p>

  <p class="normal">Subay gülerek konuştu:</p>

  <p class="normal">"Elbette!" dedi, "Öyle olmalı, burada deneyimli bir adam var..."</p>

  <p class="normal">Ana onun bu cılız, titrek sesini dinleyerek korku içinde sarımtırak yüzüne bakıyor ve bu yüzde nefret dolu acımasız bir düşmanlık seziyordu. Bu tip kişilerle pek az karşılaşmış, neredeyse böylelerinin varlığını bile unutmuştu. İçinden, "Bak kime taktılar kafayı!" diye geçiriyordu.</p>

  <p class="normal">"Eveet, evlilik dışı doğmuş Andrey Onisimov Nahodka, sizi tutukluyorum!"</p>

  <p class="normal">Andrey sakin sakin sordu:</p>

  <p class="normal">"Neden?"</p>

  <p class="normal">Subay kuru bir nezaketle, "Bunu size daha sonra açıklarım!" dedi.</p>

  <p class="normal">Sonra anaya dönerek, "Senin okuman yazman var mı?" diye sordu.</p>

  <p class="normal">Pavel, "Hayır!" diye atıldı.</p>

  <p class="normal">Subay öfkeli bir sesle, "Sana sormadım!" dedi ve tekrar anaya dönüp, "Söylesene kocakarı!" diyerek sorusunu yineledi.</p>

  <p class="normal">Ana elinde olmadan tepesinden aşağı bir kova soğuk su boşalmış gibi titredi ve içini donduran tiksinti duygusu ile birden doğruldu, yüzündeki yara izi daha da kızarmış, kaşı iyice çekilmişti, elini subaya doğru uzattı ve, "Bağırmayın öyle!" dedi. "Siz daha gençsiniz, acı nedir bilmezsiniz!"</p>

  <p class="normal">Pavel, "Sakin olun anneciğim!" diyerek onu susturmaya çalıştı.</p>

  <p class="normal">Ana, "Sen karışma Pavel!" diye bağırarak subayın üzerine yürüdü.</p>

  <p class="normal">"Bu insanları niye tutukluyorsunuz?"</p>

  <p class="normal">Subay oturduğu yerden kalkarak, "Bu sizin üstünüze vazife değil! Susun!" diye bağırdı. "Tutuklu Vesofçikof'u buraya getirin!"</p>

  <p class="normal">Eline aldığı bir kâğıdı yüzüne doğru yaklaştırarak okumaya başladı.</p>

  <p class="normal">Bu arada Vesofçikof'u odaya getirdiler.</p>

  <p class="normal">Subay okumayı keserek öfkeli bir sesle, "Çıkar o şapkayı başından!" dedi.</p>

  <p class="normal">Ribin, ananın yanına yaklaşıp omuzlarından iterek hafif bir sesle, "Sakin ol ana!" dedi.</p>

  <p class="normal">Vesofçikof, "Bu adamlar ellerimi böyle tutarlarken şapkamı nasıl çıkarabilirim?" diye sordu.</p>

  <p class="normal">Subay kâğıdı masanın üstüne fırlattı.</p>

  <p class="normal">"İmzalayın şunu," dedi.</p>

  <p class="normal">Ana, Vesofçikof'un tutanağı imzalayışını seyrederken duyduğu öfkenin yerini çaresizlik ve aşağılanmanın acısı almış, gözlerine yaşlar dolmuştu. Yirmi yıllık evlilik hayatı boyunca hep böyle ağlamıştı. Oysa son yıllarda bu kemirici yaşların tadını neredeyse unutmuştu. Subay tehditkâr bir ifadeyle gözlerini kadına dikti:</p>

  <p class="normal">"Pek erken ağlamaya başladınız, bakıyorum! Böyle giderse yakında akıtacak gözyaşınız kalmaz!"</p>

  <p class="normal">Ana öfkeyle karşılık verdi:</p>

  <p class="normal">"Anaların gözyaşı asla tükenmez! Eğer sizin de bir ananız varsa o, bunu bilir!"</p>

  <p class="normal">Subay kâğıtları öfkeyle, kilidi pırıl pırıl parlayan yepyeni bir çantaya yerleştirdikten sonra emretti:</p>

  <p class="normal">"Marş!"</p>

  <p class="normal">Pavel sıcak ve sakin bir tavırla yoldaşlarının elini sıkarak, "Görüşmek üzere Andrey, görüşmek üzere Nikola... Tekrar görüşmek üzere," dedi.</p>

  <p class="normal">Subay sırıtarak, "Elbette tekrar görüşeceğiz," diye tekrarladı.</p>

  <p class="normal">Vesofçikof öfkeyle burnundan soluyor, gözlerinden ateş saçıyordu. Andrey yüzünde bir tebessümle başını sallayarak anaya bir şeyler söylüyordu.</p>

  <p class="normal">Ana haç çıkararak onu kutsadı ve "Tanrı, haklıyı korur..." dedi.</p>

  <p class="normal">Sonunda külrengi kaputlarıyla avluya doluşan kalabalık, mahmuz sesleri arasında çekip gitti.</p>

  <p class="normal">En son çıkan Ribin gözlerini dikkatle Pavel'e dikerek düşünceli bir ifadeyle, "Evet, şimdilik hoşça kal!" dedi ve sakalıyla oynayarak aksıra aksıra avludan çıktı.</p>

  <p class="normal">Pavel ellerini arkasında birleştirmiş, yerdeki kitapların ve çamaşırların arasında ağır ağır odada geziniyordu. Keyifsiz bir sesle, "Gördün mü bak, nasıl yapıyorlar bu işi?" dedi.</p>

  <p class="normal">Ana şaşkın gözlerle darmadağın odaya bakınarak kaygıyla, "Vesofçikof niye öyle kaba davrandı?" diye sordu.</p>

  <p class="normal">Pavel usulca yanıtladı:</p>

  <p class="normal">"Sanırım korktuğu için!"</p>

  <p class="normal">Ana kollarını yanlara doğru açarak, "Geldiler, aldılar, götürdüler!" diye mırıldandı.</p>

  <p class="normal">Gerçi oğlunu götürmemişlerdi ve yüreği rahatlamıştı, ama düşünceleri, hiç anlamadığı bir noktaya takılıyordu.</p>

  <p class="normal">"O sarı suratlı adam bizimle alay ediyor, bizi korkutmak istiyordu..."</p>

  <p class="normal">Pavel birden kararlı ve sert bir sesle, "Tamam ana!" dedi, "gel şimdi ortalığı toparlayalım..."</p>

  <p class="normal">Pavel, kendisine yine "ana" ve "sen" diye hitap etmişti. O, kendisini yakın hissettiği zamanlarda böyle konuşurdu.</p>

  <p class="normal">Usulca oğlunun yanına gelip yüzüne bakarak oldukça alçak bir sesle, "Bu adamlar seni aşağılamış mı oldular?" diye sordu.</p>

  <p class="normal">"Evet, öyle!" dedi Pavel. "Bu, insanın zoruna gidiyor! Keşke beni de onlarla..."</p>

  <p class="normal">Ana, oğlunun gözlerinde yaşlar görür gibi oldu ve belli belirsiz hissettiği bu acıyı hafifletebilmek isteğiyle içini çekerek, "Biraz sabret oğlum, seni de götürürler!" dedi.</p>

  <p class="normal">"Götürsünler!" diye karşılık verdi Pavel.</p>

  <p class="normal">Bir süre sustuktan sonra üzgün bir sesle oğluna şöyle dedi:</p>

  <p class="normal">"Ne kadar da sertsin Pavel'ciğim! Hiç beni avutmaya çalışmıyorsun, aksine, ben sana kötü bir şey söylüyorum, sen de tutup bana daha beterini söylüyorsun."</p>

  <p class="normal">Pavel gözlerini anasına dikerek yanına yaklaştı ve yavaşça, "Nasıl konuşmam gerektiğini bilmiyorum anacığım. Yalan söylemek gelmiyor elimden. Buna alışmalısın!" dedi.</p>

  <p class="normal">Ana iç geçirdikten sonra korkunun neden olduğu titremeye engel olmaya çalışarak, "Orada insanlara işkence ederlermiş, etlerini kemiklerini parçalarlarmış. Bunları düşündükçe Pavel'ciğim, öyle korkuyorum ki..." dedi.</p>

  <p class="normal">"Onlar asıl ruhları parçalarlar, bu çok daha kötü, elleriyle ruhları paramparça ederler..."</p>
</body>
</html>
