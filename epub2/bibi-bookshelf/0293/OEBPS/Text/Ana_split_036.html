<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ana</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_33"><span class="idebold">XXX</span></h2>

  <p class="normal">Gün ağarırken ana, sonbahar yağmurlarıyla ıslanmış yolda sarsılarak ilerleyen posta arabasının içindeydi. Araba ilerledikçe çamurları sıçratıyor, nemli bir rüzgâr sert sert esiyordu. Arabacı, sırtı anaya yarı dönük bir halde oturuyor ve durgun bir konuşmayla ona dertleniyordu:</p>

  <p class="normal">"Bense, hadi gel paylaşalım dedim kardeşime..."</p>

  <p class="normal">Sonra elindeki kırbacı şaklatarak öfkeyle bağırdı:</p>

  <p class="normal">"Yürüsene be, mendebur hayvan!"</p>

  <p class="normal">Besili güz kargaları, çıplak tarlalarda zar zor yürüyor, serin rüzgâr ıslıklar çalarak onların üzerine saldırıyordu. Kargalar rüzgâra yan dönüyor, rüzgâr da onların tüylerini ve ayaklarını yerden kesiyordu, bu güce direnemeyen kargalar ise isteksizce kanat çırparak havalanıyor, bir başka yere konuyorlardı.</p>

  <p class="normal">Arabacı anlatıyordu:</p>

  <p class="normal">"Bir de baktım bana verdiği pay çok az. Anladım ki elimden gelen bir şey yok..."</p>

  <p class="normal">Adamın sözleri ananın kulağına bir düşteymiş gibi uzaklardan geliyor, gözlerinin önünden son yıllarda yaşadığı olaylar akıp gidiyor ve ana bu görüntülerin içinde hep kendini görüyordu. Önceden olaylar, ondan uzakta, bilmediği nedenlerle, tanımadığı kişiler arasında geçiyordu; şimdi ise onun gözünün önünde ve onun katkısıyla gerçekleşiyordu. Bu durum onda bir endişe, bir şaşkınlık, kendine karşı bir memnunluk ve belli belirsiz bir hüzün yaratıyordu.</p>

  <p class="normal">Etrafında her şey ağır ağır sarsılıyor, birbirinin peşinden uçuşuyor, yolun kenarındaki ağaçlar bir an görünüp hemen kayboluyorlardı. Ovalar geniş geniş yayılıyor, tepeler çalımlı çalımlı yükseliyordu.</p>

  <p class="normal">Arabacının mırıl mırıl konuşması, çıngırakların sesi, rüzgârın ıslığı bir hortum gibi birbirine karışmış bir halde ovada dolanıyordu.</p>

  <p class="normal">Arabacı arabanın sarsıntısına uyarak hafif hafif sallanıyor ve gevşemiş bir halde anlatıyordu:</p>

  <p class="normal">"Zengine cenneti versen az gelir, bu işler böyledir. Kardeşim iyice kanımızı emmeye başladı, hatırlı dostları çoktur..."</p>

  <p class="normal">Mola yerine vardıklarında arabacı hayvanların koşumlarını çözerek anaya, "Bir beşlik versen de bir şeyler içsem, ha?" dedi.</p>

  <p class="normal">Ana çıkarıp verdi adamın istediği parayı, adam da paraları avucunda zıplatarak, "Üçüyle votka, ikisiyle de ekmek alacağım," diye açıkladı.</p>

  <p class="normal">Ana Nikolski'ye öğleden sonra, yorgunluktan ve soğuktan perişan bir halde ulaştı. Hana gidip bir çay istedi. Elindeki ağır çantayı koltuğunun altına sokarak pencerenin önünde bir yere oturdu. Pencerenin ardında halı gibi otlarla kaplı küçük bir alan vardı ve daha ilerde de koyu gri renkteki hükümet binası görünüyordu. Binanın avlusunda üzerinde ince bir gömlekle oturmuş pipo içen uzun sakallı bir köylü vardı, bir domuz da ortalıkta geziniyor; burnuyla toprağı eşiyor, kulaklarını, kafasını sallayıp duruyordu.</p>

  <p class="normal">Gökyüzünde kara bulutlar uçuşuyor, bir araya toplanıp üst üste yığılıyor, havayı hafif karartıyordu. Ortalıkta ne bir ses ne bir hareket vardı, sanki yaşam durmuş gibiydi ve her yere ağır bir sıkıntı çökmüştü.</p>

  <p class="normal">Birden bir çavuş dörtnala sürdüğü atıyla alana dalıverdi. Hükümet binasının önünde durup kırbacını havada şaklatarak uzun sakallı köylüye bağıra çağıra bir şeyler söyledi. Sesler ananın önünde oturduğu cama kadar gelip çarpıyor ama ne söylediği anlaşılmıyordu. Köylü oturduğu yerden kalkıp eliyle uzaklarda bir yerleri işaret etti. Çavuş atın üzerinden atladı ve bir an sendeledi, dizgini köylünün eline verip yavaş yavaş korkuluklara tutunarak merdivenleri çıktı ve binanın kapısından içeri girip gözden kayboldu.</p>

  <p class="normal">Ortalığa yine sessizlik çöktü. At yumuşak toprakta bir iki eşindi. Kısa, sarı saçlı, tombul yüzlü, parlak gözlü bir kız çocuğu, elinde zorlukla tuttuğu kocaman, üzeri kapkacak dolu bir tepsiyle, dudaklarını kemirerek odaya girdi ve ananın karşısına geçip onu başıyla selamladı.</p>

  <p class="normal">Ana sevecen bir sesle, "Merhaba, küçükhanım!" dedi.</p>

  <p class="normal">"Merhaba!" diye karşılık verdi kız.</p>

  <p class="normal">Sonra masanın üzerine tabakları, bardakları yerleştirmeye başladı ve heyecanla, "Biliyor musunuz?" dedi. "Biraz önce bir haydut yakalamışlar, buraya getiriyorlarmış!"</p>

  <p class="normal">"Nasıl bir haydutmuş bu?"</p>

  <p class="normal">"Orasını bilmiyorum..."</p>

  <p class="normal">"Peki suçu neymiş?"</p>

  <p class="normal">"Onu da bilmiyorum," dedi kız. "Ben sadece bir haydut yakaladıklarını biliyorum. Bekçi, müdürü çağırmaya gitti."</p>

  <p class="normal">Ana dışarıya baktı, alanda köylüler toplanmaya başlamıştı. Bazıları ağır adımlarla çalımla yürüyor, bazıları ise telaşla, paltolarının önünü kapayarak acele gidiyorlardı. Hükümet binasının avlusunda biriken insanların hepsi, birden gözlerini binanın solunda bir yere çevirdiler.</p>

  <p class="normal">Küçük kız da pencereden dışarıya bir göz attıktan sonra hızla koşup kapıyı çarparak odadan çıktı. Ananın bütün vücudu ürperdi. Çantasını daha geriye iteledi. İçinde aniden ortaya çıkıveren kaçma hissini bastırarak atkısını başına sarıp hızla kapıya yöneldi.</p>

  <p class="normal">Dışarı çıktığında yüzüne şiddetli bir soğuk çarptı, nefesi tıkanır gibi oldu, bacakları kasıldı, alanın ortasında durdu. İki muhafızın arasında, kolları arkasından bağlı Ribin'i gördü. Hükümet binasının avlusunda kalabalık bir insan topluluğu sessizce durmuş bakıyordu.</p>

  <p class="normal">Ana sarsılmış bir durumda gözlerini dikmiş Ribin'e bakıyordu. Ribin bir şeyler söylüyor, ana onun söylediklerini anlamaya çalışıyor ama bu sözler ruhunu saran karanlıkta yok olup gidiyordu.</p>

  <p class="normal">Ana derin bir nefes alıp kendini topladı. Gür sakallı, mavi gözlü bir köylü gözlerini ayırmadan anaya bakıyordu. Ana elini boğazına götürüp öksürerek, zar zor çıkan bir sesle sordu:</p>

  <p class="normal">"Neler oluyor?"</p>

  <p class="normal">"Görüyorsunuz ya işte," diyerek başını çevirdi köylü. Adamın yanına bir başka köylü daha geldi.</p>

  <p class="normal">Muhafızlar kalabalığın önünde durdu. Kalabalık durmadan büyüyordu. Birden Ribin'in kalın sesi duyuldu:</p>

  <p class="normal">"Ey köylüler! Yaşamın gerçeklerini önümüze serip bizlerin gözünü açan şu bildirileri biliyor musunuz? Onları dağıtan bendim, işte bu yüzden buradayım!"</p>

  <p class="normal">Kalabalık Ribin'e iyice yaklaşmış, sıkıca etrafını kuşatmıştı. Ribin'in sesi son derece sakin ve ölçülüydü. Bu, anayı kendine getirdi.</p>

  <p class="normal">Mavi gözlü köylüyü yanındaki adam dürterek, "İşitiyor musun?" dedi. Mavi gözlü köylü yanıt vermedi, dönüp yine anaya baktı. Diğeri de başını çevirip baktı. Mavi gözlü olan, diğerinden daha ufak yapılı, koyu renk seyrek sakallı ve ince, çilli yüzlüydü. İkisi birlikte kalabalıktan biraz uzaklaşarak avlunun bir kenarına çekildiler.</p>

  <p class="normal">Ana, "Korku içindeler!" diye düşündü.</p>

  <p class="normal">Dikkatini iyice toplamıştı. Ribin'in hırpalanmış esmer yüzünü net bir şekilde görebiliyor, gözlerindeki kıvılcımları fark edebiliyordu. Onun da kendisini görebilmesi için yanıp tutuşuyor, parmaklarının ucuna kalkarak, ona doğru başını uzatıyordu.</p>

  <p class="normal">İnsanlar, Ribin'e suratlarını asmış, kuşkulu bir ifadeyle sessizce bakıyor, sadece kalabalığın arkalarında bir yerden boğuk sesler geliyordu.</p>

  <p class="normal">Ribin güçlü ve ezici bir sesle, "Köylü kardeşlerim!" dedi. "Bu bildirilerde yazılanlara inanın! Onlar uğruna belki de ölüme gidiyorum. Bana dayak attılar, işkence yaptılar, onları nereden bulduğumu sordular, beni dövmeye, eziyet etmeye devam edecekler, hepsine göğüs gereceğim! Çünkü bu bildirilerde, bizler için ekmekten sudan daha gerekli olan adalet var!"</p>

  <p class="normal">Kalabalıktan bir köylü, "Bunları niye anlatıyor?" dedi.</p>

  <p class="normal">Mavi gözlü köylü cevap verdi:</p>

  <p class="normal">"Onun için şu anda hiçbir şeyin önemi yok. İnsan iki kere ölmez ya, karşısına dikilince de karşı koyamaz..."</p>

  <p class="normal">İnsanlar suratlarını asmış, birbirleriyle bakışarak, konuşmadan duruyor, görünmeyen bir ağırlığın altında ezildiklerini hissediyorlardı.</p>

  <p class="normal">Çavuş sarhoş bir halde sallanarak sahanlığa çıkıp avazı çıktığı kadar bağırdı:</p>

  <p class="normal">"Kim o konuşan?!"</p>

  <p class="normal">Sonra sahanlıktan aşağıya atlayıp Ribin'in saçlarına yapışarak başını sallamaya başladı.</p>

  <p class="normal">"Sen misin o sözleri söyleyen ha, itoğlu it?"</p>

  <p class="normal">Kalabalıkta bir dalgalanma oldu, homurtular yükseldi. Ana üzüntüyle başını önüne eğdi. Ribin'in sesi tekrar duyuldu:</p>

  <p class="normal">"Görün işte, ey iyi insanlar!"</p>

  <p class="normal">Çavuş, "Kapa çeneni!" diye bağırarak Ribin'in yüzüne bir yumruk indirdi.</p>

  <p class="normal">Ribin bir an sendeledikten sonra toparlandı ve konuşmaya devam etti:</p>

  <p class="normal">"İşte böyle kollarınızı bağlayıp istedikleri gibi vururlar!"</p>

  <p class="normal">Çavuş, az ötesindeki et parçasına ulaşamayıp bulunduğu yerde zıplayıp duran zincirli bir köpek gibi Ribin'in önünde zıplayarak yüzüne, vücuduna rastgele yumruklar indiriyor ve bir yandan da, "Muhafızlar! Alın götürün şunu! Şu kalabalığı dağıtın!" diye bağırıyordu.</p>

  <p class="normal">Kalabalıktan biri bağırdı:</p>

  <p class="normal">"Dur! Vurma!"</p>

  <p class="normal">Başka birisi, "Ne diye vuruyorsun adama!" diye ekledi.</p>

  <p class="normal">Mavi gözlü köylü başını sallayarak, "Yürü gidelim!" dedi yanındakine. Birlikte hükümet binasına doğru ağır ağır yürüdüler. Ana giden adamlara dostça baktı. İçi rahatlamış bir halde derin bir nefes aldı. Çavuş tekrar sahanlığa çıktı ve oradan tehditkâr yumruklar savurarak bağırmayı sürdürdü:</p>

  <p class="normal">"Getirin diyorum o herifi buraya!.."</p>

  <p class="normal">Kalabalıktan biri, sert bir sesle bağırdı:</p>

  <p class="normal">"Hayır!"</p>

  <p class="normal">Ana bu bağıranın mavi gözlü köylü olduğunu fark etti.</p>

  <p class="normal">"İzin vermeyin çocuklar! Götürüp canını çıkarana kadar dövecekler. Sonra da suçu bizim üzerimize atacaklar. İzin vermeyin!"</p>

  <p class="normal">Ribin konuşmaya devam ediyordu:</p>

  <p class="normal">"Siz köylüler! Nasıl bir hayat yaşadığınızın farkında mısınız? Sizi nasıl aldattıklarını, nasıl sömürdüklerini görmüyor musunuz? Yeryüzünde her şey sizin sayenizde ayakta duruyor, en büyük güç sizsiniz ama size hiçbir hakkınız verilmiyor; sadece bir tek hakka sahipsiniz, açlıktan geberme hakkına!.."</p>

  <p class="normal">Kalabalıktan bağrışmalar yükseldi:</p>

  <p class="normal">"Evet haklı!"</p>

  <p class="normal">"Çağırın komiseri! Nerede?"</p>

  <p class="normal">"Çavuş getirmeye gitti..."</p>

  <p class="normal">"O sarhoşun tekidir!.."</p>

  <p class="normal">"Ama bu bizim işimiz değil..."</p>

  <p class="normal">Gürültü gittikçe yükseliyordu:</p>

  <p class="normal">"Konuş! Seni dövmelerine izin vermeyeceğiz!"</p>

  <p class="normal">"Ellerini çözün adamın!"</p>

  <p class="normal">"Dikkat et, bir yanlışlık olmasın!.."</p>

  <p class="normal">Ribin bütün sesleri bastıran bir sesle konuşmasını sürdürdü:</p>

  <p class="normal">"Ey köylüler! Ellerim acıyor. Adaletten kaçacak değilim, adalet benim içimde..."</p>

  <p class="normal">Birkaç kişi kısık sesle bir şeyler konuşarak uzaklaştılar, ancak sürekli yeni katılan birileriyle kalabalık durmadan büyüyordu. Üstleri başları dökülen, alelacele giyinmiş insanlar heyecan içinde koşarak geliyorlardı. Çevresini saran kalabalık sürekli kaynıyor, Ribin ise aralarında, ormandaki bir kilise gibi dimdik durarak, elini kolunu sallayarak konuşuyordu:</p>

  <p class="normal">"Sağ olun, var olun iyi kalpli köylü dostlar! Biz birbirimize yardımcı olmak zorundayız! Başka kimden yardım bekleyebiliriz ki?"</p>

  <p class="normal">Kanlı eliyle yüzünü sildikten sonra, elini tekrar havaya kaldırdı.</p>

  <p class="normal">"İşte bu gördüğünüz kan, adalet için akıyor!"</p>

  <p class="normal">Ana sahanlıktan aşağıya indi ama oradan Ribin'i göremeyince tekrar yukarı çıktı. Yüreğinin belli belirsiz, sıcacık bir sevinçle çırpındığını hissediyordu.</p>

  <p class="normal">"Köylü dostlarım! Bildirileri okuyun! İdare ve kilise, bize adaleti getiren insanlar için, isyankâr, dinsiz derse inanmayın. Adalet dünya üzerinde sessizce dolaşıp, kendine halkın içinde sığınacak yer arıyor. İdareciler için adalet; yakıcı, kesici bir şeydir, onlar adaleti tanımaz; adalet de onları yakar, keser! Yönetim için adalet korkunç bir düşmandır, sizler içinse en iyi dost! İşte bu yüzden adalet şu anda yöneticilerden saklanıyor!.."</p>

  <p class="normal">Yine kalabalıktan sesler yükselmeye başladı:</p>

  <p class="normal">"Kulak verin, din kardeşlerim!.."</p>

  <p class="normal">"Ah dostum, senin işin bitti!.."</p>

  <p class="normal">"Seni ele veren kim, söyle?"</p>

  <p class="normal">"Papaz!" dedi bir muhafız.</p>

  <p class="normal">Köylü okkalı bir küfür savurdu.</p>

  <p class="normal">Bir ses, "Dikkat edin çocuklar!" diye bağırarak uyardı.</p>

  <p class="normal">İri yarı, yuvarlak yüzlü emniyet müdürü kalabalığın üzerine doğru geliyordu. Şapkası bir yana doğru eğilmiş, bıyığının da bir tarafı aşağıya bir tarafı yukarıya doğru kıvrılmış ve bu durum, ruhsuz bir gülümsemeyle daha da çirkinleşmiş yüzüne, eğriymiş gibi bir hava vermişti. Sol eliyle kılıcını tutuyor, sağ elini ise havada savuruyordu. Sert adımlarının sesi duyulmaya, kalabalık gerilemeye başlamıştı. Yüzler ezik ve hüzünlü bir ifadeye büründü. Gürültü, toprağın altına girmek istercesine alçaldı ve yok oldu. Ana kaşının seğirdiğini ve gözlerinin yandığını hissediyor, gidip kalabalığa karışmak istiyordu. Biraz öne doğru uzandı ve olduğu yerde kasılıp kaldı.</p>

  <p class="normal">Emniyet müdürü karşısına geçip Ribin'i tepeden tırnağa süzdükten sonra, "Neler oluyor burada? Elleri neden bağlı değil?" diye sordu ve "Muhafızlar, bağlayın ellerini!" diye ekledi.</p>

  <p class="normal">Sesi yüksek ama ruhsuz çıkıyordu.</p>

  <p class="normal">Bir muhafız, "Ellerini halk çözdü, yoksa bağlıydı..." dedi.</p>

  <p class="normal">"Ne? Halk mı çözdü? Hangi halkmış o?"</p>

  <p class="normal">Müdür, yarım daire biçiminde karşısında duran halka bir göz attı ve aynı ruhsuz, tekdüze sesle konuşmaya devam etti:</p>

  <p class="normal">"Evet, kimmiş o halk?"</p>

  <p class="normal">Mavi gözlü köylüyü kılıcının kabzasıyla sertçe itti:</p>

  <p class="normal">"Sen misin söyledikleri halk? Ha Çumakov? Yoksa sen mi Mişin? Başka kim?"</p>

  <p class="normal">Başka bir köylüyü de sakalından tutup çekiştirdi.</p>

  <p class="normal">"Dağılın pislik herifler! Gününüzü görürsünüz yoksa!"</p>

  <p class="normal">Adamın ne ses tonunda ne de yüz ifadesinde herhangi bir tehdit veya kızgınlık belirtisi yoktu; çok sakin bir hali vardı, köylülere iri elleriyle, çok alışkın olduğu bir işi yaparmış gibi vuruyordu. Karşısındaki insanlar başlarını önlerine eğmiş, yavaş yavaş geri çekiliyorlardı.</p>

  <p class="normal">Müdür, muhafızlara dönüp, "Siz daha ne duruyorsunuz? Bağlayın!" diye bağırdı ve kaba saba küfürler savurdu.</p>

  <p class="normal">Sonra Ribin'e bakarak, yüksek bir sesle, "Hadi, uzat ellerini!" diye emretti.</p>

  <p class="normal">Ribin, "Ellerimi bağlamasınlar! Kaçacak veya kimseye saldıracak değilim, bunun gereği yok!" dedi.</p>

  <p class="normal">Müdür, "Ne diyorsun sen?" diyerek Ribin'in üzerine yürüdü.</p>

  <p class="normal">Ribin sesini daha yükselterek konuşmasını sürdürdü:</p>

  <p class="normal">"Bunca zamandır insanları ezdiğiniz yeter! Yakında sıra size gelecek, hayvan herifler!"</p>

  <p class="normal">Müdür bıyıklarını oynatarak, Ribin'in yüzüne bakıyordu. Sonra geriye doğru bir adım çekilerek, dişlerinin arasından, ıslık çalar gibi bir sesle, "Seni itoğlu it seni!" dedi. "Sen ne biçim konuşuyorsun?"</p>

  <p class="normal">Sonra aniden Ribin'in yüzüne şiddetli bir tokat patlattı.</p>

  <p class="normal">Ribin, adamın üzerine yürüyerek, "Adaleti vurarak yok edebileceğini mi sanıyorsun?" diye bağırdı. "Bana vurmaya da hiç hakkın yok üstelik, it herif!"</p>

  <p class="normal">Müdür kelimelerin üzerine basa basa, "Buna hakkım yok ha?" dedi. "Benim hakkım yok ha?"</p>

  <p class="normal">Sonra Ribin'in yüzüne bütün gücüyle bir yumruk savurdu. Ribin eğildi, müdür sendeledi ve kendini zor toplayarak ayakta durabildi. Köylünün biri homurdandı, sonra tekrar Ribin öfkeyle bağırdı:</p>

  <p class="normal">"Sakın bir daha bana vurmaya kalkma!"</p>

  <p class="normal">Müdür etrafına bakındı, halk üzgün, bulundukları yerde sessizce kıpırdanarak, daire olmuş bir halde duruyordu.</p>

  <p class="normal">Müdür, "Hey, Nikita!" diye seslendi.</p>

  <p class="normal">Orta boylu, hafif şişman bir köylü öne çıktı. Saçları karmakarışık koca kafasını önüne eğmiş duruyordu.</p>

  <p class="normal">Müdür bıyıklarını çekiştirerek sakin bir şekilde, "Nikita!" dedi. "Şuna bir güzel tokat patlat bakayım!"</p>

  <p class="normal">Köylü, Ribin'in karşısına geçip durdu. Ribin ise onun ve diğerlerinin yüzüne şu ağır gerçeği çarptı:</p>

  <p class="normal">"Ey insanlar, görün işte, bu canavarlar, sizi size nasıl kırdırıyorlar! Görün ve düşünün!"</p>

  <p class="normal">Köylü elini yavaş yavaş kaldırıp Ribin'in yüzüne hafif bir tokat attı.</p>

  <p class="normal">Müdür, "O ne biçim vurmak, itoğlu it!" diye feryat etti.</p>

  <p class="normal">Bazı köylüler kısık sesle, "Hey, Nikita! Tanrı her şeyi görür!" diye uyardılar.</p>

  <p class="normal">Müdür adamı ensesinden iteleyerek, "Hadi, vur diyorum sana!" dedi.</p>

  <p class="normal">Köylü başını eğip biraz yana çekilerek üzgün üzgün, "Daha fazlasını yapamam..." dedi.</p>

  <p class="normal">"Ne dedin sen?"</p>

  <p class="normal">Müdürün yüzü gözü seğirdi, ayağını yere vurarak küfürler savurdu, Ribin'in üzerine gidip şiddetli bir yumruk indirdi. Ribin bir sendeleyip toparlandı ancak müdür, ikinci yumrukta onu yere düşürmeyi başardı ve vahşi çığlıklar atarak vücudunun her yerine rastgele tekmeler indirmeye başladı.</p>

  <p class="normal">Kalabalıktan düşmanca homurtular yükselmeye, insanlar hareketlenerek müdürün üstüne yürümeye başlamıştı. Müdür durumu fark ederek kılıcını çekip geriye doğru sıçradı.</p>

  <p class="normal">"Bakın hele!.. Ayaklanıyorsunuz ha?"</p>

  <p class="normal">Sesi titredi, tizleşti ve kısıldı, sesiyle birlikte sanki gücü de zayıfladı, başını omuzlarına doğru indirdi, vücudu büzülüp ufaldı, gözleri ifadesini yitirdi, ayaklarıyla yeri yoklayarak dikkatli adımlarla gerilemeye başladı. Bir taraftan da telaşlı, boğuk bir sesle bağırıyordu:</p>

  <p class="normal">"Tamam! Gidiyorum! Alın sizin olsun! Peki ya sonra? İt herifler, onun bir siyasi suçlu olduğundan haberiniz var mı? Çar'a karşı isyan hazırladığından haberiniz var mı? Bunu bile bile bir asiyi koruyorsunuz, ha? Demek öyle!"</p>

  <p class="normal">Ana gözünü bile kırpmadan, taş kesilmiş gibi hiçbir şey düşünemez halde, bitkin ve korku içinde dikilmiş duruyor, duyduğu üzüntünün ağırlığı altında ezildiğini hissediyordu. İnsanların üzgün, kızgın feryatları beyninin içinde bir arı gibi vızıldıyor, müdürün titreyen sesi onların arasında yankılanıyordu.</p>

  <p class="normal">"Bir suçu varsa yargılayın!"</p>

  <p class="normal">"Bağışlayın onu, asaletli efendim..."</p>

  <p class="normal">"Bu yaptığınız yasa dışı bir şey!.."</p>

  <p class="normal">"Böyle olur mu? Herkes kafasına göre dayak atarsa, bunun sonu nereye varır?"</p>

  <p class="normal">Köylüler ikiye bölünmüştü. Bir grup müdürün etrafını sarmış, vazgeçirmek için bağırıp çağırıyor, daha küçük olan diğer grup ise Ribin'in başında toplanmış üzgün üzgün söyleniyordu. Birkaçı onu ayağa kaldırdılar. Muhafızlar tekrar ellerini bağlamaya niyetlenince, "Hop! Durun bakalım, pislikler!" diye bağrıştılar.</p>

  <p class="normal">Ribin'in yüzü gözü kan ve çamur içindeydi, yüzünü silerken bir yandan da sessizce etrafı süzüyordu. Birden anayla göz göze geldi. Ana bir an irkilerek ona doğru bir hamle yapıp el salladı, ama Ribin başını çevirdi, ancak az sonra gözlerini tekrar ananın yüzüne dikti. Anaya, Ribin'in kan içindeki yüzü titriyor gibi geldi...</p>

  <p class="normal">"Acaba beni tanıyabildi mi?" diye düşündü.</p>

  <p class="normal">Bütün vücudunu ürperten endişeli bir neşeyle başını sallayarak dikkatini çekmeye çalıştı. Ancak mavi gözlü köylünün, Ribin'in yanında olduğunu ve onun da kendisine bakmakta olduğunu fark ederek ürktü...</p>

  <p class="normal">"Neler saçmalıyorum ben! Şimdi beni de yakalarlar!"</p>

  <p class="normal">Ribin, mavi gözlü köylünün kendisine söylediği bir şeyler üzerine titreyen ama net bir sesle, coşkulu bir şekilde, "Önemli değil!" dedi. "Tek başıma değilim şu dünyada. Adaleti yakalayamazlar ya! Benim geçtiğim her yerde benden bir iz kalacaktır, ama bir yuvayı yıktılar; orada artık ne dost kaldı ne yoldaş..."</p>

  <p class="normal">Ana, "Bunu benim için söylüyor!" diye geçirdi içinden.</p>

  <p class="normal">"Ama bir gün kartallar yükseklerde uçacak, halk özgürlüğüne kavuşacaktır!"</p>

  <p class="normal">Bir kadın, bir kova suyla gelip ağlaya inleye Ribin'in yüzünü temizlemeye koyuldu. Kadının tiz sesi Ribin'inkine karışıyor ve ananın, Ribin'in sözlerini anlamasını engelliyordu.</p>

  <p class="normal">Müdürün etrafındaki grup ilerlemeye başladı. İçlerinden biri bağırdı:</p>

  <p class="normal">"Tutukluyu götürmek için araba gerekiyor! Sıra kimde?"</p>

  <p class="normal">Sonra incinmiş bir sesle bağıran müdürün sesi duyuldu:</p>

  <p class="normal">"Benim sana vurmaya hakkım var ama senin bana vurmaya hakkın yok, ahmak herif!"</p>

  <p class="normal">Ribin, "Öyle mi?" diye bağırdı. "Peki, sen kimsin, Tanrı mı?"</p>

  <p class="normal">Kalabalıktan sesler yükseldi:</p>

  <p class="normal">"Öyle konuşma! Karşındaki müdür!"</p>

  <p class="normal">"Kızmayın sayın efendim! Adam ne dediğini bilmez halde..."</p>

  <p class="normal">"Kapa çeneni!"</p>

  <p class="normal">"Seni şimdi götürecekler..."</p>

  <p class="normal">"Orada yasalara daha saygılıdırlar!"</p>

  <p class="normal">Köylülerin sakinleştirici yalvaran konuşmaları gitgide telaşlı bir hal alıyor ve bu durum, her şeye umutsuz, vahim bir hava veriyordu. İki jandarma Ribin'i kollarından tutarak hükümet binasının merdivenlerinden çıkardı ve kapıdan içeri girerek gözden kayboldular. Alandaki kalabalık gitgide coşmaya başladı. Ana, mavi gözlü köylünün gözünün ucuyla kendisine bakarak üzerine doğru geldiğini fark etti. Korkudan dizlerinin bağı çözülür gibi oldu, acı bir duygu içini kemirip midesini bulandırdı.</p>

  <p class="normal">"Hayır, kaçmamalıyım!" diye düşündü.</p>

  <p class="normal">Sıkıca parmaklıklara tutunarak beklemeye başladı.</p>

  <p class="normal">Emniyet müdürü hükümet binasının sahanlığında durmuş, tehdit edici bir şekilde elini kolunu sallayarak yine o ruhsuz, tekdüze sesiyle konuşmaya başlamıştı:</p>

  <p class="normal">"İtoğlu itler! Sanki çok anlarmış gibi devlet işlerine burnunuzu sokuyorsunuz! Koyun sürüsü sizi! Bana minnet duymalı, size bir şey yapmadığım için ayaklarımı öpmelisiniz. İstesem hepinizi küreğe mahkûm ettiririm..."</p>

  <p class="normal">Birçok köylü, şapkası elinde müdürü dinliyordu. Bulutlar alçaklara iniyor, hava gitgide kararıyordu. Mavi gözlü köylü, ananın yanına kadar geldi ve derin bir nefes alarak, "Ne halde olduğumuzu gördünüz..." dedi.</p>

  <p class="normal">Ana usulca, "Öyle..." diyerek karşılık verdi.</p>

  <p class="normal">Köylü rahat bir tavırla anayı süzerek, "İşiniz nedir?" diye sordu.</p>

  <p class="normal">"Kadınlardan dantel ve bez alırım."</p>

  <p class="normal">Köylü gözlerini hükümet binasına dikmiş bir şekilde, sakallarıyla oynayarak sıkıntılı bir sesle, "Burada böyle şeyler bulamazsınız," dedi.</p>

  <p class="normal">Ana, adamı baştan aşağı süzerek kaldığı odaya gitmek için fırsat kolluyordu. Adamın üzgün, düşünceli yüzü oldukça güzeldi: Uzun boylu, geniş omuzluydu. Üzerinde her yanı yama içinde bir elbise, basmadan yapılmış temiz bir gömlek, bacağında köylü dokuması kırmızı çuhadan pantolon, çorapsız ayaklarında da parçalanmış bir ayakkabı vardı.</p>

  <p class="normal">Ana nedense rahatlamıştı, derin derin içini çekti ve kendisini de şaşırtan içgüdüsel bir hareketle, "Bu gece senin evinde kalabilir miyim?" diye soruverdi.</p>

  <p class="normal">Tepeden tırnağa bütün vücudu gerilmişti, ama ısrarla köylüye bakarak dimdik duruyordu. Aklından hızla kötü düşünceler akıp geçti:</p>

  <p class="normal">"Nikolay'ın yanına dönemeyeceğim, oğlumu bir daha göremeyeceğim; öldürecekler beni!"</p>

  <p class="normal">Köylü başını önüne eğerek sakin sakin yanıt verdi:</p>

  <p class="normal">"Evet! Neden olmasın? Yalnız kulübem pek iyi değildir..."</p>

  <p class="normal">Ana da, "Pek titiz sayılmam..." diye karşılık verdi.</p>

  <p class="normal">Köylü meraklı gözlerle anaya bakarak, "Tamam," dedi.</p>

  <p class="normal">Havanın alacakaranlığında adamın mavi gözleri soğuk ışıltılar saçıyor, yüzü hafif solmuş gibi görünüyordu. Ana endişeli ve alçak bir sesle, "Öyleyse ben hemen gideyim, sen de çantamı alır gelirsin," dedi.</p>

  <p class="normal">"Pekâlâ!"</p>

  <p class="normal">Köylü omuzlarını kaldırıp başını çevirerek, "Araba yola çıkıyor işte," dedi.</p>

  <p class="normal">Ribin elleri bağlı, başı gri bir bezle sarılmış halde hükümet binasının kapısında göründü. Sesi, akşamın alacakaranlık havasına yayıldı:</p>

  <p class="normal">"Hoşça kalın köylü dostlarım! Adaleti aramaktan vazgeçmeyin, onu bulun ve sıkıca sarılın, canınız pahasına sahip çıkın, size gerçeği gösteren dostlarınıza inanın!"</p>

  <p class="normal">Emniyet müdürü bir yerlerden bağırdı:</p>

  <p class="normal">"Kapa çeneni, itoğlu it! Ahmak herif, sürsene şu arabayı!"</p>

  <p class="normal">"Kaybedecek neyiniz var? Yaşadığınız hayatı bir düşünün!"</p>

  <p class="normal">Araba kalktı. Ribin iki muhafızın arasında hâlâ bağırıyordu:</p>

  <p class="normal">"Ne uğruna sefillik çekiyorsunuz? Özgürlük için mücadele edin! Size ekmek ve adaleti getirecek olan odur! Hoşça kalın iyi yürekli dostlarım!"</p>

  <p class="normal">Sesi, emniyet müdürünün küfürleri, atların ayak sesleri ve tekerleklerin tıkırtısı arasında yitip gitti.</p>

  <p class="normal">Köylü sıkkın bir halde başını sallayarak, "İşte bu kadar!" dedi ve başını anaya çevirerek ekledi: "Siz içerde, konuk salonunda az bekleyin, ben birazdan döneceğim."</p>
</body>
</html>
