<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">7</p>
 <p>Tasarısı şöyleydi: Gemiyle Kalküta’ya; bir günlük tren yolculuğuyla 560 kilometre uzaktaki Benares’e; Benares’ten arabayla Moğolsaray’a; sonra trenle, iki günde Manmad’a; oradan da yine arabayla Ajanta’ya.</p>
<p>Ekim başında Kalküta, yıllık Durga şenliğiyle cıvıl cıvıldı.</p>
<p>Hint Tanrılarının en tanınmışı olan, özellikle Bengal ve Assam’da büyük saygı gören Tanrıça Kali’nin de, Afet Tanrısı olan kocası Şiva gibi sayısız adı vardı ve insan ya da hayvan biçiminde defalarca yeryüzüne inmişti. Durga, Kali’nin başkalaşımlarından biriydi; Tanrıçanın kana susamışlığından pek söz edilmezdi. Kali’nin dev gibi heykelleri, kentin dört bir yanında yükseliyordu. Mandaların Tanrısını cezalandırırken; cesur yüzündeki güzel, öfkeli kaşlarını kaldırmış. Geceleri, parlak ışıklara karşı kaskatı duran heykeller, insan yıllarının aşırı övgülerini topluyordu.</p>
<p>Kalküta, içindeki Kaligat Tapınağıyla, Kali inanışının merkezidir; bu şenlikler sırasında orada yer alan etkinlikler, insanın düş gücüne meydan okur. Honda kente varır varmaz, kendine Hintli bir rehber tuttu ve gidip tapınağı gezdi.</p>
<p>Kali’nin özü, asıl anlamı ‘enerji’ olan <i>şakti</i>’dir. Yeryüzünün bu yüce tanrıça anası, dünyanın dört köşesindeki Tanrılara ululuğunu, kadınsı şehvet düşkünlüğünü ve nefret uyandıran acımasızlığını iletir, bu yolla da onların Tanrısal doğalarını zenginleştirir. Kali, <i>şakti</i> için kuşkusuz en gerekli ögeler olan ölüm ve yıkımla betimlenir, salgın hastalıkları, doğal afetleri, yaşayan her şeye ölüm ve yıkım getiren öteki doğa güçlerini temsil eder. Gövdesi siyah, kanlı dudaklarıysa kıpkırmızıdır. Ağzından zehirli dişler sarkar, boynunu insan kafataslarından ya da yeni koparılmış kafalardan oluşan bir kolye süsler. Kocasının yere bitkince uzanıvermiş gövdesinin üzerinde çılgıncasına dans etmektedir. Bu kana susamış Tanrıça susayınca, hastalık ve felâket saçar, onu yatıştırmak için sürekli kurban vermek gerekir. Kurban edilen bir kaplanın onun susuzluğunu yüz yıl, bir insanınsa bin yıl süreyle dindirdiği kabul edilir.</p>
<p>Honda Kaligat’ı bunaltıcı, yağmurlu bir akşamüstü ziyaret etti. Girişin hemen önünde toplanmış olan insan kalabalığı, yağmurun altında gürültüyle itişip kakışıyor, sağda solda bir sürü dilenci dileniyordu. Tapınağın bulunduğu bölüm küçüktü; tapmak tıkabasa insanla dolmuştu. Mermer tabanlı, yüksek türbenin çevresine toplanmış, itişip kakışan, bir ileri bir geri devinen kalabalık öyle sıkışıktı ki, ayakta duracak yer kalmamıştı. Yağmurdan ıslanmış olan mermer kaide, bembeyaz parlıyordu, ama tırmanmaya çalışan duacılar yüzünden çamur lekeleriyle, bir dua eşliğinde alınlara sürülen, okunmuş tarçının bulaşıklarıyla kirlenmişti. Kutsal bir şeye karşı saygısızlıkla dolu bir kargaşa gibi görünse de, bu sarhoş edici şamata sürüp gitmekteydi.</p>
<p>Siyah kolunu tapınağın dışına uzatmış olan bir rahip, kutuya para atan her müminin alnına kırmızı tarçından küçük, yuvarlak, kutsal bir nokta konduruyordu. Bu noktaya bir an önce sahip olmak isteğiyle dalgalanan, sıkıştıran kalabalığın arasında, yağmurdan ıslanıp bedenine yapışmış, mavi sari’sinin altındaki yuvarlak çizgileri iyice belirginleşmiş bir kadın ile, ensesi parlak, esmer kırışıklıklarla dolu, beyaz keten gömlekli bir adam da vardı. Hepsi de rahibin kırmızıya boyanmış, esmer parmağına doğru itişiyordu. Devinimleri, coşkuları, inançları Honda’ya, seçmeci Bolonya okulundan, ressam Annibale Caracci’nin, ‘Aziz Rocco’nun Sadaka Dağıtışı’ adlı tablosunda betimlenen kalabalığı çağrıştırmıştı. Tapınağın gündüz bile karanlık olan iç kısmında, dışarı sarkmış, kırmızı dili ve kafalardan oluşmuş kolyesiyle Tanrıça Kali’nin heykeli mum ışığında titreşiyordu.</p>
<p>Honda rehberinin peşinden, irili ufaklı kaldırım taşı döşenmiş, yağmurdan ıslanmış üç yüz metrekarelik bir arka bahçeye çıktı. Orada yalnızca birkaç kişi vardı. Bir çift sütun, taştan oyulmuş tekne biçiminde bir kaidenin üzerinde alçak kapı payandaları gibi duruyordu. Bir tür yıkanma yerine benzeyen küçük, bölmeli, çevresi kapatılmış bir yer daha vardı. Onların hemen yanında, daha küçük, ama eksiksiz kopyaları duruyordu. Alçak kapı payandaları yağmurdan sırılsıklamdı; altındaki yalakta bir kan gölü oluşmuş, kan lekeleri taş zemindeki yağmur suyuna karışmıştı. Rehber Honda’ya, daha geniş olanların mandaların kurban edildiği sunak olduğunu, ama artık kullanılmadıklarım açıkladı. Daha küçük olanıysa, keçi kurban etmek için kullanılıyordu; özellikle Durga gibi önemli şenliklerde burada dört yüz keçi kesiliyordu.</p>
<p>Honda, daha önce çevresindeki insan seli yüzünden iyice seçemediği Kaligat’a arkadan bakınca, zeminin bembeyaz mermerden yapılmış olduğunu, ana tapınakla yan türbelerin Bangkok’taki Şafak Tapınağı gibi parlak renkli çinilerle süslenmiş olduğunu gördü. Yağmur, kabartma tavuskuşlarının üzerindeki nefis çiçek desenlerini ve bol çiçekli, karmaşık desenleri tozdan arıtmıştı; pırıl pırıl, rengârenk desenler aşağıdaki kanlı karmaşanın üstünde kibirle yükseliyordu.</p>
<p>Bir durup bir başlayan, geçici sağanaktan iri damlalar düşüyordu; içeriye dolan yağmur yüklü hava buğulu bir sıcaklık yaratıyordu.</p>
<p>Honda, şemsiyesinin yağmurdan koruyamadığı bir kadının saygıyla diz çökmek için, daha küçük olan mihraba yaklaştığını gördü. Orta yaşlıydı, Hintli kadınlarda sık rastlanan yuvarlak, içten, akıllı bir yüzü vardı. Uçuk yeşil sari’si ıslanmıştı. Elindeki küçük, pirinç güğümde Ganj’ ın kutsal suyunu taşıyordu.</p>
<p>Kadın suyu sütunların üzerine döktü, yağmurda bile sönmeyen kandili yaktı ve çevresine al renkte, minicik Java çiçekleri serpti. Sonra, kan lekeli taş zemine diz çöktü, alnını eşiğe dayadı, coşkuyla dua etmeye koyuldu. Alnındaki kutsal, kırmızı nokta duası boyunca yağmurdan alnına yapışmış olan saçlarının arasından görünüyordu; bu leke kurban olarak adadığı kendi kanıydı sanki.</p>
<p>Honda çok etkilenmişti, ama duyguları esrimeye yakın, tanımlanamaz bir nefretle karışmıştı. Duygularım tartarken önündeki sahne gözden yitti, salt dua eden kadının çizgileri keskin, neredeyse gizemli bir biçimde netleşti. Ayrıntılar iyice belirginleşir, kapıldığı dehşet iyice artarken, her ikisiyle de başedemeyeceğini hissettiği anda kadının birden yok olduğunu gördü. Bir an hayâl gördüğünü sandı, ama hayır, kadın dövme demirden, karmaşık desenli, kafes biçimindeki kapıdan çıkmak üzereydi. Ancak, dua eden kadınla yürüyüp giden kadın arasında hiçbir bağlantı yoktu.</p>
<p>Bir çocuk, kara bir oğlak getirdi. Oğlağın tüylü, ıslak alnında da kızıl, kutsal nokta parlıyordu. Lekenin üzerine kutsal su dökülürken oğlak başını salladı, kurtulmaya çalışarak arka ayaklarıyla havaya tekmeler savurdu.</p>
<p>Kirli bir gömlek giymiş olan, genç, bıyıklı bir adam gelip hayvanı çocuktan aldı. Elleriyle boynunu tutarken oğlak acıklı acıklı, neredeyse sinir bozucu bir sesle melemeye, kıvranmaya başladı. Kıçındaki siyah kıllar ıslanmış, karışmıştı. Genç adam hayvanın boynunu zorla mihrabın iki kazığının arasına, başaşağı soktu, kazıkların arasına siyah, uzun bir vida geçirdi ve vidayı hapsolmuş hayvanın üstünde sıkıştırdı. Kurban, kalçalarını dikmiş umutsuzca debeleniyor, acınası bir sesle meliyordu. Genç adam keskin yüzü yağmurdan gümüş gibi parlayan, yarımay biçimindeki kılıcını havaya kaldırdı.</p>
<p>Kılıç tam isabetle indi; kopmuş kafa öne doğru yuvarlandı; gözleri açıktı, beyaz dili garip bir biçimde sarkmıştı. Gövdesi kazıkların öteki yanında kalmıştı, arka ayakları çılgın gibi göğsünü tekmelerken, göğsü hafif hafif titriyordu. Şiddetli devinimleri, bir sarkacın her salınımda hafifleyen hareketi gibi, yavaş yavaş azaldı. Boynundan akan kan, görece azdı.</p>
<p>Genç cellat, başsız oğlağın arka ayaklarını kavradı, koşarak kapıdan çıktı. Kurban edilen keçiler dışarıda, sonradan parçalanacakları, barsaklarının söküleceği kazıklara asılıyordu. Gencin ayaklarının dibinde, yağmurun altında, başsız bir oğlak daha yatıyordu. Arka ayakları korkunç bir karabasanın debelenişleri gibi hâlâ seyirmekteydi. Yaşamla ölüm arasındaki, az önce öylesine ustaca, öylesine acısız çiziliveren sınır çizgisi, neredeyse bilinçsizcesine aşılmıştı; geriye bir tek, hayvana eziyet eden karabasan kalmıştı sanki.</p>
<p>Genç adamın kılıç kullanmadaki ustalığı dikkate değerdi; bu kutsal, ama iğrenç mesleğin gereğini imanla, duygusuzca yerine getiriyordu. Kutsallık tıpkı ter gibi, pis gömleğindeki kandan, derin, duru gözlerinin derinliklerinden, iri, köylü ellerinden doğallıkla damlıyordu. Bu görüntüye alışık olan şenlik izleyicileri dönüp bakmadılar bile. Kutsallık, kirli el ve ayaklarıyla, kendinden emin, aralarına karıştı.</p>
<p>Peki ya baş? Kesik baş, kapıların ardında, kaba bir yağmur örtüsüyle korunan sunağın üzerinde, armağan olarak sunulmuştu. Yağmurda yanmayı sürdüren kandilin önüne kırmızı çiçekler serpilmişti, çiçeklerin taç yapraklarının kimisi hemen kavruluyordu; Brahma’ya adanmış olan tapınak ateşiydi bu. Ocağın başına yedi ya da sekiz tane keçi kellesi dizilmişti; kesik yerleri, kıpkırmızı Java çiçekleri gibi açmıştı. Bunlardan biri de, birkaç dakika önce meleyen oğlaktı. Hemen arkalarına yaşlı bir kadın çömelmişti, kendini elindeki dikişe vermiş gibi görünüyordu, oysa kara parmakları ölmüş hayvanın içindeki kaygan, parlak barsakları ustaca söküp atmaktaydı.</p>
    </body>
</html>
