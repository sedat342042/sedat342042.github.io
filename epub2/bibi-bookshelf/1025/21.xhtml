<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">21</p>
<p>Müvekkili ile görüşmesi bitince, armağanlarını aldı, Şibuya İstasyonuna yollandı. Oraya vardığı zaman, Osaka’nın B29’lar tarafından büyük çapta bombalandığı haberini aldı. Söylentilere bakılırsa, Japonya’nın batısı şimdi ana hedefti. Tokyo bir anlığına da olsa zaman kazanmışa benziyordu.</p>
<p>Honda hava kararmadan önce biraz daha yürümeyi düşündü. Dogen Tepesinde, Marki Matsugae’nin eski malikanesi vardı.</p>
<p>Bildiği kadarıyla, Matsugae ailesi sahibi olduğu elli dönümlük arazinin kırk dönümünü, yirmili yılların başında Hakone Emlak Şirketine satmıştı. Ancak satıştan elde edilen gelirin yarısı, paranın yatırıldığı on beş ayrı bankanın iflas etmesiyle kısa sürede yitirilmişti. Ailenin evlât edindiği mirasçı -bir hovarda- geriye kalan on beş dönümü çarçabuk elden çıkartmıştı; şu andaki Matsugae köşkü yarım dönümden de az bir araziye kurulmuş olan, sıradan bir evdi artık. Honda kapıya kadar gitmiş, ama aileyle ilişkisi çoktan kesildiği için, bir türlü içeriye girememişti. Geçen haftaki hava saldırısında evin yıkılıp yıkılmadığını merak ediyordu.</p>
<p>Dogen Tepesine çıkan yolun kıyısındaki yanmış evler çoktan temizlenmişti, yokuşu tırmanmak artık sorun değildi. Şurada burada insanların hava saldırılarında açılmış hendeklerin üzerini yanmış kerestelerle, çinko levhalarla örtüp içinde yaşamaya başladıklarını görebiliyordu. Akşam yemeği vaktiydi, yemek pişirmek için yakılan ateşlerden dumanlar yükseliyordu. Biri, patlamış bir su borusundan fışkıran suyu elindeki kaba dolduruyordu. Güzelim akşam kızıllığı gökyüzünü sarmıştı.</p>
<p>Yokuşun tepesinden bir üst bulvara kadar, bütün Minami Daira-dai yöresi, bir zamanlar elli dönümlük Matsugae arazisinin bir parçasıydı. İlk arazi kısa bir süre önce küçük parçalara bölünmüştü, ama şimdi engin akşam göğünün altında, geçmiş günlerdeki görkemli ölçülerine yeniden kavuşan geniş, tek parçalık bir yıkıntıya dönüşmüştü.</p>
<p>Ayakta kalabilen tek bina, askeri polis müfrezesine aitti; kollarında bantlar bulunan askerler durmaksızın binaya girip çıkıyordu. Honda hayâl meyal, bu büyük yapının bir zamanlar Matsugae Malikânesinin hemen yanı başındaki yapı olduğunu anımsadı. Gerçekten de bir dakika sonra, Matsugae’lerin kapısının taş sütunlarını seçti.</p>
<p>Kapıdan bakılınca, geriye kalan arazi inanılmayacak kadar küçük görünüyordu, pek çok kira evi için bölünmüştü çünkü. Bahçedeki küçük gölle yapay tepe, bir zamanların görkemli gölünün ve akçaağaçla kaplı dağının minik birer kopyası gibiydi. Arkada taş duvar filan kalmamıştı, tahta parmaklık da yanıp kül olduğu için, çevredeki yanmış kavrulmuş topraklar ta Minami Daira-dai’ye kadar görünüyordu. Honda, eski geniş gölün doldurularak yeni parseller kazanılmış olduğunu gördü.</p>
<p>Eskiden gölün ortasında bir ada vardı, akçaağaçla kaplı tepeden gelen bir çağlayan bu göle dökülürdü. Honda bir keresinde Kiyoaki ile birlikte gölü bir kayıkla geçmiş, Satoko’nun açık mavi bir kimonoya bürünmüş olan bedenini adadan seçebilmişti. Kiyoaki gençliğinin doruğundaydı; Honda da gençti, hatta anımsadığından da genç. Orada bir şey başlamış, bir şey de bitmişti. Geriye hiçbir iz kalmamıştı.</p>
<p>Matsugae toprakları, acımasız, her şeyi fark gözetmeden yok eden bir bombardıman tarafından eski haline getirilmişti. Arazinin sınırları değişmişti, ama ıssız genişliğin karşı tarafında gölün, çağlayanın, anabinanın, Batı tarzındaki ek binanın ve sundurmanın önündeki araba yolunun yeri hâlâ tek tek seçilebiliyordu. Sık sık ziyaret ettiği Matsugae Malikânesinin dış çizgileri Honda’nın belleğine bir daha silinmemecesine kazınmıştı.</p>
<p>Dalgalar halinde yükselen akşam bulutlarının altındaki eğri büğrü, sayısız çinko parçacığı, kırık tahtalar, doğranmış ağaçlar, erimiş camlar, yanmış kaplamalar ya da şöminelerin yalnız iskeletler gibi ayakta duran, açıktaki bacaları, ezilmiş, baklava biçimindeki kapılar - hepsi de koyu, paslı bir kırmızıya boyanmıştı. Çökmüş, yere serilmiş, ölçütlere meydan okuyan yabanıl biçimleri, topraktan fışkırmış ısırgan otlarını andırıyordu. Her şeyi belirginleştiren akşam güneşi, havadaki uğursuzluğu daha da arttırıyordu.</p>
<p>Gökyüzü, çevreye saçılmış bulut kümeleriyle astarlanmış, kırmızı ipekten bir kimonoydu. Bulutların tam göbeğine ve büklüm büklüm kenarlarına sızan renk, altın iplikler gibi parlıyordu. Honda bu kadar tekinsiz bir gökyüzünü daha önce hiç görmemişti.</p>
<p>Ansızın bu engin yıkıntıda sağlam kalabilmiş bir taşın üzerine oturmuş olan kadını gördü. Lavanta rengi ipekten yapılma, hafif parlak pantolonunun arkası, akşam güneşiyle <i>lie-de-vin</i>’e<a href="dipnot.xhtml#Footnote0021" id="Feedback0021"><sup class="dipnot_sayi">[21]</sup></a> dönüşmüştü. Batılı kadınlarınki gibi taranmış, parlak, siyah saçları ıslaktı, iki büklüm gövdesi acı çekiyormuşa benziyordu. Ağlar gibiydi, ama omuzları hıçkırıklarla sarsılmıyordu; acı çektiği belliydi, ama sırtında hiçbir ıstırap belirtisi yoktu. Taşlaşmış gibi iki büklüm oturuyordu. Kıpırtısızlığı, düşünceye dalmış biri için fazla uzun sürdü. Honda, saçlarının parlaklığına bakarak, orta yaşlı biri, belki de oradaki evin sahibi, ya da bir akraba olabilir, diye düşündü.</p>
<p>Bir derdi varsa, yardım önermeliyim, dedi içinden. Yaklaşınca, kadının oturduğu taşın yanına koyduğu siyah çantayı fark etti.</p>
<p>Honda elini kadının omzuna koyup sakına sakına sarstı. Biraz sert dürterse, kadının kül gibi yere döküleceğinden korkuyordu.</p>
<p>Kadın başını yana eğerek Honda’ya baktı. Saçın doğal olmayan ayrımından, bunun siyah bir peruk olduğunu anlamıştı Honda. Kadının dudağındaki rujun cart kırmızısı, kırışıklıkları ve göz çukurlarını örtmek için kalın bir tabaka halinde sürdüğü pudranın üzerinde fazlasıyla belirgindi; ruju eski moda saray usulü sürmüştü: Üst dudak sivri bir tepe gibi, alt dudaksa küçücük. Bu tanımlanamayacak kadar yaşlanmış maskenin altında Tadeşina’nın yüzünü tanıdı.</p>
<p>Hiç düşünmeden, “Siz Bayan Tadeşina’sınız, değil mi?” dedi.</p>
<p>“Sen de kimsin? Bir dakika lütfen,” dedi, göğsünden gözlüğünü çıkartırken, Honda kadının zaman kazanmak için gözlüğün sapını açıp kulaklarına geçirişindeki kurnazlıkta, bir zamanların Tadeşina’sını apaçık gördü. Gözlükle oyalanıyor, telaşla Honda’nın kim olduğunu çıkarmaya çalışıyordu.</p>
<p>Ancak numarası işe yaramadı. Gözlükle de olsa yaşlı kadının görebildiği tek şey, karşısına dikilmiş olan bir yabancıydı. Yüzünde ilk kez bir huzursuzluk, aristokratlara özgü bir önyargı -yıllar boyu ustalıkla yansılamayı öğrendiği o nazik, mesafeli anlam- belirdi. Bu kez, soğuk bir resmiyetle konuştu:</p>
<p>“Beni bağışlayın. Son zamanlarda belleğim iyice zayıfladı. Gerçekten de çıkaramıyorum...”</p>
<p>”Ben Honda’yım. Otuz yıl önce Soylular Okulunda, Kiyoaki Matsugae’nin sınıf arkadaşıydım, sık sık buraya gelirdim.”</p>
<p>“Oh, Bay Honda! Sizi görmek ne kadar güzel! Nasıl özür dileyeceğimi bilemiyorum... Sizi tanıyamadığım için özür dilerim. Evet, elbette, Bay Honda. Tıpkı gençlik günlerinizdeki gibisiniz. Oh, ne kadar...”</p>
<p>Tadeşina hemen dirseğiyle gözlerini kapadı. Eskiden gözyaşları hep kuşku uyandırırdı, ama şimdi gözlerinin altındaki pudra gözyaşlarını tıpkı yağmur altındaki, beyaz badanalı bir duvar gibi emivermiş, yaşlar mahmur gözlerinden neredeyse kendiliğinden, sel gibi boşalmıştı. Bir musluktan akan su kadar bol olan, ne sevinçten ne de üzüntüden kaynaklanan bu yaşlar, otuz yıl öncekilerden çok daha inandırıcıydı.</p>
<p>Her şey bir yana, akıl almayacak kadar yaşlanmıştı. Honda cildinde, kalın beyaz pudra tabakasının altındaki o yaşlılık yosununun, bütün bedenini kapladığını görebiliyordu, ama ölmüş birinin cebinde tiktaklarını hâlâ sürdüren bir saat gibi olağanüstü bilincinin kusursuzca işlediğini sezdi.</p>
<p>“Çok iyi görünüyorsunuz. Şimdi kaç yaşındasınız?” diye sordu Honda.</p>
<p>“Bu yıl doksan dördüme bastım. Kulağım biraz zor işitiyor, ama bunun dışında sağlığım yerinde, hiçbir hastalığım yok. Bacaklarım güçlü, bir değneğe dayanarak her tarafa gidebiliyorum. Bana yeğenimin ailesi bakıyor, tek başıma dolaşmamdan pek hoşlanmıyorlar. Ama ne zaman ve nerede öleceğim umurumda bile değil, bu yüzden de henüz elim ayağım tutarken, olabildiğince çok geziyorum. Hava saldırılarından hiç korkmuyorum. Üzerime bir bomba düşerse, ya da yanıp kül olursam hiç olmazsa acı duymadan, kimsenin başına belâ olmadan ölür giderim. Belki inanmayacaksınız, ama bugünlerde yol kıyısında yatan cesetlere gıpta ediyorum. Şibuya’nın evvelki günkü bombardımanda yerle bir olduğunu duyunca hemen gelip Matsugae arazisinin durumunu görmek istedim. Yeğenimin evinden sıvışıverdim. Acaba hayatta olsalardı Marki ile Markiz bu durumlara ne derlerdi? Bu sefaleti görmeden öldükleri için çok şanslılar.”</p>
<p>“Çok şükür benim ev henüz yanmadı, ama annem için ben de aynı şeyi düşünüyorum. Japonya savaşı kazanırken öldüğü için memnunum.”</p>
<p>“Aman Tanrım! Anneniz de mi öldü? Bunu duyduğuma gerçekten üzüldüm. Hiç bilmiyordum...”</p>
<p>Tadeşina eski günlerdeki o duygusuz, abartılı kibarlığından hâlâ vazgeçmemişti.</p>
<p>“Ayakura’lara ne oldu?”</p>
<p>Daha soru ağzından çıkar çıkmaz pişman olmuştu Honda. Tam da düşündüğü gibi, yaşlı kadın gözle görülür biçimde durakladı. Bununla birlikte Honda, onun gözle görülür her duygusal davranışının içtenlikten yoksun, salt gösteriş olduğunu bilirdi.</p>
<p>“Evet, Bayan Satoko rahibelik yeminini ettikten sonra Ayakura ailesinin yanından ayrıldım, o günden beri yalnızca Lord Ayakura’nın cenazesine katıldım. Kontes galiba hâlâ hayatta, ama kocası ölünce, Tokyo’daki evi sattı ve Kyoto’da, Şişigatani’deki akrabalarının yanına gitti. Kızı...”</p>
<p>Honda’nın yüreği ansızın titredi, elinde olmadan sordu: “Bayan Satoko’yu hiç gördünüz mü?”</p>
<p>“Evet, onu cenazeden sonra üç kez gördüm. Ziyaretlerim sırasında bana öyle iyi davranır ki. Geceyi tapınakta geçirmem için ısrar eder. Öyle tatlı ve canayakın ki...”</p>
<p>Tadeşina buğulanmış gözlüğünü çıkardı, yeninden hızla çekip aldığı kalın mendilini bir süre gözlerinin üzerine bastırdı. Mendili çekti; pudranın silindiği yerde kapkara bir halka oluşmuştu.</p>
<p>“Demek Bayan Satoko iyi?” dedi Honda yeniden.</p>
<p>“Öyle, gerçekten de. Hem -nasıl desem- her zamankinden daha güzel ve saf. Yaşlandıkça güzelliği daha bir durulaştı. Bay Honda, lütfen onu ziyaret edin. Sizi görmekten öyle mutlu olacaktır ki.”</p>
<p>Honda ansızın Satoko ile Kamakura’dan Tokyo’ya döndükleri o geceyarısını anımsadı.</p>
<p>Satoko bir başka erkeğe aitti, ama daha o zamanlar bile, neredeyse ezici bir biçimde kadınsıydı.</p>
<p>Ergeç olacak şeyleri sezmeye başlamıştı, onları karşılamaya hazırdı; öyle demişti. Gündoğumundan hemen önce, geri planda hızla akan geçmişin çerçevelediği profilini arabanın camında gördüğü o etkileyici an, sanki daha dün gibi Honda’nın gözlerinin önündeydi.</p>
<p>Gerçeğe dönünce, Tadeşina’nın yüzündeki yapay saygının silindiğini, kadının dikkatle kendisini süzdüğünü ayrımsadı. Yay biçimindeki dudaklarını çevreleyen, düğüm atılarak boyanmış ipekli kumaştaki çizgilere benzeyen kırışıklıklar, gülümsemeyi andıran bir hareketle yukarıya doğru hafifçe kıvrılmıştı. Birden gözbebekleri -kar kümeleriyle kaplı, kurumuş bir çift pınar- eski cilveli halini çağrıştıran bir biçimde, yana doğru kaydı.</p>
<p>“Ona âşıktınız, öyle değil mi? Biliyordum.”</p>
<p>Honda bunca yıldan sonra yapılan bu tahminden çok, kadının üstünden atamadığı kırıtkanlığa duyduğu hoşnutsuzluk yüzünden sustu. Konuyu değiştirmek için, düşüncelerini müvekkilinden aldığı armağanlara yöneltti. Aklına, bir bölümünü kadınla paylaşabileceği geldi: Bir çift yumurtayla küçük bir tavuk.</p>
<p>Tadeşina, içten sevincini ve şükran duygularını tam da Honda’nın beklediği biçimde gösterdi.</p>
<p>“Ah, yumurtalar! Bugünlerde yumurta görmek öyle şaşırtıcı ki! Bana sanki bir yıldır yumurta görmemişim gibi geliyor. Tanrım, yumurtalar!”</p>
<p>Bunu izleyen dolambaçlı, karmaşık teşekkür faslına bakılırsa, kadına doğru dürüst yiyecek verilmiyordu. Alışveriş çantasına koyduğu yumurtayı yeniden çıkartıp eline alınca, Honda iyice şaşırdı. Yumurtayı giderek solan, alacakaranlık göğe doğru kaldırarak, şöyle dedi:</p>
<p>“Bunu eve götürmektense -kabalığımı bağışlayın- burada yemeyi yeğlerim.”</p>
<p>Yaşlı kadın konuşurken, kararan gökyüzüne doğru kaldırdığı yumurtaya bakıyordu. Titrek, yaşlı parmaklarının arasındaki yumurtanın kusursuz, soğuk kabuğu giderek solan ışığı yakaladıkça, için için yanıyordu.</p>
<p>Tadeşina bir süre yumurtayı okşadı. Çevredeki sesler kesilmişti, yalnızca yumurtayı okşarken kuru cildinden çıkan o hafif ses duyuluyordu.</p>
<p>Kabuğu kırmak için taşın keskince bir yerini ararken, Honda görmezden geldi. Her nedense yersizmiş gibi görünen bu davranışa yardımcı olup olmamakta kararsızdı. Tadeşina yumurtayı, oturduğu taşın kenarına beklenmedik bir ustalıkla çarpıp kabuğu kırdı. İçindekinin tek damlasını hile ziyan etmemek için dikkatle ağzına yaklaştırdı, yüzünü ağır ağır kaldırdı ve akşam güneşinden parlayan takma dişlerinin arasından, açık ağzına döktü. Yumurtanın, dudakların arasından kayan parlak sarısı, bir an için göründü, sonra kadının gırtlağından oldukça sağlıklı bir yutma sesi yükseldi.</p>
<p>“Tanrım, bu uzun, çok uzun zamandan beri boğazımdan geçen ilk besleyici gıda. Kendimi yeniden doğmuş gibi hissediyorum. Sanki gençlik güzelliğim geri geldi. Belki inanmazsınız, ama gençken güzelliğim çok ünlüydü.”</p>
<p>Sesinin tınısı ansızın içtenleşmişti.</p>
<p>Hemen karanlıktan önce, her nesnenin dış çizgisinin keskin bir biçimde belirginleştiği bir an vardır. İşte tam o andı. Yıkıntıların arasındaki tahta kirişlerin çentikli kenarları, parçalanmış ağaçlardaki yarıkların tazeliği, içlerine yağmur suyu birikmiş, kıvrık çinko levhalar - hepsi de neredeyse tatsız bir canlılık sergiliyordu. Gökyüzünün aşırı boşluğunu kesen tek şey, yatay, kızıl bir çizgiydi; çizgi gökyüzüne yükselen iki ya da üç yanmış, kapkara binanın arasında uzanıyordu. Kızıl lekeler, yıkılmış yapıların camlarında da görülebiliyordu. Sanki biri terk edilmiş, kimsenin yaşamadığı bir evde kırmızı bir lâmba yakmıştı.</p>
<p>“Size nasıl teşekkür etsem? Her zaman sevecen bir insandınız, hiç değişmemişsiniz. Size verebileceğim hiçbir şey yok, ama en azından...”</p>
<p>Kör bir kadın gibi çantasını karıştırdı. Honda’nın durdurmasına kalmadan, Japon usulü ciltlenmiş bir kitap çıkardı ve Honda’nın eline tutuşturdu.</p>
<p>“En azından şu kitabı verebilirim. Ona her zaman değer verdim, hiç yanımdan ayırmadım. Çok etkili bir <i>sutra</i>’dır, bir rahip kötülüğü ve hastalığı savuşturması için vermişti bana. Size rastladığıma, sizinle geçmişi konuşabildiğime öyle memnunum ki. Büyük olasılıkla, hava saldırısı sırasında sokağa çıkmanız gerekecek, üstelik ortalıkta bir sürü kötü hastalık kol geziyor. Ama bu <i>sutra</i>’yı yanınızda taşırsanız, başınıza hiçbir belâ gelmez. Bunu şükran duygularımın bir ifadesi olarak kabul etmenizi istiyorum.”</p>
<p>Honda, teşekkür edercesine, kitabı saygıyla kaldırdı, ön kapaktaki başlığa baktı. Akşam ışığında güçbelâ okunabiliyordu.</p>
<p><i>Mahamayuri vidya rajni</i>, ‘Büyük Altın Tavuskuşu Bilge Kralın Sutra’sı.</p>
    </body>
</html>
