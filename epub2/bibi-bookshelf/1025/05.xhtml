<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">5</p>
<p>Dilsel bir iletişimin kurulamadığı -özellikle böylesi bir iletişim kurmak için özel bir çabanın harcanmadığı- bu günün anılası olayları zamanla küçük, güzel, hepsi de gösterişli, altın çerçevelerle çerçevelenmiş birer minyatür resim olup çıktı. Honda’nın Bang Pa İn’de geçirdiği gün, bu güzel zevk dakikaları sayesinde, bir daha çıkmamacasına belleğine kazındı. O güneşli anlar birden gözünün önüne geliyor, bazan küçük Prensesin bir anlık bir imgesini getiriyorlardı: Suya batmış basamaklardaki inci baloncuklara uzanan elinin çocuksu tombulluğu; parmaklarındaki ve avuçlarındaki incecik, biçimli çizgiler; yanağına dökülen kısacık, kapkara saçları; uzun, neredeyse hüzünlü kirpikleri; esmer alnında suyun siyah abanoz üzerinde sedef parıltısı gibi oynaşan yansısı. Günün en parlak zamanıydı, havayı arı vızıltıları doldurmuştu. Bahçede gezinen yaşlı kadınlar bile neşeliydi. Bu ânın ruhu, tıpkı bir mercan gibiydi: Çok güzel ve açıkta. Yine de böyle anlarda, Prensesin masum, gölgelenmemiş mutluluğu, daha önceki iki yaşamına ait acılarla, kanlı olaylarla birleşiyordu -tıpkı saraya gelirken uzaktan uzağa gördükleri, ormanın üstündeki hem duru, hem de yağışlı gökler gibi.</p>
<p>Honda kendini, bütün paravanaları kaldırılmış, uçsuz bucaksız bir salonda, zamanın tam merkezinde duruyormuş gibi hissediyordu. Geniş, alabildiğine özgür bir yerdi; alışık olduğu sıradan evlerden değildi. Dizi dizi siyah sütunlar vardı; gözleri, sesi normalde ulaşılamayacak yerlere kadar ulaşabilirmiş gibi geliyordu ona. Prensesin mutluluğunun yarattığı bu genişlikte, siyah sütunların ardında Kiyoaki, İsao ve beden değiştirmiş pek çok ruh duruyor, körebe oynarmışçasına soluk soluğa gizleniyorlardı.</p>
<p>Prenses yine güldü. Sürekli gülümsüyordu zaten, arada bir de pembe dişetlerini gösteren gerçek kahkahalar atıyordu. Her kahkahadan sonra başını kaldırıp Honda’nın yüzüne bakıyordu.</p>
<p>Yaşlı kadınlar, Bang Pa İn’e gelir gelmez resmiyeti bir yana atmışlardı. Katı kuralcılıklarından sıyrılınca, kıkırdaşmaya, konuşup gülüşmeye başladılar. Resmiyeti anımsatan tek şey, yaşlarıydı şimdi. Hep birlikte <i>betel</i><a href="dipnot.xhtml#Footnote0009" id="Feedback0009"><sup class="dipnot_sayi">[9]</sup></a> topluyor, tohumla dolu bir torbanın çevresine üşüşen, açgözlü, buruşuk papağanlara benziyorlardı. Ellerini kat kat eteklerinin altına sokup kayıtsızca kaşındıkları bile oluyordu. Genç dansçı kızlara öykünerek çalımla, yan yana ilerlerken, gıdaklar gibi sesli sesli konuşuyorlardı. Esmer yüzünü çevreleyen bembeyaz saçları peruğa benzeyen, mumya dansçılardan biri kahkahalarla gülerken, <i>betel</i>’in boyadığı dudaklarım uzattı, dans ederken gövdesine yapıştırdığı dirseklerini kaldırdı; bir deri bir kemik kollarının beyaz kemikleri, göz kamaştırıcı bulutların kat kat sıralandığı mavi göğün önünde, keskin birer gölge resmi oluşturdu.</p>
<p>Prenses birşeyler söyleyince kadınlar hemen harekete geçtiler. Çocuğun çevresini sarıp dönen bir yeldeğirmeni gibi onu sürükleyip götürdüler. Honda şaşkın, kalakalmıştı. Küçük bir binaya girdiklerini görünce, neden böyle davrandıklarını anladı. Prensesin çişi gelmişti.</p>
<p>Tuvalete giden bir Prenses! Honda’nın içi keskin bir sevecenlikle dolup taştı. Önceleri küçük bir kız sahibi olmayı, onu sevip şımartmayı düşlemiş ancak hiç çocuğu olmadığı için, düşleri her zaman sınırlı kalmıştı. Küçük Prensesin tuvalete gitmesini çok sevimli buldu, kendini onun bir akrabasıymış gibi hissetti; yepyeni, duygusal bir deneyimdi bu. Keşke çişini yaparken Prensesin pürüzsüz, esmer kalçalarını tutabilseydi.</p>
<p>Kız döndükten sonra bir süre utangaç davrandı; hiçbir şey söylemedi, Honda’yla göz göze gelmekten de kaçındı.</p>
<p>Öğle yemeğinden sonra gölgede oyunlar oynadılar.</p>
<p>Honda neler oynadıklarını anımsamıyordu. Yalın, tekdüze şarkıları tekrar tekrar söylemişlerdi, ama anlamlarını bilmiyordu.</p>
<p>Tek anımsadığı, Prensesin ağaçların altındaki, yer yer güneşle beneklenmiş çimenliğin ortasında durduğu sahneydi. Yaşlı kadınlar onun çevresini almışlardı; biri tek dizini kaldırmış, öteki ikisi ise bacak bacak üstüne atmış, rahatça oturmuşlardı. Kadınlardan birinin oyuna, salt ötekilerden ayrı düşmemek için katıldığı belliydi; nilüfer yapraklarına sarılmış tütün içip duruyordu. Bir başkasının kucağında, sık sık susadığından yakınan Prenses için sedef kakmalı, vernikli bir matara duruyordu.</p>
<p>Oyun herhalde <i>Ramayana</i> ile ilgili bir şeydi. Bir ağaç dalını kılıç gibi kullanan Prenses, sırtını kamburlaştırıp soluğunu komik bir biçimde tutarken Hanuman’a benziyordu. Hanımlar ellerini çırparak yeni bir şarkıya başlıyorlar, Prenses de duruşunu değiştiriyordu. Başını hafifçe sallarken, geçici bir yelin karşısında başını eğen zarif bir çiçek, ya da ağaç dallarının arasındaki yolculuğunun tam ortasında durup başını kaldıran bir sincaptı. Sonra yine Prens Rama’ya dönüşerek, altın sırmalı beyaz bluzundan çıkan esmer, zayıf koluyla kılıcını yiğitçe gökyüzüne doğru kaldırdı. Tam o anda bir dağ güvercini alçaldı, kanatlarıyla kızın yüzünü gizledi. Ama kız kıpırdamadı. Honda, kızın arkasında kule gibi yükselen ağacın ıhlamur olduğunu ayrımsadı. Karanlık gövdesinin üzerindeki uzun dalların ucunda sallanan geniş yapraklar, yel hafifçe dokundukça hışırdıyorlardı. Yeşil yapraklar sarı, hiçbiri ötekine benzemeyen damarlarla kaplıydı; içlerine tropikal güneş ışınları işlenmişti sanki.</p>
<p>Prenses sıcaktan bunalmıştı. Oldukça hırçın bir sesle yaşlı kadınlardan bir şey istedi. Birbirlerine danıştılar, sonra kalkıp Honda’ya işaret ettiler. Ağacın gölgesinden çıktılar, kıyıya yanaşmış olan tekneye doğru ilerlediler. Honda, herhalde eve dönüyorlar, diye düşündü, ama yanılıyordu. Kadınlar kayıkçıya birşeyler söylediler, o da hemen gidip desenli pamukludan, genişçe bir kumaş parçası getirdi.</p>
<p>Kumaşı alan kadınlar kıvır kıvır mangrov köklerinin sardığı kıyıyı izleyerek, daha korunaklı bir nokta bulmaya çalıştılar. Kadınlardan ikisi eteklerini kaldırıp suya girdi; su kalça hizasına gelince durdular, iki ucundan tuttukları eteklerini iyice açıp karşı kıyıdaki görüntüyü kapatan bir perde oluşturdular. Arada kalan kadın, artık soyunmuş olan Prensese göz kulak oluyordu. Sudaki ışık, yaşlı kadınların bir deri bir kemik kalmış kalçalarında yansıyordu.</p>
<p>Prenses mangrov köklerinin çevresine toplanmış birkaç küçük balığı görünce neşeyle haykırdı. Nedimelerin, kendisi orada yokmuş gibi davranmalarına şaşıran Honda, bunu da bir Tayland göreneği olarak kabul etti. Kıyıdaki ağaçlardan birinin altına oturup Prensesin yıkanmasını izledi.</p>
<p>Hiç rahat durmuyordu. Pamuklu kumaşın çizgileri arasından geçerek dans eden güneş ışınlarının aydınlattığı Prenses, sürekli Honda’ya gülümsüyordu. Kadınlara su sıçratırken, oldukça tombul olan çocuksu karnını gizlemek için hiçbir çaba harcamadı. Kadınlar tarafından paylanınca, yüzerek uzaklaştı. Irmağın durgun suyu duru değildi, rengi Prensesin teni gibi sarımsı kahverengiydi. Ama o bile, pamuklu kumaştan süzülen ışıkta sıçradıkça saydam, ışıltılı damlacıklara dönüşüyordu.</p>
<p>Küçük kız bir kez kolunu kaldırdı. Honda elinde olmaksızın kızın sol yanına, genellikle kolların gizlediği zayıf, düz göğsüne baktı. Ama orada olması gereken o üç küçük beneği göremedi. Belki de, güneşten yandığı için lekeler seçilemiyordur, diye düşündü. Fırsat buldukça, gözleri yaşarıncaya kadar kızın böğrüne bakmayı sürdürdü.</p>    
    </body>
</html>
