<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">3</p>
<p>Honda, Rozet Sarayına giderken arabanın camından, Hitler Gençliği’nin haki üniformalarına benzer üniformalar giymiş, Yuwaçon Hareketi yandaşı kimi gençlerin yürüdüklerini gördü. Yanında oturan Hişikawa, bugünlerde kentte Amerikan cazının çok ender duyulduğundan, Başbakan Phiboon’un milliyetçiliğinin etkisini giderek arttırdığından yakındı.</p>
<p>Honda’nın Japonya’da da tanık olduğu bir değişimdi bu. Şarabın zamanla sirkeye dönüşmesi, ya da sütün kesilmesi gibi, uzun zamandır görmezden gelinen konular da yavaş yavaş doğanın çeşitli güçlerine karşı bir tepkiye dönüşüyordu. İnsanlar uzun süre aşırı özgürlükten, abartılı bedensel isteklerden korkarak yaşamışlardı. Akşam şarap içmekten kaçınan birinin sabah duyduğu o tazelik. Sudan başka bir şeyin gerekmediğini ayrımsayan birinin duyduğu o gurur. Bu tür canlandırıcı, yeni zevkler insanları baştan çıkarmaya başlamıştı. Bu bağnaz düşüncelerin sonunun nereye varabileceğini düşündükçe Honda’nın aklına kötü kötü şeyler geliyordu. İsao’nun ölümü üzerine fark ettiği bir şey vardı: Tek amaçlılık çoğu kez kötülüğün doğmasına yol açar.</p>
<p>Honda ansızın, İsao’nun ölümünden iki gün önce, sarhoşken söylediği abuk sabuk sözcükleri anımsadı: “Ta güneyde... Çok sıcak... bir güney ülkesinin pembe güneşinde...” Şimdi, sekiz yıl sonra, onunla buluşmak için Rozet Sarayına koşuyordu.</p>
<p>Neşesi, kendisini ıslatacak olan yağmurları bekleyen kavrulmuş, alev alev yanan bir toprağın neşesini andırıyordu</p>
<p>Honda’ya göre böylesi coşkular tatmak, benliğinin derinlikleriyle yüz yüze gelmeye benziyordu. Korkularının, kaygılarının ve akılcılığının, kendisinin gerçek iç çekirdeğini oluşturduğuna inanırdı; oysa hiçbiri gerçek değildi. İsao’nun intiharını duyunca içini kederin o keskin acısı değil, birden bir yoksunluk duygusu kaplamıştı, ama bu yoksunluk duygusu yerini zamanla İsao’yu yeniden görmenin tatlı beklentisine bırakmıştı. Böylesi anlarda duygularının bir tek insanca öge içermediğinin bilincindeydi. İç benliğini, belki de bu dünyaya ait olmayan, olağanüstü bir zevk yönetiyordu. Böyle olmalıydı, çünkü İsao olayında keder ve ayrılık acısı çekmeyen tek kişi Honda’ydı.</p>
<p>Ta güneyde... Çok sıcak... bir güney ülkesinin pembe güneşinde...</p>
<p>Araba, zarif bir kapının önünde durdu, kapının gerisinde bir çimenlik uzanıyordu. Önce Hişikawa indi, muhafızla Siyamca konuşarak bir davetiye uzattı.</p>
<p>Honda arabanın camından, sekiz kenarlı, ok motifleriyle bezenmiş, demir bir kapıyı, onun gerisinde de, güneşin keskin ışınlarını sessizce emen, düzgün, yemyeşil çim tarhını görebiliyordu. Beyaz ve sarı çiçekli, yusyuvarlak budanmış iki-üç çalının gölgesi çimene vuruyordu.</p>
<p>Hişikawa Honda’yı kapıdan geçirdi.</p>
<p>Burayı bir saray diye nitelemek pek doğru olmazdı; soluk sarı gül rengine boyanmış, arduvaz çatılı, iki katlı, küçük bir köşktü. Güçlü, kara gölgesi duvarlardan birine düşen büyük mimoza ağacının dışında, güneşin acımasız parıltısını yumuşatan tek şey, geniş sarı alandı.</p>
<p>Çayırı kesen kıvrımlı patikada ilerlerken, kimseye rastlamadılar. Honda hedefine adım adım yaklaşırken, doğaüstü olduğunu bildiği neşesine karşın, ayak seslerini, ağzının suları akarak sezdirmeden avına yaklaşan bir orman canavarının keskin tırnaklarından çıkan sese benzetti. Evet, salt bu zevk için doğmuştu o.</p>
<p>Rozet Sarayı, kendi inatçı düşüne hapsolmuştu sanki. Yapının biçimi, bu izlenimi daha da arttırıyordu. Ne kanatları, ne de çıkıntıları olan, küçük bir kutuydu. Zemin katında öyle çok pencere vardı ki, hangisinin giriş kapısı olduğunu çıkartmak güçtü. Her biri, gül biçiminde oyulmuş tahta panolarla kaplıydı, bunların üst tarafında sarı, mavi ve çivit rengindeki sekizgen camlar, küçük, beş taç yapraklı, mor gül biçiminde, Yakın Doğu tarzı pencereleri kuşatıyordu. Bahçeye bakan, kapı gibi uzun pencereler yarısına kadar açıktı.</p>
<p>İkinci katta, zambaklı bir panoyla bahçeye açılan üç pencere, üç kanatlı bir resim oluşturuyordu. Ortadaki pencere, yanındakilere oranla daha yüksekti, ama üçü de gül biçimli oymalarla çevrilmişti.</p>
<p>Üç basamakla çıkılan giriş kapısı, aynı tarzda yapılmış, uzun bir pencere biçimindeydi. Hişikawa zili çalarken, Honda mor pencerenin küçük gül camından içeriye bir göz attı. İçerisi, okyanusun dibi gibi koyu eflatun rengindeydi.</p>
<p>Kapı açıldı, yaşlı bir kadın göründü. Honda ile Hişikawa şapkalarını çıkardılar. Kadının ak saçlarla çevrili, düz burunlu, esmer yüzünde Taylandlılara özgü dostça bir gülümseme belirdi. Ama bu gülümseme yalnızca âdet yerini bulsun diyeydi.</p>
<p>Kadın birkaç dakika Hişikawa ile konuştu. Daha önce kararlaştırılmış olan randevuda herhangi bir değişiklik olmadığı anlaşılıyordu.</p>
<p>Bir kabul salonu olamayacak kadar küçük olan odaya dört ya da beş iskemle dizilmişti. Hişikawa kadına bir paket uzattı, kadın da bunu ellerini saygıyla birleştirerek kabul etti. Ortadaki kapıyı açıp onları ferah toplantı salonuna aldı.</p>
<p>Dışarıdaki boğucu sıcaktan sonra salonun küf kokulu, dingin serinliği çok hoştu. Konuklar, aslan pençesi biçiminde ayakları olan, sarı ve kırmızı renkli Çin koltuklarına oturdular.</p>
<p>Prensesi beklerken Honda, salonu gözden geçirme fırsatı buldu. Bir sineğin hafif vızıltısının dışında çıt çıkmıyordu.</p>
<p>Pencereler doğrudan salona açılmıyordu, arada, sütunlu bir galerinin taşıdığı bir asma kat vardı; taht ağır, kıvrımlı bir kumaşla kaplanmıştı. Asma kattaki galeride, tam tahtın üstüne rastgelen yerde Kral Çulangkorn’un bir portresi asılıydı. Galerinin Korint tarzı, maviye boyanmış sütunlarının dikey yarıklarının içine altın döşenmişti; sütun başlıkları ise alışıldık kenger yapraklarıyla değil de, Yakın Doğu tarzındaki altın yaldızlı güllerle bezenmişti.</p>
<p>Rozet biçimindeki desenler sarayın bir ucundan ötekine ısrarla yineleniyordu. Sarıya boyanmış, beyaz çizgilerle çevrilmiş olan galeride altın güllerden yapılma, kafesli korkuluklar vardı. Yüksek tavanın tam ortasından sarkan kocaman avize, altın ve beyaz güllerle süslenmişti. Honda yere bakınca, halıdaki desenlerin de gül biçiminde olduğunu gördü.</p>
<p>Tahtın arkasına bir çift kocaman fildişi yerleştirilmişti -birbirine sarılmış, bir çift beyaz yarımay- tek geleneksel Tayland süslemesi de buydu. Etkileyici, cilalı fildişleri loşlukta sarımsı beyaz bir ışıltıyla parlıyordu.</p>
<p>Honda içeri girerken, uzun pencerelerin evin yalnızca bahçeye bakan ön yüzünü kapladığını fark etmişti. Arka bahçeye bakan, bir koridora dizilmiş olan açık pencerelerse yere kadar inmiyordu, göğüs hizasındaydılar. Hafif bir yel, kuzeye bakan camlardan içeri giriyordu.</p>
<p>Bakışlarını bir pencereden ötekine çeviren Honda birdenbire kara bir gölgenin geçtiğini gördü. Ürperdi. Yeşil bir tavuskuşuydu bu. Kuş pervaza tünedi, yeşilimsi sarı renkteki, parlak, uzun, zarif boynunu uzattı. Gururlu kafasındaki tüylü sorguç, küçücük bir yelpazenin zarif dış çizgilerini andırıyordu.</p>
<br/>
<p>“Bakalım bizi ne kadar bekletecekler,” diye fısıldadı iyice sıkılmış olan Honda, Hişikawa’nın kulağına.</p>
<p>“Hep böyle olur. Aslında bunun hiçbir anlamı yoktur, insanı bekleterek belli bir etki yaratmaya filan çalışmıyorlar. Bu ülkede hiçbir şeyi aceleye getirmemek gerektiğini artık öğrenmiş olmalısınız. Çulalongkorn’un oğlu, Kral Uraçid zamanında, Majesteleri yatağa gündoğumunda girer, akşamüstüne kadar uyurdu. Her şey yavaş, dingindi; günle gece yer değiştirmişti. Saray Bakanı öğleden sonra dörtte ortaya çıkar, evine ancak sabah olunca dönerdi. Ama tropikal ülkelerde en iyisi de bu galiba. Bu insanların güzelliği, meyvenin güzelliğine benzer; meyve ağır ağır ve zarif bir biçimde olgunlaşmalıdır. Aceleci meyve diye bir şey olamaz.”</p>
<p>Honda, Hişikawa’nın her zamanki gibi uzun, fısıltılı söylevinden sıkılmıştı; ağız kokusundan kurtulmak için tam başını çeviriyordu ki, yaşlı kadın göründü. Ellerini saygıyla kavuşturup, Prensesin gelmekte olduğunu haber verdi.</p>
<p>Tavuskuşunun tünediği camdan bir tıslama geldi. Eski Japon mahkemelerinde imparatorun gelişini duyuran, uyarıcı ses değildi bu. Yalnızca tavuskuşunu kovalıyorlardı. Camlara çarpan kanatların sesi duyuldu, sonra kuş gözden kayboldu. Honda, üç yaşlı kadının kuzeydeki koridordan yaklaştığını gördü. Sıra halinde, aralarındaki eşit uzaklığı koruyarak yürüyorlardı. Prensese birinci nedime yol gösteriyordu. Prensesin bir eli kadının elindeydi, öteki elinde beyaz yaseminlerden yapılma bir çelenk tutuyordu. Yedi yaşındaki Prenses Ayışığı, fildişlerinin önündeki büyük Çin koltuğuna doğru getirilirken, kapıda konukları karşılamış olan yaşlı kadın hemen diz çöktü, Tayland dilinde <i>krab</i> denilen bir hareketle alnını yere dayadı. Oldukça aşağı sınıftan olmalıydı.</p>
<p>Birinci nedime kolunu Prensesin omzuna doladı ve onunla birlikte ortadaki Çin koltuğuna oturdu. Öteki ikisi tahtın sağındaki, tahta dönük, küçük iskemlelere oturdular.  Üçüncü kadın şimdi Hişikawa’nın yanındaydı. Honda başını kaldırıp çevresine bakındığında, yere diz çökmüş olan kadın çoktan ortadan kaybolmuştu bile.</p>
<p>Honda, ayağa kalkıp büyük bir saygıyla eğilen Hişikawa’yı taklit etti, sonra da sarı-kırmızı Çin iskemlesine oturdu. Kadınlar, yetmiş yaşlarında olmalıydı. Prensese gelince; evin hanımı değil de onların emrinde çalışan biriydi sanki.</p>
<p>Küçük kız, eski moda <i>panun</i> yerine, Batı tarzında, beyaz kumaştan dikilmiş, altın sırmalı bir bluzle, <i>passin</i> denilen ve Malayalı’ların giydiği eteklere benzeyen, desenli pamukludan bir Tayland eteği giymişti. Ayaklarında altın yaldız süslemeli kırmızı ayakkabılar vardı. Saçları Tayland usulünce kısacık kesilmişti. Bu geleneksel saç modeli, uzun zaman önce erkekler gibi giyinip işgalci Kamboçya ordusuna karşı savaşan cesur Korat kadınlarınca yaygınlaştırılmıştı.</p>
<p>Kızın güzel, zeki yüzünde en küçük bir delilik izi okunmuyordu. Zarif, biçimli kaşlarıyla dudakları emrediciydi, kısa saçlarıysa onu bir prensesten çok bir prense benzetiyordu. Teni yanık altın rengindeydi.</p>
<p>Onun için bu tören, iki erkeğin saygı gösterilerini izlemekten başka bir şey değildi, selâmlamalar bitince, yasemin çelengiyle oynamaya, oturduğu yüksek koltuğun kenarından sarkıttığı bacaklarını sallamaya başladı. Dikkatle Honda’ya baktı, sonra birinci nedimenin kulağına birşeyler fısıldadı, kadın onu tek bir sözcükle yanıtladı.</p>
<p>Honda, Hişikawa’nın işareti üzerine, inci yüzüğün durduğu mor kadife kutuyu çıkardı. Kutu sırasıyla üçüncü, ikinci, sonra da birinci nedimeye geçirildi, en sonunda da Prensesin eline ulaştı. Aradan geçen zaman, yaz sıcağının yarattığı uyuşukluğu daha da arttırmıştı sanki. Birinci nedime kutuyu bizzat incelediği için, Prenses onu kendi elleriyle açmanın çocukça zevkinden yoksun kalmıştı.</p>
<p>Güzel, esmer parmakları yasemin çelengi atıp inci yüzüğe uzandı. Yüzüğü bir süre dikkatle inceledi. Ne bir coşku ne de bir coşkusuzluk içeren, alışılmadık suskunluğu öyle uzun sürmüştü ki, Honda bunun kızın deliliğine bir işaret olabileceğini düşünmeye başladı. Birden yüzünde, sudaki bir baloncuğu çağrıştıran bir gülümseme belirdi; beyaz, çocuklara özgü, düzensiz dişleri ortaya çıktı. Honda rahatlamıştı.</p>
<p>Yüzük yeniden kutusuna konup birinci nedimeye geri verildi. Prenses ilk kez açık seçik, akıllı bir sesle konuştu. Sözleri, palmiyelerin güneşle beneklenmiş gölgelerinde, daldan dala kayan yeşil bir yılan gibi nedimeden nedimeye iletildi, sonunda Hişikawa tarafından çevrilerek Honda’ya ulaştı. Prenses, “Teşekkür ederim,” demişti.</p>
<p>Honda, Hişikawa’dan kendi sözlerini çevirmesini istedi: “Uzun zamandır, Tayland kraliyet ailesinin bir hayranıyım. Prenses Hazretlerinin de Japonya’yı sevdiğini biliyorum. İzin verilirse, ülkeme döndükten sonra kendisine bir Japon bebeği göndermek isterim. Kabul eder mi acaba?” Hişikawa’nın Tayland dilindeki sözcükleri oldukça yalındı, ama üçüncü nedimeden ikinciye geçerken uzadı, sözcük sayısı arttı; birinci nedime soruyu Prensese ilettiğinde sözcüklerin sonu gelmeyecek gibiydi.</p>
<p>Prensesin yanıtı kadınların esmer, buruşuk dudaklarından geçerek Honda’ya ulaştığında, en küçük bir kıvılcımdan, coşkudan ya da incelikten yoksundu artık. Sanki Prensesin hayat dolu, cıvıl cıvıl sözcükleri bu işlem sırasında emilmiş, kadınların eskimiş takma dişleri tarafından çiğnenmiş ve Honda’ya yalnızca çirkin bir posa kalmıştı.</p>
<p>“Prenses Hazretlerinin, Bay Honda’nın nazik önerisini memnuniyetle kabul ettiğini söylüyorlar. ”</p>
<p>Sonra garip bir şey oldu.</p>
<p>Birinci nedimeyi hazırlıksız yakalayan Prenses koltuktan atladı, Honda ile arasındaki bir metrelik mesafeyi hızla geçip pantolonunun paçalarına sarıldı. Honda dehşetle doğruldu Prenses bir yandan hıçkıra hıçkıra ağlıyor, bir yandan da vargücüyle sarılmayı sürdürüyordu. Tir tir titriyordu. Honda eğildi, kollarını ağlayan kızın kırılacakmış gibi görünen omuzlarına doladı.</p>
<p>Şaşkınlıktan donakalan nedimeler kızı geri çekmeyi bir türlü beceremiyorlardı. Baş başa verdiler, kıza bakarak tedirgin tedirgin fısıldaştılar.</p>
<p>“Ne diyor? Tercüme et!” diye bağırdı Honda, donup kalmış olan Hişikawa’ya.</p>
<p>Hişikawa tiz bir sesle çevirdi: “Bay Honda! Bay Honda! Sizi nasıl da özledim! Öyle kibardınız ki, oysa ben size hiçbir şey söylemeden kendimi öldürdüm. Yedi yıldan beri özür dilemek için bu kavuşmayı bekliyordum. Bir prensesin bedenine girdim, ama ben aslında bir Japonum. Daha önceki yaşamımı Japonya’da geçirdim, gerçek yurdum orası. Bay Honda, lütfen beni Japonya’ya geri götürün!”</p>
<br/>
<p>Sonunda Prensesi yeniden koltuğuna götürebildiler; kabul töreni her nasılsa doğal akışına döndü. Honda hâlâ ağlayan, şimdi birinci nedimeye yaslanmış olan kızın siyah saçlarına baktı. Dizlerinde hâlâ kızın sıcaklığını, kokusunu hissedebiliyordu.</p>
<p>Kadınlar, Prenses kendisini iyi hissetmediği için görüşmenin sona erdirilmesini rica ettiler, ama Honda Hişikawa aracılığıyla, iki kısa soru sormasına izin vermeleri için yalvardı.</p>
<p>“Geşu Tapınağının Başrahibesinin Matsugae Malikânesine yaptığı ziyaret hangi tarihteydi? O sırada Kiyoaki ile ben, malikâneye ait göldeki adanın üzerindeydik. Hangi yılın, hangi ayıydı?” İlk soru buydu.</p>
<p>Soru iletilince Prenses ıslak yanaklarını nedimenin göğsünden üzgün üzgün kaldırdı, yanağına düşmüş bir tutam saçı geriye itti.</p>
<p>“1912 yılının ekim ayında,” diye yanıtladı, hiç duraksamadan.</p>
<p>Honda çok şaşırmıştı, ama kızın daha önceki iki yaşamına ait olayları, aydınlatılmış, parşömen bir resim kadar duru ve ayrıntılı bir biçimde belleğinde saklayıp saklamadığından emin değildi. Çok akıcı bir dille sıraladığı, İsao’ya ait özürlerine karşın, kızın arka plandaki ayrıntıları, koşulları bilip bilmediğinden de emin olamıyordu. Aslına bakılırsa, bu yerli yerindeki sözcükler Prensesin dudaklarından, rastgele seçilip yan yana dizilmişçesine dökülmüştü.</p>
<p>Honda ikinci soruyu sordu: “İsao İinuma ne zaman tutuklanmıştı?”</p>
<p>Prensesin uykusu gelmiş gibiydi, yine de hiç duraksamadan yanıtladı: “1 Aralık 1932’de.”</p>
<p>Birinci nedime, “Bu kadarı yeter,” diyerek doğruldu. Emrindekini de kalkmaya zorluyordu böylece.</p>
<p>Prenses birdenbire ayağa fırladı, ayakkabılarıyla koltuğun üzerine çıktı ve tiz sesiyle Honda’ya seslendi. Birinci nedime fısıltıyla payladı onu. Prenses bir yandan haykırırken bir yandan da kadının saçlarına yapışmıştı. Hecelerin uyumuna bakılırsa hep aynı sözcükleri yineliyordu. İkinci ve üçüncü nedimeler kollarından tutmak için ona doğru koşunca, Prenses çılgınca ağlamaya başladı; giderek yükselen sesi yüksek tavanlı odada yankılanıyordu. Onu aşağıya çekmeye çalışan yaşlı kadınların arasında çırpınan düzgün, esnek kolları görünüyordu. Yaşlı kadınlar acıyla haykırarak geri sıçradılar. Prensesin sesi daha da yükseldi.</p>
<p>“Neler oluyor?”</p>
<p>“Sizi Müstakil Bang Pa İn Sarayına davet etmek istiyor. Yarın değil ertesi gün oraya gideceklermiş. Hanımlar onu engellemeye çalışıyorlar. Tam bir gösteriye dönüştü bu,” dedi Hişikawa.</p>
<p>Prensesle nedimeler tartışmaya başladılar. Kız sonunda başıyla onayladı ve ağlamayı kesti.</p>
<p>Birinci nedime hâlâ soluk soluğa, üstünü başını düzelterek, “Yarın değil yarından sonra dedi doğruca Honda’ya hitaben, “Prenses Hazretleri Bang Pa İn Sarayına gidecek. Bay Honda ile Bay Hişikawa da çağrılılar. Kabul etmelerini dileriz. Öğle yemeğini orada yiyeceğimiz için sabah dokuzda burada olabilirseniz, çok seviniriz.”</p>
<p>Bu çağrı hemen Hişikawa tarafından Honda’ya çevrildi.</p>
<br/>
<p>Otele dönerken Hişikawa, Honda’nın derin düşüncelere gömülmüş olduğunu görmezden gelerek, bitip tükenmek bilmez gevezeliklerini sürdürdü. Kendine ressam diyen adamın bu düşüncesizliği, ne kadar duyarsız biri olduğunu kanıtlıyordu. Duyarlılığın, gereksiz, kentsoyluluğa özgü bir özellik olduğuna inanıyorsa ve bu görüşe bağlı kalıyorsa en azından daha tutarlı davranabilirdi; üstelik Hişikawa insan ilişkilerinde gösterdiği, öteki rehberlere oranla çok daha gelişkin bulduğu inceliği ve duyarlılığıyla övünüp dururdu.</p>
<p>“O iki soruyu sormakla çok zekice davrandınız. Soruların ne anlama geldiğini anlayamadım, ama ölen dostunuzun yeniden can bulmuş hali gibi davranan Prensesi deniyordunuz, öyle değil mi?”</p>
<p>Honda baştan savarcasına, “Aynen öyle,” diye yanıtladı.</p>
<p>“Peki, yanıtlar doğru muydu?”</p>
<p>“Hayır.”</p>
<p>“Biri bile doğru değil miydi?”</p>
<p>“Ne yazık ki ikisi de yanlıştı.”</p>
<p>Hişikawa yakasını bıraksın diye Honda yalan söylemişti, üzgün sesi gerçeği gizlemesini sağlıyordu; Honda’nın doğruyu söylediğine inanan Hişikawa kahkahalarla gülmeye başladı.</p>
<p>“Demek öyle? Demek ikisi de yanlıştı? Tarihleri söylerken öyle ciddiydi ki. Eh, bu çok kötü. Ruh göçü meselesi pek de inandırıcı bir şey değil, o halde? Böylesine güzel, küçücük bir Prensesi köşebaşındaki sahtekâr bir falcıymış gibi deneyden geçirmeniz hiç de kibar bir davranış değildi ama. İnsan yaşamında genellikle giz yoktur. Giz yalnızca sanatta kaldı artık, nedeni de gizin bir tek sanatta anlam bulması.</p>
<p>Hişikawa’nın tek boyutlu düşünme biçimi Honda’yı bir kez daha şaşırttı. Gözüne kırmızı bir şey ilişti; arabanın camından bakınca ırmağı, hindistancevizlerinin arasında, alev kırmızı gövdeleriyle yolu izleyen, maymunlarınki gibi dumanlı kızıl bir rengi olan <i>poinciana</i> ağaçlarını gördü. Isı dalgaları, ağaçların çevresinde şimdiden titreşmeye başlamıştı bile.</p>
<p>Honda Prensesle iletişim kuramayacağını bile bile, nasıl etsem de Bang Pa İn’e Hişikawa’sız gitsem, diye düşünmeye koyuldu.</p>    
    </body>
</html>
