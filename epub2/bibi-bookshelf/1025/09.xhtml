<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">9</p>
<p>Budizm Hindistan’da, Hıristiyanlık döneminin dördüncü yüzyılından başlayarak hızla geriledi. Hinduizm’in dostça kucaklayarak onu boğduğu söylenir ki, doğrudur. Filistin’ deki Hıristiyanlık ve Musevilik, Çin’deki Konfüçyüs ve Tao dinleri gibi Budizmin de bir dünya dini olabilmek için Hindistan’dan sürülmesi gerekmişti. Hindistan’ın daha ilkel bir halk dinine yönelmesi gerekiyordu. Hinduizm Buda’nın adını, Vişnu’nun yeryüzüne indiği on biçimden biri olarak korunduğu tapınağın uzak bir köşesinde, yasak savarcasına barındırmayı sürdürdü.</p>
<p>Vişnu’nun on kez biçim değiştirdiğine inanılır: Matsya, balık; Kurma, kara kaplumbağası; Varaha, yabandomuzu; Narasimha, erkek aslan; Vamana, cüce; Paraşurama; Rama; Krişna; Buda ve Kalki. Brahmanlara göre Vişnu, Buda’nın varlığında, bile bile karşıt bir din yaymış ve yandaşlarının yanlış yola sapmasına neden olmuştur, böylece Brahmanlara gerçek dinlerine geri dönmelerini sağlayan şey sunulmuştur: Hinduizm.</p>
<p>Budizm gerileyince, Hindistan’ın batısındaki Ajanta mağaralarındaki tapmaklar yıkılmış, ancak bin iki yüz yıl sonra, 1819’da İngiliz askerleri tarafından rastlantıyla bulununca, bütün dünyanın ilgisini çekmişti.</p>
<p>Wagora Irmağındaki kayalıklarda bulunan yirmi yedi taş mağara, aslında üç ayrı dönemde oyulmuştu: M.Ö. ikinci, M.S. beşinci ve yedinci yüzyıllarda. Hinayana Döneminde yapılan 8, 9, 10, 12 ve 13. mağaraların dışında kalanlar, Mahayana Budizminin egemen olduğu döneme aittir. Honda Hinduizmin yaşayan kutsal kentini ziyaret ettikten sonra, şimdi de Hindistan’da çoktan sönmüş olan Budizmin kalıntılarını görmek istiyordu.</p>
<p>Gitmesi gereken yer, Ajanta idi. Orası, her nasılsa alın yazısıydı.</p>
<p>Mağaraların, kaldığı otel ve çevresinin insan yığınlarından uzakta, son derece sessiz ve sakin olması sayesinde isteğini gerçekleştirebildi.</p>
<p>Ajanta yakınlarında konaklama olanağı bulunmadığı için, ünlü Ellora yöresini de gezerim, diye düşünerek Aurangabad’daki bir otele yerleşti. Aurangabad, Ellora’dan yalnızca otuz kilometre uzaktaydı, ama Ajanta ile arasında yüz on kilometre vardı.</p>
<p>İtsui Ürünleri, otelin en iyi odasını Honda için ayırtmış, yöredeki en iyi arabayı da Honda’nın emrine vermişti. Bunlar, Sih şoförün saygılı davranışlarıyla birleşince oteldeki İngiliz turistlerin kıskançlık duygularını harekete geçirdi. O sabah, günlük gezilerine çıkmadan önce toplandıkları yemek salonunda Honda, Britanyalıları bu Asyalı yalnız turiste karşı birleşmeye iten suskun muhalefet antlaşmasını açık seçik hissetti. Garsonun önce Honda’nın pastırmalı yumurtasını getirdiğini görünce düşmanlıklarını açıkça belirttiler. Güzel bir sakalı olan, kibirli, yaşlıca bir adam -hiç kuşkusuz emekli bir subay- hemen yandaki masada karısıyla oturuyordu; garsonu çağırıp sertçe uyardı. Ondan sonra Honda’ya en son servis yapıldı.</p>
<p>Sıradan bir gezgin böyle bir durumda hemen alınganlık gösterebilirdi, oysa Honda kendini bu türden önemsiz şeylere inatla kapatmıştı. Benares’i gördü göreli, yüreği kavranması güç, kalın bir zarla kaplanmıştı, bu kalın yüzeye çarpan her şey içeri giremeden, kayıp gidiyordu. Garsonun aşırı saygısı, İtsui Ürünlerinin peşin peşin ödediği dolgun bahşişten kaynaklandığı için, bu tür olaylar Honda’nın yargıçlığı sırasında edindiği o sakıngan ağırbaşlılığı asla etkileyemezdi.</p>
<p>Yapacak hiçbir işi olmayan beş otel işçisi tarafından sabırla temizlenip parlatılan güzel, siyah araba hazırdı, Honda’yı bekliyordu; ön bahçedeki çeşit çeşit çiçek, arabanın parlak yüzeyine yansıyordu. Araba az sonra Honda ile birlikte Batı Hindistan’ın güzel düzlüklerinde ilerlemeye koyuldu.</p>
<p>Geniş düzlükte bir tek insan yoktu. Bazan bir gelinciğin esnek, koyu kahverengi gövdesi, yolun kıyısındaki bataklığa dalarak su sıçratıyor ya da bir tanesi arabanın önünden telâşla kaçıyordu; birtakım uzun kuyruklu maymunlar dalların arasından Honda’yı gözlüyordu.</p>
<p>Honda’nın yüreğini arınma özlemi doldurdu. Hint usulü arınma aşırı derecede tiksindiriciydi. Benares’te tanık olduğu törenlerse, şiddetli bir ateş gibi içini yakıyordu. Bir kepçe duru, soğuk Japon suyunun özlemiyle dolup taşmaktaydı.</p>
<p>Düzlüklerin genişliği içini ferahlattı. Görünürde ne bir çeltik tarlası, ne de ekili bir arazi vardı; yalnızca, mimoza ağaçlarının koyu çivit rengindeki gölgeleriyle beneklenmiş, sonsuz, güzelim otlaklar gözalabildiğine uzanıyordu. Bataklıklar, ırmaklar, sarı, kırmızı çiçekler vardı, hepsinin üstüne de parlak gök, dev bir kubbe gibi asılmıştı.</p>
<p>Bu doğal dekorda mucizevi ya da aşırı hiçbir şey yoktu. Göz kamaştıran yeşillikten, parlak bir uyuşukluk yayılıyordu. Düzlük ise Honda’nın korkuyla, uğursuz alevlerle dağlanmış yüreğine yatıştırıcı bir etki yapmaktaydı. Kurban kanı fışkırmıyordu; onun yerine, ormandan bir bakireye yakışır beyazlıktaki bir balıkçıl kanat çırparak havalandı. Koyu yeşil gölgeliklerden geçerken, beyazlığı koyuluyor, ama bir an sonra yeniden olanca aklığıyla ortaya çıkıveriyordu.</p>
<p>Gökyüzünde zarif bir biçimde iç içe geçmiş olan bulutlar, düzensiz çizgileriyle ipeksi bir parıltı saçıyorlardı. Maviliğin dibine erişmek olanaksızdı.</p>
<p>Honda’nın hissettiği huzurun büyük bölümü, ortada Budizm filan kalmamış olmasına karşın, az sonra Budist bir bölgeye adım atacağını bilmesinden kaynaklanıyordu.</p>
<p>Benares’in gizemli, çok renkli <i>mandala</i>’sını<a href="dipnot.xhtml#Footnote0014" id="Feedback0014"><sup class="dipnot_sayi">[14]</sup></a> yaşadıktan sonra, epeydir özlemini çektiği Budizm bir buz kalıbı kadar canlandırıcı gelecekti. Düzlüklerin iç açıcı dinginliğinde o bildik Budist sükunetine ilişkin birşeyleri şimdiden hissetmeye başlamıştı.</p>
<p>Birdenbire geçmişi özledi. Yaşayan Hinduizmin egemen olduğu gürültücü bir krallıktan, tapınak gonglarının duyulduğu o tanıdık ülkeye dönüyordu; yok edilmiş ancak bu yıkımdan gerçek bir arınmayla çıkmış olan bir ülkeye. Aklına Buda’nın onu, Benares’te yaşadığı o Mutlak’tan dönüşünü beklediği gelince, aslında Budizmde böyle bir Mutlak kavramıyla karşılaşmayı hiç ummadığını hissetti. Düşleyip durduğu yuvaya dönüş huzuruyla, yavaş yavaş yok olan şeye karşı vazgeçilmesi olanaksız bir yakınlık duyuyordu. Güzel, ışıltılı, masmavi göğün ötesinde Budizmin mezarlığı, unutuluşu adına dikilmiş olan anıt görünmek üzereydi. Honda onu daha görmeden, kaya mağaralarının aşırı kızışmış olan zihnini yatıştıran o loş serinliğini ve oradaki suyun duruluğunu açık seçik hissedebiliyordu.</p>
<p>İnancın bir tür zayıflamasıydı bu. Belki de rengin iğrençliği, etin ve kanın çürümüşlüğü Honda’yı, yalnızlığı içinde taşlaşmış olan bir başka dini aramaya yöneltmişti. Yalın, arı tükeniş uzaktaki bulutların biçiminde bile belirgindi. Burada gölgenin yanılsaması, belki de daha önceki bir yaşamın ödülü olan çok güzel, süslü bir yeşilliğe boğulmuştu. Mutlak sabah sessizliğinin hüküm sürdüğü bu dünyada, arabanın motorundan çıkan tekdüze titreşimlerin bile bozamadığı dingin, akıcı manzara camın gerisinde yavaşça açıldı ve usul usul, ama kesin bir biçimde Honda’nın yüreğini alıp yurduna götürdü.</p>
<p>Bir süre sonra araba, dümdüz otlağı ansızın kesen bir koyağın kenarında durdu. Ajanta’ya yaklaştıklarının ilk belirtisiydi bu. Vadinin dibinde, bir bıçağın keskin ağzı gibi parlayan Wagora Irmağına inen kıvrımlı yolda ilerlediler.</p>
<p>Honda’nın biraz dinlenmek için durduğu çayhane sinek kaynıyordu. Camdan dışarı, hemen önündeki alanın karşısındaki mağaraların girişine baktı. Şimdi sabırsızlığına yenilip oraya gitmesi, aradığı dinginliği bozabilirdi. Bir kart satın aldı, dolmakalemini nemli elinde tutarak, bir süre kartın ön yüzüne kabaca resmedilmiş olan mağaraları inceledi.</p>
<p>Burası da Benares gibi gürültülüydü galiba. Beyaz giysili, gözleri kuşku dolu, esmer insanlar orada burada birikmişti, cılız çocuklar alanda bağıra çağıra hediyelik kolye satıyorlardı. Her yarığa sızmış olan parlak sarı güneş ışığı, bütün alanı doldurmuştu. Karanlık çayhanedeki masanın üzerinde, sineklerin üşüştüğü, üç tane küçük, kurumuş portakal duruyordu. Mutfaktan kızarmış yiyeceklerin o ağır, keskin kokusu geliyordu. Kartı, bir süredir yazmadığı karısı Rié’ye gönderecekti:</p>
<br/>
<p class="gunluk">Buraya, Ajanta’daki mağara tapınaklarını görmek için geldim. Gezim az sonra başlamak üzere. Önümdeki portakal suyunu içemiyorum, çünkü bardağın kenarı sinek pislikleriyle dolu. Ama kaygılanma, sağlığıma çok dikkat ediyorum. Hindistan gerçekten çok şaşırtıcı bir ülke. Böbreklerine iyi bak, sağlığına özen göster. Anneme sevgiler.</p>
<br/>
<p>Bu satırlara sevgi dolu denebilir miydi? Honda karısına hep aynı şeyleri yazardı. Yüreğinde bir pus gibi toplanmaya başlayan geçmiş özlemi, sevecenlik, ansızın yazmaya itmişti onu. Ama duygularını sözcüklere dökmeyi denediğinde, cümleleri her zamanki gibi sıradan, kupkuru şeyler olup çıktı.</p>
<p>Rié kocasını her zaman, yolcu ederken yüzünde beliren o sessiz gülümsemeyle karşılar, kocası onu Japonya’da kaç yıllığına bırakırsa bıraksın bu durum hiç değişmezdi. Honda’nın yokluğunda, Rié’nin saçlarındaki aklar artmış olabilirdi, ama onu uğurlayan yüzle karşılayan yüz, resmi bir kimononun yenlerine işlenmiş olan birörnek şahinler kadar kusursuzcasına uyuşurdu.</p>
<p>Arada bir yoklayan böbrek hastalığı kadının profilini az çok bulanıklaştırmıştı -tıpkı gündüz görünen ay gibi. Rié’nin çehresi, Honda’nın şu anda da anımsadığı gibi, seyredilmekten çok, bellekte canlandırılmaya daha uygundu artık. Böyle bir kadını kimse sevmemezlik edemezdi elbette. Honda kartı yazarken ferahladığını hissetti, adlandıramadığı bir şeye gönül borcu duydu. Sevildiğini bilmenin verdiği güvenden büsbütün farklı bir ferahlamaydı bu.</p>
<p>Kartı yazıp bitirince ceketinin cebine koydu, ayağa kalktı. Otelden postalayacaktı. Güneşli alana çıkarken, rehberinin bir suikastçi gibi gizlice yanına sokulduğunu gördü.</p>
<p>Wagora’ya bakan, yeryüzüne çıkmış kaya katmanlarının oluşturduğu uçurumun tam ortasına yirmi yedi taş mağara oyulmuştu. Eğimli yüzey, ırmaktan başlayarak aşama aşama dikleşiyor, bir kayalıktan sonra çimenlik geliyor, sonra da küçük bir koruluğun kapladığı sarp bir kayalığa dönüşüyordu. Beyaz taş döşeli tor patika, mağara girişlerini birbirine bağlıyordu.</p>
<p>İlk mağara bir <i>çaitya</i>, yani bir türbeydi. Dört türbenin ve yirmi üç <i>wihara</i>’nın, yani ‘keşiş evi’nin yıkıntıları vardı; ilk mağara işte bu dört türbeden biriydi.</p>
<p>Mağaranın içi, tam da Honda’nın beklediği gibi, gündoğumunun küflü, serin havasıyla doluydu. Duvardaki oyuğun içinde Buda’nın büyükçe bir heykeli duruyordu; pürüzsüz, kaygan heykel girişten yansıyan paspas büyüklüğündeki ışıkta, bağdaş kurmuş oturuyordu. İçerisi, tavanı ve duvarları kaplayan resimleri iyice görmeye yetecek kadar aydınlık değildi. Rehberin elindeki fenerin ışığı oradan oraya, ışıktan bir yarasa mağarada uçuyormuşçasına, düzensizce dolaşıyordu. Bedensel zevklerin beklenmedik bir karışımını betimleyen resimler, pek çok kereler ışık vurdukça ortaya çıkıyordu.</p>
<p>Fenerin aydınlattığı noktalarda, altından taç takmış, kalçalarına rengarenk kumaşlar dolamış, çeşitli duruş biçimlerinde, yarı çıplak kadınlar görünüyordu. Çoğunun elinde bir nilüfer sapı vardı. Yüzleri aynıydı; kızkardeşlerin yüzleri gibi. Oldukça uzun, çekik gözleri aralıktı, gözlerin üstlerine yarımay biçiminde kaşlar oyulmuştu. Keskin, düz burunlarının soğukluğu, burun deliklerinin hafif yayıklığıyla yumuşatılmıştı. Alt dudakları şehvetliydi; ağızlarıysa her iki uçtan bağlanmışçasına büzülmüştü. Gördüğü her şey Honda’ya, Bangkok’taki Prenses Ayışığı’nın büyüyünce nasıl bir kadın olacağına ilişkin fikir veriyordu. Duvar resimlerindeki kadınlarla küçük Prenses arasındaki tek fark, kadınların gelişkin gövdeleriydi. Göğüsleri patlamaya hazır, olgun narlardı; altın, gümüş ve değerli taşlardan yapılmış kırılgan kolyeleri ise meyvelere tırmanan sarmaşıklar. Kimisi, kalçalarının kösnül kıvrımını gösterecek biçimde sırtını dönmüş, yarı uzanmıştı, kimisiyse yetersiz kumaşın pek de örtemediği taşkın, kösnül karnını sergilemekteydi. Kadınların bazısı dans ediyordu, bazısı da ölüm döşeğindeydi. Rehber, ezberlenmiş cümleleri peşpeşe sıralarken, bir yandan da fenerinin ışığını bir noktadan ötekine gezdiriyor, ışık uzaklaşınca kadınlar birer birer yeniden karanlığa gömülüyordu.</p>
<p>Honda ilk mağaradan dışarı çıktığında tokmakla sertçe vurulan bir gonga benzeyen tropikal güneşin ışığı duvar resimlerini birden yanılsamalara dönüştürdü. Günışığına çıkınca insan, mağarayı çoktan unutulmuş bir zamanda gezmiş duygusuna kapılıyordu. Gerçekliği vurgulayan tek şey, aşağıda parlayan Wagora ile kayaların kıraç görüntüsüydü.</p>
<p>Honda her zamanki gibi, rehberin duygusuz gevezeliklerinden sıkılmıştı. Ötekilerin geçmesine izin verdikten sonra bir süre <i>vihara</i>’nın artık boşalmış olan, rehberin soğukça geçtiği, öteki gezginlerinse büsbütün görmezden geldiği yıkıntılarının arasında oyalandı.</p>
<p>Görünürde herhangi bir nesnenin bulunmayışı Honda’ya zengin düşgücünün dizginlerini koyverme şansı sağlamıştı. <i>Vihara</i> bu amaca çok uygundu. Ne bir heykel, ne de bir duvar resmi; yalnızca mağaranın her iki yanında yükselen kalın, siyah sütunlar. İçerideki karanlık oyuğun ortasına bir mihrap yerleştirilmişti. Yüzleri birbirine dönük, bir çift büyük taş masa girişten ta arkaya kadar uzanıyordu. İçeriye ışık akıyordu; keşişler dışarıya çıkıp biraz hava almak için, üzerinde çalıştıkları, yemek yedikleri masadan henüz kalkmışlardı sanki.</p>
<p>Renk yoktu, bu Honda’nın zihnini dinlendirmişti. Ancak dikkatle araştırınca, taş masadaki küçük bir çatlağın hafifçe kırmızıya boyanmış olduğunu gördü; rengi atmış, küçücük bir lekeydi.</p>
<p>Yoksa burada biri vardı da, az önce ayrılmış mıydı?</p>
<p>Peki, ama kim olabilirdi bu?</p>
<p>Serin mağarada tekbaşına duran Honda’ya, çevresini saran karanlık birdenbire birşeyler fısıldamaya başlamış gibi geldi. Eşyasız, renksiz mağaranın boşluğu Honda’da belki de Hindistan’a geldiğinden beri ilk kez mucizevi bir varoluş duygusu uyandırmıştı. Teninde olanca canlılığıyla hissettiği şey -taze varlığın canlı kanıtı- bu varoluşun giderek azaldığı, yok olduğu, ortadan kalktığı gerçeğiydi. Hayır, bu varoluş mağaradaki her taşı kaplayan küf kokusunun arasında çoktan biçimlenmeye başlamıştı bile.</p>
<p>Hayvanlara özgü bir coşkuyu tatmaktaydı. Ne zaman aklında bir şey biçimlenmeye başlasa hissettiği o sevinçle korku karışımı duyguydu bu: Uzaktaki avının kokusunu alan bir tilkinin kurbanına usul usul yaklaşırken duyduğu heyecan. Ne olduğundan emin değildi, ama bulanık belleğinin eli, zihninin gerisine uzanıp o şeyi çoktan sıkıca tutmuştu bile. Honda’nın yüreği, beklentiyle kabardı.</p>
<p><i>Vihara</i>’dan çıktı, beşinci mağaraya doğru yürüdü. Patika geniş bir kıvrım çiziyor, Honda’nın önünde yeni bir manzara uzanıyordu. Mağaralara giden patika, kayalara oyulmuş olan bazı sütunların arasından geçiyordu. Sütunlar iki çağlayanın gerisine dikildiği için, ıslaktı. Honda beşinci mağaranın yakınlarda olduğunu biliyordu; vadiye bakmak için çağlayanlarda durdu.</p>
<p>Çağlayanlardan biri kayanın yüzeyinden aşağıya akarken kesintiye uğruyor, ötekiyse gümüşten bir şerit gibi kesintisizce dökülüyordu. Her ikisi de dar ve dikti. Wagora’nın sarımsı yeşil uçurumundan dökülen suyun sesi, çevredeki kayalarda çınlıyordu. Mağara girişlerindeki karanlık deliklerin dışında, çağlayanların ardı ve iki yanında kalan her yer aydınlıktı: Açık yeşil mimoza öbekleri, suyu çevreleyen kırmızı çiçekler, suda oynaşan parlak ışık, buğu da oluşan gökkuşağı. Bir sürü sarı kelebek, suya bakan Honda’nın bakışlarıyla çizdiği o düz çizgiye tutunmak istermişçesine, bir aşağı bir yukarı kanat çırpıyordu.</p>
<p>Honda başını kaldırıp çağlayanların tepesine bakınca, yüksekliğe şaştı kaldı. O kadar yüksekti ki, kendini başka boyuttaki bir dünyadaymış gibi hissetti. Çağlayanların her iki yanındaki uçurumun yeşil rengi, yosunlar, bitkiler yüzünden kararmıştı, ama tepesi katıksız, uçuk bir yeşildi. Çıplak kayalar da vardı; sanki bu yumuşak ve parlak yeşillik, bu dünyaya ait değildi. Siyah bir oğlak otluyordu; yukarıda, gökyüzünün mutlak mavisinde ışık saçan bulut kümeleri görkemli bir düzensizlik içinde yükselmekteydi.</p>
<p>Sesler vardı, yine de tam bir sessizlik hüküm sürüyordu. Honda tam bu sessizlikten bunalmıştı ki, çağlayanların gürültüsü olanca yabanıllığıyla kulağına çarptı. Sessizliğin hemen ardından patlayan bu su sesi Honda’yı büyülemişti.</p>
<p>Suyun çarptığı beşinci mağaraya gitmek için sabırsızlanıyordu, ama garip bir korku elini ayağını bağlamıştı. Orada onu bekleyen hiçbir şeyin bulunmadığı kesindi. Yine de Kiyoaki’nin telâşlı, taşkın sözcükleri su damlaları gibi zihnine düşüyordu işte.</p>
<p>“Seni yine göreceğim... Biliyorum... Çağlayanların altında.”</p>
<p>Kiyoaki’nin, Miwa Dağındaki Sanko çağlayanlarından söz ettiğini biliyordu. Mutlaka öyle olmalıydı. Oysa şimdi, Kiyoaki’nin sözünü ettiği son çağlayan, Ajanta’daymış gibi geliyordu Honda’ya.</p>
      
    </body>
</html>
