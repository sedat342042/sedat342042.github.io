<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">4</p>
<p>Honda’nın isteği hiç umulmadık bir biçimde gerçekleşiverdi. “Deli Prensesle ikinci bir toplantıyı hiç mi hiç canım çekmiyor,” dedi Hişikawa, babaca bir tavırla. “Ama yanınızda olmazsam başınız derde girebilir. Nedimeler birkaç sözcüğün dışında İngilizce bilmiyorlar.”</p>
<p>Her zamanki inceliğini bir yana bırakan Honda, “Bir tek sözcüğünü anlamasam bile,” diye karşılık verdi, “Tayland dilini dinlerken müzik dinliyormuşçasına zevk alacağımdan eminim. Her seferinde çeviri belâsıyla uğraşmaktansa, böylesini yeğlerim.” Bu sözlerin, Hişikawa ile arasındaki ilişkiye şöyle ya da böyle son vereceğini umuyordu.</p>
<p>Honda o gün yaptığı zevkli geziyi sonradan pek çok kez anımsadı.</p>
<p>Araba, Bang Pa İn’e giden yolun ancak yarısına kadar ilerleyebildi. Yolun kalanını, saray tipi bir gezinti teknesiyle aldılar; tekne hem ırmağın hem de çeltik tarlalarının içinden geçen bir su yolunda ilerliyordu. Zaman zaman bir manda uyanıyor, çeltik tarlalarının bir yerinden başını kaldırıp birden dağ gibi yükseliyor, çamurlu sırtı güneşte bir an parlıyor, bir an sonraysa gözden yitiyordu. Tekne, uzun ağaçlı bir ormanın kıyısından geçerken, ırmak yatağını izleyen dallarda bir aşağı bir yukarı koşuşturan sayısız sincap Prensesi neşelendirdi. Bir keresinde, başını kaldırmış, küçük, yeşil bir yılanın alçaktaki bir daldan ötekine kaydığını gördüler.</p>
<p>Altın uçlu kuleler ormanı delip geçiyordu; inananların yaptığı bağışlar sayesinde hepsi de altınla daha yeni kaplanmıştı. Honda, altın varağın Japonya’da üretildiğini ve Tayland’a ihraç edildiğini biliyordu.</p>
<p>Prenses Ayışığı’nın hiç kesilmeyen çocuksu gevezeliğine son verip teknenin kenarına yaslanarak kıpırtısız kaldığı, boş gözlerini ilerideki bir noktaya diktiği o birkaç anı olanca canlılığıyla anımsıyordu Honda. Kendi eğlencelerine dalmış olan nedimeler kızın bu tür tuhaf davranışlarına alışıktılar; hiç aldırmıyorlardı. Honda kızın neyi izlediğini ve oldukça sarsılmış olduğunu hemen anladı.</p>
<p>Ufuk çizgisinin arkasından yükselen kocaman bir bulut güneşi örtmüştü. Güneş iyice yükselmiş olduğu için bulut onu kapatabilmek için yanlara doğru iyice genişlemek zorundaydı. Kara bulut güneşi kaplayacak kadar genişlemeye başladı, biraz zorlandıysa da sonunda başardı. Mavi göğün en yüksek noktası beyaz, parlaktı, daha aşağıda kalan bölümün o uğursuz karanlığının ne kadar yanlış olduğunu vurgular gibiydi. Hepsi bu kadar da değildi; bulut uzadıkça fazlasıyla incelmiş, alt yarısında büyük bir gedik açılmıştı; buradan aşağıya pırıl pırıl bir ışık seli dökülüyordu. Bu parlak ışık, kocaman bir yaradan sürekli fışkıran kandı sanki.</p>
<p>Alçak orman, uzaklardaki ufuk çizgisini kaplamıştı. Işıltılı, yemyeşil ön plan, bir başka dünyaya aitti de, buluttaki gedikten süzülen güneş ışığını yakalıyordu sanki. Ancak daha uzakta, siyah kısmın altında kalan orman öyle güçlü bir sağanağın altındaydı ki, ormandan sis yükseliyormuş gibi görünüyordu. Yağmur, karanlık ormanı sisli buğusuyla sarmış, ustaca örülmüş, mantarsı bir ağ gibi havada asılı kalmıştı. Ufkun yalnızca bir bölümünü kaplayan yağmur ağı açıkça görünüyordu, insan rüzgârın kamçıladığı damlaların yatay devinimini fark edebiliyordu. Güçlü sağanak zehirlenmişti de, salt o bölgede yoğunlaşmıştı sanki.</p>
<p>Honda çocuğun neye baktığını hemen anladı: Aynı anda hem zamanı hem de uzamı görüyordu. Sağanağın altında kalan bölge, insan gözünün saptayamadığı bir geleceğe, ya da geçmişe aitti. Duru, mavi göğün altında olmak ve yağmurdan bir dünyayı böylesine apaçık ayrımsamak; farklı zaman dilimleriyle farklı uzamların bir arada var olmasıydı bu. Yağmur bulutu, farklı zamanlar arasındaki boşluğu bir an için görme fırsatı vermişti, aradaki geniş boşluksa iki uzam arasındaki açıklığı kanıtlıyordu. Prenses, evrenin derin yarığına bakıyordu.</p>
<p>Pembe, küçük, ıslak diliyle dalgın, ama ciddi bir ifadeyle Honda’nın verdiği yüzüğü yalıyordu -nedime fark etse, paylardı mutlaka. Küçük Prenses yüzüğü yalayarak bu mucizenin dışa vuruluşuna tanıklık eder gibiydi.</p>
<br/>
<p>Bang Pa İn.</p>
<p>Honda bu adı asla unutamadı.</p>
<p>Prenses yürürken Honda’nın elini tutmakta diretti; Honda kadınların surat astığını görmezden gelip bu minicik elin kendisini yönlendirmesine izin verdi. Araziyi avucunun içi gibi bilen Prenses onu bir Çin köşküne, bir Fransız çardağına, sonra bir Rönesans bahçesine, bir Arap kulesine, her biri ötekinden güzel, göz okşayıcı yerlere götürdü.</p>
<p>Özellikle geniş, yapay gölün ortasındaki yüzer köşk enfesti; suyun üzerine yerleştirilmiş bir sanat eseri.</p>
<p>Suyun kıyısındaki taş basamaklar, yükselen suyla kaplanmış, en alttaki basamak gölün derinliklerinde kalmıştı. Sudaki yosunlar beyaz mermeri yeşile boyamıştı. Mermerin çevresini saran su bitkileri onu minicik, gümüşsü baloncuklarla örtmüştü. Prenses Ayışığı elleriyle ayaklarını suya sokmak istedi, ama nedimeleri karşı çıktılar. Honda ne dediğini anlamıyordu, ama kızın baloncukları inci yüzüğe benzettiği, onları toplamak istediği belliydi.</p>
<p>Honda durunca Prenses hemen yatıştı ve onun yanına, taş basamaklara oturup gölün ortasında yüzermiş gibi görünen küçük tapınağa baktı.</p>
<p>Tam bir tapınak sayılmazdı, daha çok, tekneyle gezerken durup dinlenmek için kullanılan küçük köşklerdendi. Yel sarımsı kahverengi, solmuş perdeleri ayırdıkça, köşkün boş olduğu görülüyordu.</p>
<p>Yalın binayı altınla işlemiş, ince, siyah parmaklıklar çeviriyordu. Parmaklıkların arasından karşı kıyıdaki ağaçlar, kıvrım kıvrım bulutlar ve aydınlık gökyüzü görünüyordu. Honda manzaraya bakarken, muhteşem bulutlarla parmaklıkların arasından seçilen orman, garip, uzun, dikey renk çizgilerinden oluşmuş bir resme dönüştü. Küçük köşkün damı oldukça süslüydü; pırıl pırıl, incecik, altın kulesi mavi göğe yükseliyordu.</p>
<p>Bunu o zaman mı düşündü, yoksa Prensesin daha sonra köşk için söyledikleriyle mi örtüştü bilmiyordu, ama köşkün ince, siyah çubukları zihninde giderek, dans ederken bir an durup poz veren, altın telkâri mücevherler ve sivri uçlu külâhlar takmış, dansçı kızların abanoz bedenlerine dönüşmüştü.</p>   
</body>
</html>
