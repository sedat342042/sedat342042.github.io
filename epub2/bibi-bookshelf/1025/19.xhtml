<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">19</p>
<p>Honda Yuişiki kuramını öğrendikçe, <i>alaya</i> bilincinin doğal dünyayı nasıl görünür kıldığına ilişkin hiçbir şey bilmediğini anlıyordu. Yuişiki öğretilerine göre <i>alaya</i>’ya bağlı olan nedenle sonuç, belli bir anda birlikte, ama yine de sırayla oluşuyordu. Nedenle sonucu ancak sırayla düşünebilen Honda için bu hem aynı anda, hem de sırayla oluşan neden-sonuç düşüncesini kavramak son derece güçtü. Öte yandan, Yuişiki Okulu da içinde olmak üzere, bütün Mahayana ile Hinayana Budizminin evreni yorumlayışındaki temel farklılığın bu öğretide yattığı açıktı.</p>
<p>Teravada Budizminin dünyası, ırmağın, çeltik tarlalarının, otlakların, kesintisiz, sınırsız bir enginlik oluşturduğu Bangkok’un yağış mevsimine benziyordu. Şimdiki muson selleri geçmişte yaşanmıştı, gelecekte de yaşanacaktı. Al renkli çiçekleriyle bahçeyi boyayan ağaç dün oradaydı, kuşkusuz yarın da orada olacaktı. Varoluşun sürüp gittiği, diyelim ki Honda’nın ölümünden sonra da sürüp gideceği nasıl kesinse, Honda’nın geçmişinin, yinelenen ruh göçleri ile gelecekte de süreceği öyle kesindi. Dünyayı, sorgusuz sualsiz, selleri kabul eden toprağın o tropikal uysallığıyla olduğu gibi kabul etmek, Teravada’ya inanan insanların ortak özelliğiydi. Onlar varlığımızın geçmişten geldiğini, gelecekte de süreceğini savunuyorlardı; geçmiş, bugün ve gelecek, kökleri dışarıda olan mangrov ağaçlarının sınırladığı, yoğun ve ağır akışlı bir ırmağın, engin, kahverengi sularına benziyordu. Bu öğretiye, geçmiş, bugün ve gelecekteki kesintisiz varoluş kuramı, deniyordu.</p>
<p>Buna karşılık Mahayana Budizmi, özellikle Yuişiki Okulu dünyayı sel gibi akıp giden, gelip geçici ivmeler, ya da durmaksızın akan, beyaz, büyük bir çağlayan olarak yorumluyordu. Dünya bir çağlayan olduğuna göre, hem dünyanın varoluş nedeni hem de insanın onu algılayışının temeli, birer çağlayandı. Bu, her dakika yaşayan ve ölen bir dünyaydı. Varoluşun ne geçmişte ne de gelecekte kesin bir kanıtı vardı; gerçek olan tek şey, insanın dokunabildiği, gözüyle görebildiği şu andı. Bu dünya anlayışı salt Mahayana Budizmine özgüdür; gerçeklik yalnızca şimdiki anda vardır; geçmiş ya da gelecek yoktur.</p>
<p>Peki, ama buna neden ‘gerçeklik’ denmeliydi ki?</p>
<p>Bir nergisi gözlerimizle görüp ellerimizle dokunabiliyorsak, nergis ile o andaki çevresi en azından ona dokunduğumuz, onu gördüğümüz anda mevcuttur.</p>
<p>Buraya kadarı onaylanabilir.</p>
<p>Peki, ama sonra, biz uyurken birisi nergisi alıp bir vazoya koysa, vazoyu da başucumuza bıraksa, uykumuz sırasında her an çiçeğin varlığını kanıtlayabilir miyiz?</p>
<p>Ama dünyanın var olması gerek!</p>
<p>Yedinci duyu, <i>manas</i>, benliğe bağlılığa göre dünyanın varlığını onaylayabilir ya da yadsıyabilir. Honda bunu savunabilirdi, çünkü bir benlik vardı ve bu benlik, beş duyu kaybolduktan sonra bile kavramayı sürdürüyordu; işte Honda için dolmakalemi, vazo, mürekkep hokkası, kırmızı cam sürahi, onun üstünde de pencerenin sabah ışığını yansıtan, düzgün bir yay oluşturan çerçevesinin beyaz kirişi, <i>Yasaların Özeti</i> kitabı, kâğıt ağırlığı, masa, duvar panosu, çerçevelenmiş resimler vardı -Honda’nın dünyası, bu küçük nesnelerin özenle düzenlenmiş bir uzantısıydı. Ya da, özbilinç (benlik) var olduğu ve algıladığı sürece, dünyanın görünen bir gölgeden, ben’in algıladıklarının bir yansısından ibaret olduğunu söyleyebilirdi; dünya hiçbir şey değildi, dolayısıyla da yoktu. Bu nedenle de ben, kibirli ve gururlu bir biçimde, dünyaya kendisine ait bir şeymiş gibi, tekmelenecek, güzel bir topmuş gibi davranabiliyordu.</p>
<p>Ama dünyanın var olması gerek!</p>
<p>Ancak var olabilmesi için onu üretecek, var edecek, nergisi yaratacak, bütün bunların varlığını her an sağlama bağlayacak bir bilinç bulunmalıydı. İşte bu bilinç, tıpkı uzun, karanlık geceler boyunca her an uyanık olan, böylesi gecelerin gerçekten var olduğunu kanıtlayan, gerçekliği ve varoluşu durmaksızın doğrulayan, Kuzey Yıldızı kadar değişmez olan alaya bilinciydi.</p>
<p>Ama dünyanın var olması gerek!</p>
<p>Yedinciye kadar bütün bilinçler dünyanın var olmadığını ileri sürse, ya da beş duyu büsbütün yok olup ölüm gerçekleşse bile, <i>alaya</i> bulunduğu sürece dünya var olacaktır. Her şey <i>alaya</i> yoluyla vardır, o var olduğuna göre de her şey vardır. Peki, ama ya <i>alaya</i> ortadan kaldırılırsa?</p>
<p>Ama dünyanın var olması gerek!</p>
<p>İşte bu nedenle, <i>alaya</i> bilinci hiçbir zaman yok edilemez. Bir çağlayandaki su her an farklıdır, ama ırmak şiddetli ve sürekli bir devinimle akar durur.</p>
<p>Aynı şekilde <i>alaya</i> bilinci de dünyayı var etmek için daima akmaktatır.</p>
<p>Çünkü dünya, her şeye karşın var olmalıdır!</p>
<p>Peki, ama neden?</p>
<p>Çünkü yalnızca dünyanın varlığı - aldanış dünyası - insana aydınlanma şansı verir.</p>
<p>Dünyanın var olması ahlâksal bir gerekliliktir. Dünyanın neden var olması gerektiğine, <i>alaya</i> bilincinin en yüce yanıtı budur.</p>
<p>Dünyanın -aldanış dünyasının- varlığı ahlâksal bir gereklilikse, bütün olayları üreten <i>alaya</i> bilinci de bu ahlâksal gerekliliğin kaynağıdır. Ancak olayları doğuran dünya ile <i>alaya</i> bilincinin, ya da <i>alaya</i> ile aldanış dünyasının birbirine bağlı olduğu kabul edilmelidir. Çünkü <i>alaya</i> yoksa, dünya var olamaz; ama dünya yoksa <i>alaya</i>, göç eden özün kendisi olan <i>samsara</i>’dan ve yeniden doğuştan yoksundur, bu durumda aydınlanmaya açılan kapı sonsuza kadar kapanacaktır.</p>
<p>İşte <i>alaya</i> ile dünyanın aynı biçimde bağımlı olduğu bu en yüce ahlâksal gereksinim yüzünden, <i>alaya</i> bilinci tam anlamıyla dünyanın var olma gerekliliğine dayanır.</p>
<p>Ama salt şu an, ‘şimdi’ gerçekse ve ânlık varoluşu doğrulayan son yetke alaya ise, o halde bütün dünyasal olayları dışlaştıran alaya ancak zamanla uzamın kesiştiği noktada vardır.</p>
<p>Honda güçlükle de olsa, nedenle sonucun hem aynı anda hem de sırayla gerçekleştiğini öne süren, benzersiz Yuişiki kuramının buradan doğduğunu kavrayabiliyordu.</p>
<p>Budist kuramın özgün olabilmesi için, onun Gautama Budası’nın öğretisinin bir parçası olduğunu kanıtlayan, yazılı bir metin bulunmalıydı; Yuişiki okulu bunu, Mahayana Abidarma <i>sutra</i>’ları içinde anlaşılması en güç olan, aşağıdaki <i>gata</i>’da buldu:</p>
<br/>
<p class="gunluk">Bütün darma bilinçte depolanmıştır,</p>
<p class="gunluk">Ve bilinç bütün darma’da saklıdır.</p>
<p class="gunluk">İkisi karşılıklı olarak birbirinin nedeni</p>
<p class="gunluk">Ve her zaman birbirinin sonuçlandır.</p>
<br/>
<p>Honda bu dörtlüğü şöyle yorumladı: Alaya bilincinin özelliği olan kesintisiz neden-sonuç yasasına göre, şimdiki zaman diliminde gözlemlenen dünya, bir salatalık gibi, birbiri ardınca gözlenebilen anlık dilimlere doğranmıştı.</p>
<p>Dünya her an doğmakta ve ölmekte, kesişen her zaman parçasında sonsuz doğum ve ölümlerin üç biçimi görünmektedir. Bir tanesi, ‘şimdiki dünyayı üreten tohumlar’, ikincisi ‘tohumları kokulandıran şimdiki dünya’, sonuncusu da ‘tohumları üreten tohumlar’. İlk biçimde tohum, şu andaki dünyanın cisimleşmesine neden oluyor ve doğaldır ki geçmişten gelen momenti içeriyor. İkincisi, alaya tohumlarının kokulandırdığı şimdiki dünyayı gösteriyor ve gelecekteki olayları oluşturuyor. Kaygının gölgesi elbette geleceğin üzerine düşüyor. Ama bu, bütün tohumların şu an tarafından kokulandırıldığı ve şimdiki olayları üreteceği anlamına gelmiyor. Bazı tohumlar lekelense bile, öteki tohumlarca ele geçirilebilirler. Bunlar, üçüncü cins tohumlardır. Onların nedenleri ve sonuçları eşzamanlı olarak gerçekleşmez, bir zaman dizisi izler.</p>
<p>Dünya kendini bu üç biçimde ortaya koyar ve her şey bir anlık şimdide meydana gelir.</p>
<p>Ancak, birinci ve ikinci tohumlar yeniden ve aynı anda doğmuşlardır, birbirlerini etkilerler, aynı anda da yok olurlar. Salt bu tohumlardan devir alınan anlık kesişme dilimleri, tohumlar bir dilimden ötekine geçerken atılırlar. İnsan dünyasının yapısı anların ince, sayısız diliminden oluşur ve <i>alaya</i> bilincinin tohumlarının ince şişine dizilirler. Pek çok anı simgeleyen bu ince dilimler zamanın her dakikasında hem delinmekte, hem de atılmaktadır.</p>
<p><i>Samsara</i> ve yeniden doğuş, bir yaşam süresince hazırlanmaz, yalnızca ölümle başlar, ama her saniye, ânlık yeniden yaratılışla ve yok oluşla dünyayı yenilerler.</p>
<p>Böylece tohumlar dünya denen bu dev boyutlu düş çiçeğinin zamanın her noktasında açmasına neden olur, aynı anda da onu fırlatıp atarlar. Ancak tohumların başka tohumlar üretmesi için, daha önce dediğimiz gibi karma tohumlarının yardımına gerek vardır. Karma tohumları; şimdiki ânın ‘kokulandırılmasından’ oluşurlar.</p>
<p>Yuişiki’nin gerçek anlamı, bütün dünyanın şimdi, şu anda kendini ortaya koymasıdır. Ancak bu ânlık dünya ortaya çıktığı anda ölmekte ve onunla eşzamanlı olarak yeni bir dünya doğmaktadır. Bir an için görünen dünya, bir sonrakine dönüşür, böylece sürer gider. Dünyadaki her şey, <i>alaya</i> bilincidir.</p>
    </body>
</html>
