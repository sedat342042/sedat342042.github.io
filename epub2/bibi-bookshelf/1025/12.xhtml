<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">12</p>
<p>Japonya ile Tayland arasındaki düzenli hava taşımacılığı bir yıl önce, 1940’ta sona ermişti. Ancak Japonya’nın Çankayşek’e malzeme ulaştırma yollarını denetlemek için Fransız Hindiçini’ne gözlemci göndermeye başlamasından sonra, Hindiçinililer daha fazla karşı koymadılar ve Saygon üzerinden yeni bir güney havayolu açılarak, zaten var olan Taipei-Bangkok hattına eklendi.</p>
<p>Büyük Japon Havayollarının yönetiminde sivil bir hattı bu. Ama İtsui Ürünleri önemli yolcuları için askeri uçakların daha uygun olduğuna inanıyordu. Belki en rahat yolculuğu sağlamıyorlardı, ama hızlıydılar, motorları kusursuzdu. Üstelik askeri bir uçak, dostlarını karşılamak ya da uğurlamak için havalimanına gelenlere yolcunun önemli, resmi bir yolculuğa çıktığı izlenimi veriyor, aynı zamanda da İtsui’nin ordu üzerindeki etkisinin nerelere varabildiğini gösteriyordu.</p>
<p>Honda tropikal kuşaktan ayrıldığı için üzgündü. Altın pagodalar, yuvaları olan ormanlarda gözden yitince, yeniden doğuşun belirtileri olarak gördüğü şeyler de artık Honda’ya bir masal ya da düş gibi gelmeye başladı. Prensesin ne kadar küçük olduğu düşünülürse, ağzından çıkan şeylerin bir çocuk şarkısından başka bir şey olmadığı varsayılabilirdi - Honda’nın elindeki pek çok kanıta karşın. Prensesin yaşamöyküsünden habersiz olduğu gibi, çok etkileyici başlangıcının neden-sonuç ögesinden de habersizdi; tıpkı Kiyoaki ve İsao’da olduğu gibi, kızın sonunun da nasıl geleceğini bilmiyordu. Yabancı bir ülkede, bir gezginin meraklı bakışlarla önü sıra akıp giden bir şenliği izlemesi gibi, küçük kızın yaşamından bazı sahnelere şöylece tanık olmuştu.</p>
<p>Bir mucizenin bile sıradanlığa gereksinmesi ne garipti! Uçak Japonya’ya yaklaşırken Honda bildik günlük yaşantısına dönmenin ve Benares’teki mucizeden kurtulmanın huzurunu hissetti. Sonunda salt muhakeme yeteneğini yitirmekle kalmamış, duygularını tartmayı bile beceremez hale gelmişti. Prensesi terk ettiği için fazladan bir üzüntü duymuyordu; uçakta yaklaşan savaşı ateşli ateşli tartışan subaylara karşı da içinde ne öfke vardı ne de başka bir duygu.</p>
<p>Karısını havalimanında görünce, elbette sevindi. Japonya’dan ayrılan Honda ile geri dönen Honda, tam da beklediği gibi bir anda kaynaşmış, yekvücut olmuştu. Karısının uykulu, nedense şişmiş gibi görünen solgun yüzü, bu kaynaşmayı etkileyen bir katalizör görevi yapmıştı. Honda’nın yaşadığı iki ayrı dönemin Arasındaki zaman boşluğu yok oldu; Hindistan yolculuğunun açtığı derin, henüz taze olan yara hiçbir iz bırakmaksızın kaybolmuş gibiydi.</p>
<p>Karısı, Honda’yı karşılamaya gelen kalabalığın gerisinde duruyordu. Soluk renkli şalını çıkardı.</p>
<p>“Ülkene hoş geldin.”</p>
<p>Kocasının önünde eğildi; tanıdık perçemleri neredeyse Honda’nın burnuna değecek kadar yakındı. Saçına bir kuaförde perma yaptırır, berberin verdiği saç biçimini beğenmediği için bu perçemleri kendi eliyle yeniden düzeltirdi. Saçından, perma işleminde kullanılan kimyasal bir maddenin hafif yanık kokusu geliyordu.</p>
<p>“Annen çok iyi. Artık geceleri hava soğuyor, üşütmesini istemedim. Evde sabırsızlıkla seni bekliyor.”</p>
<p>Rié sorulmadan kaynanasından söz edince, Honda’nın içine bir sıcaklık yayıldı; kadının sesinde hiçbir zorlama sezilmiyordu. Yaşam yeniden tam olması gerektiği gibiydi.</p>
<p>“Elinden geldiğince çabuk, hatta yarın bir dükkâna gidip bir bebek satın almanı istiyorum,” dedi Honda, arabayla eve dönerlerken.</p>
<p>“Peki.”</p>
<p>“Tayland’da tanıştığım küçük bir Prensese bir Japon bebeği göndermeye söz verdim.”</p>
<p>“Hani, saçları küçük bir kız çocuğununki gibi kesilmiş olan, şu sıradan bebeklerden mi?”</p>
<p>“Evet. Çok büyük olmasın... şu kadar filan,” dedi, boyunu göstermek için elini göğüs hizasından tutarak. Bir an için, Prensese geçen ruhun bir erkeğe ait olduğunu vurgulamak amacıyla bir erkek bebek göndermeyi düşündü, ama garip karşılanabilirdi, vazgeçti.</p>
<p>Annesi, Hongo’daki evin girişinde onu bekliyordu; yaşlı, kamburu çıkmış omuzlarını saran koyu renk, çizgili, ipek bir kimono giymişti. Kısa saçlarını simsiyah boyamış, gözlüğünün ince, altın sapını saçlarının üzerinden geçirmişti. Honda hep, bir gün gözlüğünü bu biçimde takmamasını önereceğim, diye düşünüyor, ama her seferinde bunun hiç de uygun bir zaman olmadığına karar veriyordu.</p>
<p><i>Tatami</i> kaplı koridordan geçip şu anda karanlık ve soğuk olan evin iç bölümüne doğru ilerledi; annesiyle karısı peşindeydi. Yürüyüşünün, merhum babasının eve döndüğü zamanlardaki yürüyüşünü andırdığını ayrımsadı.</p>
<p>“İyi ki savaş çıkmadan geri dönebildin. Çok kaygılanmıştım.” Bir zamanlar Yurtsever Kadınlar Birliğinin en ateşli üyelerinden biri olan annesi serin gece esintilerinin hissedildiği koridorda soluk soluğa ilerliyordu. Yaşlı kadın savaştan korkuyordu.</p>
<p>Honda iki üç gün dinlendikten sonra, Marunoçi Binasındaki ofisine döndü; hareketli fakat huzurlu günler geri gelmişti. Japonya’nın kışı, Honda’nın mevsimlik bir kış kuşuna benzeyen aklını harekete geçirmişti -bunu Güneydoğu Asya’dayken yapması olanaksızdı elbette. Bir turna Japonya’ya, yüreğinin donmuş limanına göç etmişti sanki.</p>
<p>Aralığın sekizinde, sabah, karısı onu uyandırmak için yatak odasına girdi. “Seni her zamankinden erken uyandırdığım için kusura bakma,” dedi alçak bir sesle.</p>
<p>“Ne var?”</p>
<p>Annesinin hastalanmış olabileceğini düşünerek telâşla doğruldu.</p>
<p>“Birleşik Devletlerle savaşa girdik. Az önce radyoda...” Rié onu bu kadar erken uyandırdığı için özür diler gibiydi.</p>
<p>O sabah herkes Pearl Harbor baskınına ilişkin haberlerle heyecanlandığı için, iş yerinde kimse doğru dürüst çalışamadı. Honda genç sekreterlerin ardı kesilmeyen, bastıramadıkları kahkahalarına şaşmıştı; kadınlar yurtseverlik duygularını dile getirmek için bedensel sevinç gösterilerine başvurmaktan başka bir yol bilmiyorlar mıydı acaba?</p>
<p>Öğlen oldu. Çalışanlar hep birlikte İmparatorluk Sarayının önündeki alana gidip gitmemeyi tartıştılar. Honda onları gönderdikten sonra kapıyı kilitledi, tekbaşına yürüyüşe çıktı. Ayakları onu sarayın önündeki alana sürükledi.</p>
<p>Marunoçi yöresindeki herkesin aklına aynı şey gelmişti belli ki; geniş bulvar yayalarla doluydu.</p>
<p>Kırk altı yaşındayım, diye düşündü. Ne gövdesinde ne de ruhunda hiçbir gençlik, güç, ya da saf tutku kalmıştı. Belki de on yıl sonra kendini ölüme hazırlamak zorunda kalacaktı. Ölümünün savaş alanında olmayacağı belliydi. Hiçbir askeri eğitim görmemişti, görseydi bile şu an askere alınma tehlikesi yoktu.</p>
<p>Tek yapacağı şey, geride durup gençlerin yurtsever eylemlerini alkışlamaktı. Demek, gidip Hawai’yi bombalamışlardı! Yaşı yüzünden kesinlikle dışlandığı, göz alıcı bir eylemdi bu!</p>
<p>Peki, onu engelleyen tek şey, yaşı mıydı? Hayır. Aslında her türlü şiddet eylemine karşıydı. Herkes gibi o da adım adım ölüme yaklaşarak yaşıyordu; yaşamanın başka yolunu bilmiyordu ki. Hiç koşmamıştı. Bir keresinde bir adamın hayatını kurtarmayı denemişti, ama kendisi bugüne kadar hayatının kurtarılmasını gerektiren bir duruma hiç düşmemişti. Kurtarılmayı gerekli kılan o nitelikten yoksundu. İnsanlar ona ellerini uzatmak zorunda olduklarını düşünmüyorlardı; tehlikede olan görkemli bir şeyi mutlaka kurtarmak zorunda hissetmiyorlardı kendilerini. İnsanlarda bu duyguyu uyandıran nitelik, karizmaydı; ne yazık ki Honda kendine tam anlamıyla güvenen, hiçbir karizması bulunmayan biriydi.</p>
<p>Pearl Harbor saldırısının yarattığı coşkuyu kıskandığını söylemek, abartmak olur. Yalnızca, bundan sonraki yaşamının kesinlikle son vereceği bencil, hüzünlü bir tutsaklığa yakalanmıştı, bir daha kusursuzluğa ulaşamayacaktı. Peki, ama yaşamı boyunca bunu gerçekten arzulamış mıydı acaba?</p>
<p>Öte yandan, görkemli ya da kahramansı olan bütün davranışlar, Benares sanrısı karşısında silinip gitmişti işte. Nedeni belki de ruh göçü gizeminin Honda’nın aklını çelmesi, cesaretini kırması, ona bütün gözüpek eylemlerin ne kadar yararsız olduğunu kanıtlamasıydı; sonunda, olanca felsefe bilgisi salt kendini beğenmeye dönüşmüştü. Havai fişeklerden yayılan ışığın çevresinde dönüp duran bir adam gibi Honda da, bu tür toplu galeyanlar karşısında zihninin hemen kabuğuna çekiliverdiğini hissetti.</p>
<p>İmparatorluk Sarayının önünde dalgalanan bayraklar görülüyor, <i>banzai</i><a href="dipnot.xhtml#Footnote0015" id="Feedback0015"><sup class="dipnot_sayi">[15]</sup></a> çığlıkları ta uzaklardan duyuluyordu. Honda çakıltaşı kaplı alanda göstericilerle arasında epeyce bir boşluk bırakmaya özen gösterdi; sarayın çevresindeki hendeğin kıyılarını kaplayan yapay çimin rengini, çamların kışın aldığı koyu rengi uzaktan uzağa görebiliyordu. Lacivert üniformalar giymiş iki kız el ele, gülüşerek geçti; sarayın girişindeki köprüye doğru koşuyorlar, beyaz dişleri kış güneşinde ıslak ıslak parlıyordu.</p>
<p>Yay biçimindeki güzel dudakları, duru havada çekici ve sıcak, bir görünüp bir yiten bir yarık oluşturmuştu. Pearl Harbor Limanını bombalayan kahramanlar zaman zaman işte böylesi dudakları düşlemiş olmalıydılar. Genç erkekler böyledir işte; en şiddetlisini arar, ama en sevecenin çekimine kapılırlar. Aradıkları o en sevecen şey, ölüm olabilir miydi? Honda da bir zamanlar umut veren bir delikanlıydı, ama ölüm onu hiçbir zaman büyülememişti.</p>
<p>Kış güneşinin aydınlattığı, çakıltaşı döşeli alan Honda’nın gözüne ansızın uçsuz bucaksız, kıraç bir düzlük gibi göründü. Kiyoaki’nin otuz yıl önce gösterdiği, üzerinde, ‘Savaş Şehitlerini Anma Töreni, Tokuri Tapınağı Çevresi,’ yazan fotoğraf bütün canlılığıyla gözlerinin önünde belirdi. Rus-Japon Savaşına ait bütün fotoğraf seçkisinin içinde, Kiyoaki’nin en sevdiği fotoğraf buydu. Bu resim Honda’yı, şu anda önünde duran sahneye zorla sokuyordu, sonunda bütün bilincine egemen oldu. O fotoğraf bir savaşın sonunu belgeliyordu, şimdiyse bir yenisi başlamaktaydı. Ne olursa olsun, uğursuz bir yanılsamaydı bu.</p>
<p>Solda, oldukça uzakta, bir dağ dizisi hafif siste yükseliyordu, engin düzlüklerden oluşan uzun etekleri açılmıştı; karşıdaki ağaç kümeleriyle yer yer beneklenmiş olan ufuk çizgisi sarı loşlukta yok oldu, sağda, dağların yerinde ip gibi dizilmiş ağaçlar yükseliyor, ağaçların arasından sarı bir gökyüzü gizli gizli bakıyordu.</p>
<p>Fotoğrafta görünen arka plan da aynen böyleydi. Ortasında, rüzgârın dalgalandırdığı beyaz bir kumaşla kaplanmış, küçük bir mihrap, onun üzerinde de bir demet çiçekle, boyanmamış tahtadan bir mezar haçı vardı. Başını eğmiş binlerce asker haçın çevresini sarmıştı.</p>
<p>Fotoğraf tam karşısındaydı şu an. Yeniden <i>banzai</i> diye haykıran sesler duydu, sallanan bayrakları gördü. Bu görüntü yüreğinde tanımlanamayan bir acı bırakmıştı</p> 
     
    </body>
</html>
