<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">11</p>
<p>Ertesi gün, yani Honda’nın Japonya’ya hareket edeceği gün hava dupduruydu, ama rüzgâr kesildiği için oldukça ısınmıştı.</p>
<p>Saat ondaki randevu için Honda ile Hişikawa, dokuz kırkta, boyunbağı ve ceket yüzünden buram buram terleyerek nöbetçi kulübesinin önünden geçtiler.</p>
<p>Bir İtalyan mimarının eseri olan, Kral Çulalongkorn tarafından 1882’de yaptırılmış saray, neo-Barok ile Siyam mimarisinin muhteşem bir karışımıydı.</p>
<p>İnsanı şaşırtan bir yapıydı; mavi tropikal göğe karşı dikilmiş ön yüzü insanda neredeyse sanrı görüyormuş gibi bir duygu uyandırıyordu. Avrupa tarzında olmasına karşın ışıltılı, aşırı süslü cephesi, tropikal Asya mimarisinin o göz kamaştırıcı, sarhoş edici özelliklerine sahipti. Sol ve sağ yanlarda zarafetle yükselen mermer basamaklara; iki baştaki bronz filler gözcülük ediyordu. Anagiriş, Roma’daki Pantheon’u andırıyordu; kemerlerin üzerindeki etkileyici alınlıkta, Kral Çulalongkorn’un renkli bir portresi asılıydı. Bu noktaya kadar yarım kabartma mermer ve altın karışımı olan yapı, tam anlamıyla Avrupa tarzında, neo-Barok’tu. Ama üst kata bakınca, pembe mermerli Korint sütunlarından oluşan bir galerinin ortasındaki Siyam tarzı köşk görünüyordu. Tavan, beyaz zemin üzerine bir kahverengi, bir altın rengi dörtgenle satranç tahtası gibi kaplanmıştı, bütün yapı bir gemi güvertesi gibi, etkileyici bir biçimde dışarıya doğru çıkıktı. Çakri hanedanının üstü işlemeli, kollu şamdana benzeyen armasını taşıyordu. Üst katlar kulenin sivri, altın ucuna kadar iç içe geçmeli, kırmızı-sarı, özgün Siyam çatılarıyla piramit biçiminde yükseliyor, gösterişli çinilerle döşenmiş çatı bordürleri dansçıların kalkık omuzları gibi mavi gökyüzüne bakıyordu. Sanki Çakri Sarayının tek amacı sağlam, mantıklı, soğuk Avrupa tabanının, tropikal ülkelere özgü aristokrat düşlerce paramparça edilmesiydi - fazlasıyla karmaşık, gereksiz yere renkli... çıldırtıcı düşler. Boylu boyunca uzanmış, dingin, soğuk, beyaz bir kralın üzerine eğilmiş olan, keskin pençeli, sarı kıllı, kızıl kanatlı ve sivri gagalı bir karabasan gibi.</p>
<p>“Şimdi bu, güzellik mi yani?” dedi Hişikawa, yukarıya kaldırdığı yüzündeki terleri silerken.</p>
<p>“Güzel ya da değil, bizim için ne fark eder? Buraya yalnızca Prensesi görmek için çağrıldık.”</p>
<p>Honda’nın beklenmedik sertliği, korku dolu gözlerle ona bakan Hişikawa’yı birden sindirdi. Honda bu etkili yöntemi Bangkok yolculuğunun ilk gününden beri kullanmadığı için pişmandı.</p>
<p>Nöbetçilerin başındaki, rehber görevi yapan subay uzun zamandır kapalı olan sarayı salt garip Prensesi hoşnut etmek için açmanın, onlara ne kadar sorun yarattığından yakındı. Honda, Hişikawa’nın işareti üzerine hemen uygun miktardaki parayı subayın cebine sokuşturuverdi.</p>
<p>Kocaman kapılar açılınca, karanlık bir hol göründü; zemin siyah, beyaz ve gri mozaiklerle kaplanmış, üzerine de yirmi kadar maun kenarlı, rokoko koltuk serpiştirilmişti. Tanıdık gibi gelen bir nedime, subayın yerini aldı, konukları sağdaki geniş kapıya doğru götürdü. Kapı iyi aydınlatılmış, yüksek tavanlı bir salona açılıyordu; avizeleri, İtalyan mermerinden yapılma, çiçek deseni kakmalı masaları, masaların çevresine yerleştirilmiş sarı-kırmızı, 15. Louis tarzındaki koltuklarıyla Avrupa saraylarındaki salonların katıksız bir kopyasıydı.</p>
<p>Duvarlarda, Kral Çulalongkorn’un, Ana Kraliçenin ve kralın dört karısının tam boy portreleri asılıydı. Hişikawa, bunlardan üçünün kızkardeş olduğunu açıkladı. Portrelerin hepsi de Batılı bir ressam tarafından, Victoria üslubunda yapılmıştı. Yüzleri, ressamın sanatçı dürüstlüğünü, korku dolu cesaretini, utanmaz yalancılığını, kötülüğünü, içtenliğini ve dalkavukluğunu yansıtıyordu -hepsi de gerçekliğin sınırında, sahildeki dalgalarla kumlar gibi bir aradaydı. Soylulara özgü, hüzünlü bir zarafet portrelerin esmer tenlerindeki yoğun duygusallıkla uyum sağlamıştı; giysilerde ve arka planda sezilen tropikal etki resmin aldatıcı bir gerçekliğe sahip olan yüzeyini, göz boyayıcı bir nitelikle belli belirsiz bulanıklaştırmaktaydı.</p>
<p>Ana Kraliçe Thep Sirin’in, bu pörsümüş soylunun yüzü bunu son derece karanlık, zalim bir vâkarla yansıtıyordu. Honda ağır ağır yürüdü, önünden geçtiği her portreyi dikkatle inceliyordu; Hişikawa kralın ilk eşi olan Kraliçe Prefaifim’in, üç kardeşin en küçüğü olduğunu söylemişti. Ondan sonra Kraliçe Sawaeng, sonra da en yaşlıları olan Kraliçe Sunanta geliyordu. En güzellerinin, en yaşlıları olduğu tartışma götürmezdi.</p>
<p>Kraliçe Sunanta’nın, salonun bir köşesinde asılı olan portresi gölgelerin arasına yarı gizlenmişti. Kraliçe bir pencerenin önünde durmuş, elini bir masaya dayamıştı. Camdan, akşam bulutlarıyla dolu puslu gök ve meyvelerle ağırlaşmış portakal dalları görünüyordu.</p>
<p>Masada, içinde küçük bir nilüferin durduğu, gül goncası biçiminde, vitray bir vazo, altın bir ibrik ve şarap kadehleri vardı. Kraliçenin güzel, çıplak ayağı <i>panun</i>’un altından seçiliyordu; işli, pembe ceketinin bir omzundan aşağıya uzun bir kordon sarkıyordu. Göğsünde büyükçe, parlak bir madalyon vardı, elinde de fildişinden bir yelpaze tutuyordu. Yelpazenin püskülüyle yerdeki halı, akşam kızıllığını yansıtıyordu.</p>
<p>Kadının kusursuz, küçük yüzü Honda’yı etkilemişti. Beş portre arasında, Prenses Ayışığı ile benzerlik taşıyan tek portre, buydu. Aynı dolgun, etli dudaklar, nedense ciddi gözler, kısa kesilmiş saçlar. Portreye bir süre daha bakınca, benzerliğin azaldığını hissetti. Ama daha sonra, o ilk izlenim bir akşam karanlığı gibi odanın bir köşesinden sürünerek geldi ve Honda bir kez daha benzerliğe inandı -yelpazeyi tutan küçük, esmer, diri parmaklar, masanın üzerindeki kıvrık el ve nihayet Prensesinkinin tam bir kopyası olan dudaklarla gözler. Ama benzerlik belirginleştiği anda, kum saatindeki kumlar gibi önlenemez biçimde bir kez daha akıp gitti.</p>
<p>O sırada, salon kapılarından biri açıldı, Prensese eşlik eden üç nedime göründü. Honda ile Hişikawa durdukları yerde, büyük bir saygıyla reverans yaptılar.</p>
<p>Bang Pa İn’de geçirdikleri akşamüstü kadınların yüreğini yumuşatmışa benziyordu; hiçbiri bir sevinç çığlığı atarak Honda’ya doğru koşan Prensesi durdurmaya yeltenmedi. Hişikawa, saçılmış taneleri toplayan bir güvercin gibi, Prensesin ağzından dökülen sözcük selini hızlı hızlı çevirmeye başladı:</p>
<p>“Ne kadar uzun kaldınız... Çok yalnızlık çektim. Neden daha sık yazmadınız bana? Hangi ülkede daha çok fil var, Tayland’da mı, Hindistan’da mı? Ben Hindistan’a gitmek istemiyorum, Japonya’ya gitmek istiyorum.”</p>
<p>Sonra Honda’nın elini tuttu, onu Kraliçe Sunanta’nın resminin önüne götürdü.</p>
<p>“Bu benim büyükannem,” dedi gururla.</p>
<p>“Prenses Hazretlerinin Bay Honda’yı Çakri Sarayına davet etmesinin nedeni, ona özellikle bu portreyi göstermek istemesiydi,” dedi birinci nedime.</p>
<p>“Ben Kraliçe Sunanta’dan yalnızca bedenimi aldım. Yüreğim Japonya’dan geldi; bedenimi burada bırakmalıyım, ama ruhum geri gitmeli. Bunun için de ölmem gerekir ama. Tabii bedenimi de götürmek zorundayım, tıpkı en sevdiği bebeğini yanına alan bir çocuk gibi. Anlıyor musunuz, Bay Honda? Gördüğünüz bu beden, yanımda taşıdığım oyuncak bir bebek yalnızca.”</p>
<p>Konuşmasındaki çocuksu tavra bakılırsa, Hişikawa’nın çevirdiğinden çok daha yalın şeyler söylemişti besbelli; o konuşurken gözlerindeki duruluk, ne söylediğini anlamasa bile Honda’nın yüreğine işliyordu.</p>
<p>“Bir bebek daha var.” Prenses her zamanki gibi, yetişkinlerin ne düşündüğüne hiç aldırmıyordu; Honda’nın yanından ayrılıp hızla salonun ortasına, güneş ışığının pencerelerdeki kafeslerin biçimini almış olduğu yere doğru ilerledi. Boyunun güçbela yetişebildiği, göğsüne gelen masanın üzerindeki sürüngen asma desenlerinin dış çizgilerini, sonra da karmaşık desenlerden oluşan çiçekleri ciddi ciddi seyretti. “Bir bebek daha var,” diye sürdürdü, şarkı söylercesine. “Tıpkı bana benziyor, ama Lozan’da. Aslında o benim ablam, bir bebek değil. Bedeni Taylandlı, yüreği de. Benden farklı o; ben gerçekte bir Japonum.”</p>
<p><i>Sari</i>’yi ve şiir kitabını sevinçle kabul etti, ama birkaç sayfasını çevirdikten sonra kitaba bir daha bakmadı. Nedimelerden biri özür dilercesine, Prensesin henüz İngilizce okuyamadığını açıkladı. Honda’nın deneyi başarılı olamamıştı.</p>
<p>Prenses yalvarınca, bir süre Hindistan gezisinden söz etti -salondaki katı resmiyete uygun bir dille elbette. Prenses kendinden geçmişçesine onu dinlerken gözleri yaşlı, hüzünlüydü; yarın buradan gideceğini gizlemek zorunda olduğu, Honda’nın aklından çıkmıyordu.</p>
<p>Acaba Prensesi bir daha ne zaman görebilecekti? Büyüyünce çok güzel bir kadın olacağı belliydi, ama Honda’nın onu görme şansı belki de hiç olmayacaktı. Bu, son şansı olabilirdi. Yeniden doğuş bilmecesi yakında, bir akşamüstü tropikal bir bahçede uçan bir kelebeğin gölgesi gibi belleğinden uçup gidecekti. Belki de Honda’ya veda etmeden öldüğü için pişmanlık duyan İsao’nun ruhu, özür dilemek için küçük deli Prensesin dudaklarını ödünç almıştı. Honda için Bangkok’tan bu inançla ayrılmak çok daha kolay olacaktı.</p>
<p>Prensesin gözleri, Honda’yı dinledikçe daha da yaşardı; erkeğin gideceği içine doğmuştu sanki. Honda özellikle eğlendirici, çocuksu olayları aktarmaya özen gösteriyordu, ama kızın gözlerindeki acı gitgide derinleşmekteydi.</p>
<p>Honda her cümlenin sonunda durup Hişikawa’nın el kol hareketleriyle cümleyi çevirmesini bekliyordu. Birdenbire Prensesin gözleri şaşkınlıkla açıldı. Kadınlar öfkeyle, neler olup bittiğini anlayamayan Honda’ya baktılar.</p>
<p>Prenses insanın içine işleyen bir çığlık atarak ansızın Honda’ya sarıldı. Nedime yerinden kalktı, Prensesi uzaklaştırmaya çalıştı, ama çocuk yanağını Honda’nın dizlerine bastırıp yüksek sesle hıçkırmayı sürdürdü.</p>
<p>Geçen günkü sahne yineleniyordu. Sonunda kadınlar onları ayırmayı başardılar, gitmesi için Honda’ya işaret ettiler. Hişikawa bu işaretin anlamını aktarırken Honda, hıçkıran Prensese neredeyse bir kez daha yakalanıyordu. Kalktı, masaların, koltukların arasından koşmaya başladı. Küçük kız peşindeydi, kadınlarsa üç yandan kızı yakalamak için atıldılar. On beşinci Louis koltuk yere devrildi; sarayın salonu körlerin savaş alanına dönmüştü.</p>
<p>Sonunda Honda kendini kurtardı, hızla holden geçip anagirişteki mermer basamakları indi. Dışarı çıkmadan önce bir an durup küçük kızın yüksek tavanlarda çınlayan tiz çığlıklarına kulak verdi. “Bayanlar hemen gitmemizi söylüyorlar,” dedi Hişikawa, kolundan çekerek. “Onlar ne yapar eder, Prensesi yatıştırmayı becerirler. Hadi, gidelim.”</p>
<p>Geniş bahçeden hızla geçtiler. Honda ter içinde kalmıştı.</p>
<p>“Özür dilerim. Herhalde çok şaşırmışsınızdır,” dedi Hişikawa, araba hareket edince. Honda hâlâ soluk soluğaydı.</p>
<p>“Yo, şaşırmadım. Her seferinde böyle oluyor,” diye yanıtladı, büyük beyaz mendiliyle alnını silerken.</p>
<p>“Prensese, Hindistan’dan buraya uçakla gelmek istediğinizi, ama askeri uçakta yer bulamadığınızı söylediniz.”</p>
<p>“Doğru, söyledim.”</p>
<p>“İşte o sırada kötü bir çeviri yaptım,” diye açıkladı Hişikawa soğukça; hiçbir suçluluk duymadığı açıktı. “Hiç düşünmeden doğruyu söyledim. Japonya’ya döndüğünüzü, ama askeri bir uçağa bineceğiniz için Prensese yer bulamadığınızı, onu yanınızda götüremeyeceğinizi söyledim. Onca yaygara koparmasının nedeni buydu. Gitmemeniz ya da onu da götürmeniz için yalvardı. Nedimeler, sözünüzü tutmadığınız için kızdılar. Hepsi benim suçum. Nasıl özür dileyeceğimi bilemiyorum.”</p>
      
    </body>
</html>
