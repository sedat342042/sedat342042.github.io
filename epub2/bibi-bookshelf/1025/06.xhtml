<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">6</p>

<p>Honda’nın baktığı dava, gelişmelerin hiç de olumlu yönde olmadığını ayrımsayan davacının davadan ansızın vazgeçmesi üzerine, umulmadık bir hızla sonuçlanıverdi. Honda artık istediği an ülkesine dönebilirdi, ama İtsui Ürünleri gönül borcunun bir ifadesi olarak ona bir ödül vermek istiyordu: Bedava bir yolculuk. Honda Hindistan’a gitmek istediğini belirtti. Yönetim kurulunun üyeleri, yaklaşan savaş yüzünden bunun, Hindistan’ı görmek isteyen birinin son şansı olabileceğini, Honda’yı rahat ettirmek için ellerinden geleni yapacaklarını bildirdiler. Honda içinden, Tanrı vere de Hişikawa gibi bir rehberi yine zorla bana yamamaya çalışmasalar, diye dua etti.</p>
<p>Japonya’daki ailesine haber gönderdi. Saatte yirmi üç ya da yirmi dört kilometre hızla yol alan, buharlı lokomotiflere ilişkin tren tarifesine bakarak, büyük bir keyifle yolculuğunu tasarladı. Haritaya bakıp da, görmek istediği yerlerin -Ajanta mağaraları ile Ganj üzerindeki Benares- birbirinden ne kadar uzak olduğunu görünce, küçük dilini yutuyordu. Ancak her ikisi de, bilinmeyene duyduğu arzunun o manyetik ibresini, eşit oranda etkilemekteydi.</p>
<p>Hişikawa’dan çevirmenlik yapmasını istemek öyle ağrına gidiyordu ki, Prenses Ayışığı ile vedalaşmaktan vazgeçti. Otelin kâğıdına, yolculuğunun ivedi hazırlıkları yüzünden vedalaşmaya gelemeyeceğini yazdı, Bang Pa İn gezisi için teşekkür etti. Mektubu, hareketinden birkaç dakika önce bir haberciyle Rozet Sarayına gönderdi.</p>
<p>Honda’nın Hindistan yolculuğu çok renkli deneyimlerle dopdolu geçti. Ama Ajanta mağaralarında geçirdiği, onu derinden etkileyen o akşamüstüyle, Benares’in sarsıcı görüntüsünü betimlemek, bu yolculuğa ilişkin yeterli fikir verecektir. Bu iki yerde Honda yaşamı için son derece önemli, gerekli şeylere tanık oldu.</p>
       
    </body>
</html>
