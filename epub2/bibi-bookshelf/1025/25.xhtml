<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">25</p>
<p>Honda ertesi sabah uyandığında, villada yalnızdı; soğuktan korunmak için yün bir atkı, bir hırka, bir de kalın, kışlık bir palto giydi. Çimenliği geçip bahçenin batı ucundaki çardağa yürüdü. Fuji’yi gündoğumunda seyretmek için sabırsızlanıyordu.</p>
<p>Dağ, kıpkırmızı kesilmişti. Zirvesi parlak bir lâl rengiyle ışıl ışıldı; düşlerde görülen bir göz aldanması, klasik bir katedralin çatısı, Şafak Tapınağının Japonya’daki eşiydi.</p>
<p>Honda bazan kendi kendine, yalnızlığın mı yoksa saçmasapan bir zevkin mi peşindeyim, diye sorardı. Gerçek bir keyif düşkünü olabilmek için gereken her neyse, o şeyden yoksundu.</p>
<p>Hayatında ilk kez içinde bir yerlerde - hem de bu yaşta! - bir değişme isteği uyanmıştı. Başkalarının yeniden doğuşunu böylesine yoğun gözlemlemesine karşın, aynı şeyi kendisinin de yaşama olasılığı üzerinde hiç kafa yormamıştı. Şimdiyse, yaşamının son pırıltısının geçmişini iyice aydınlattığı bir yaşa basmak üzereyken, yeniden doğuşun olanaksız olduğu görüşü, yerini pekâlâ mümkün olabileceği kuşkusuna bırakmıştı.</p>
<p>Honda da hiç beklenmedik bir şey yapabilirdi. Bugüne kadar bütün davranışları, hep tahmin edildiği gibi olmuştu; sağduyusu, geceyarısı karanlık bir sokakta yürüyen birinin elinde tuttuğu fener gibi, atacağı her adımı aydınlatmıştı. Hesaplı, sakınımlı davranarak şaşırtmacalardan kaçınmayı başarmıştı. En ürkütücü olanı da, ruh göçü mucizesi de içinde olmak üzere bütün gizemlerin, ancak kesilip biçilip sonra da kurutulma biçiminde son bulmasıydı.</p>
<p>Honda’nın şaşırtılmaya gereksinimi vardı. Bu, neredeyse yaşamsal bir zorunluluk haline gelmişti. Mantığı küçümseyip ayaklar altına almak için özel bir hak varsa, bunun salt kendisine tanındığına inanacak kadar mantıklı bir kendini beğenmişliği vardı! Durağan yaşamını aslında hiç de alışık olmadığı, biçimi belirsiz bir karmaşaya dönüştürmeliydi yeniden!</p>
<p>Bunun için gereken bütün bedensel niteliklerini yitirdiğini gayet iyi biliyordu. Saçları seyrelmiş, şakakları kırlaşmış, göbeği ise vicdan azabı gibi şişmişti. Gençken çok çirkin şeyler olarak gördüğü, orta yaşa özgü bütün özellikler şimdi damgasını Honda’nın bedenine acımasızca vuruyordu. Gerçi gençliğinde bile Kiyoaki kadar yakışıklı olmadığının farkındaydı, ama kendisini özellikle çirkin biri olarak da görmemişti. En azından kendini, güzellik âlemindeki olumsuz sayılardan biri olmak ve denklemini buna göre kurmak zorunda hissetmemişti. Çirkinliğinin bunca belirginleştiği bir sırada, çevresindeki dünya neden hâlâ güzeldi? Bu, ölümden de beterdi gerçekten; en kötü ölüm biçimiydi!</p>
<p>Saat altıyı yirmi geçiyordu. Üçte ikisi karla kaplı olan Fuji, şafağın renklerini üstünden atmış, masmavi gökyüzüne karşı, keskin çizgili güzelliğiyle dikilmişti. Neredeyse fazla belirgindi. Dağdaki karın dokusu narindi, dalgalanışının duyarlı gerilimiyle doluydu. İnsana, yağsız kasların kıpırdanışını anımsatıyordu. Daha alttaki bayırlar sayılmazsa, yalnızca zirveye ve Hoci Tepesine yakın olan yerlerde, iki tane kırmızıya çalan leke vardı. Mavi gök kaskatı ve bulutsuzdu; Honda yukarıya doğru bir taş fırlatsa, göğe çarpan taşın keskin sesi yankılanacaktı sanki.</p>
<p>Fuji bütün eğilimleri etkilemiş, bütün duyguları denetlemişti. Honda’nın karşısında yükselen şey, kuşkunun o bembeyaz özüydü.</p>
<p>Dinginlik, Honda’yı acıktırmıştı. Tokyo’dan alınmış ekmek, az pişmiş yumurta, bahçeden gelen kuş cıvıltılarına kulak verirken hazırlayacağı kahveden oluşan kahvaltıyı dört gözle bekliyordu. Karısı Rié şölene hazırlanmak için saat on birde Ying Çan ile birlikte burada olacaktı.</p>
<p>Honda kahvaltıdan sonra yeniden bahçeye döndü.</p>
<p>Saat sekize yaklaşmıştı. Küçük bulut kümeleri, Fuji’nin öteki yüzünde biriken karlar gibi, yavaş yavaş toplanmaya başladı. Dağın yakın yüzünü gözetlemek istercesine sinsice yayılıyor, ilerledikçe kollarını açıyorlardı. Mavi seramikten gökyüzü onları ansızın yutuverdi. Bu güya önemsiz tuzağa kayıtsız kalınamazdı. Bu tür bulutlar akşam üstüne doğru yeniden toplanıp âni saldırılarını yinelemeye ve sonunda dağı bütünüyle ele geçirmeye kararlıdırlar.</p>
<p>Honda çardakta saat ona kadar dalgın dalgın oturdu. Yaşamı boyunca yanından ayırmadığı kitapları bir yere kaldırmıştı; yaşamı ve coşkuları henüz süzmemiş olan, hammaddelerin düşünü kuruyordu. Hiçbir şey yapmadan, kıpırtısız oturdu. Sol yandan şöyle bir görünen bir bulut az sonra, kuyruğunu sıçrayan bir yunus gibi kaldırmış olan Hoei Tepesi tarafından durduruldu.</p>
<br/>
<p>Tam zamanında gelmesini tembihlediği karısı, fazlaca gürültülü bir taksiyle göründüğünde saat on birdi. Prenses Ying Çan yanında yoktu. “Hey Tanrım, yalnızsın!” dedi Honda, arabadan bir sürü paket çıkartan şişman, ekşi yüzlü kadına.</p>
<p>Rié bir an yanıtlamadı, ama gözkapaklarını ağır pancurlar gibi kaldırdı.</p>
<p>“Daha sonra, vaktim olunca açıklarım. Zaten bir dolu dertle boğuştum. Önce şu paketleri taşımama yardım et.”</p>
<p>Rié kararlaştırılan saate kadar beklemiş, ama Prenses görünmemişti. Bu, birkaç telefon görüşmesinden sonraydı. Sonra Rié ona ulaşabileceği tek yeri, Yabancı Öğrenci Merkezini aramış ve Prensesin bir gece önce yatakhaneye dönmediğini öğrenmişti. Taylandlı bir başka öğrencinin kaldığı Japon ailesinin evine akşam yemeğine gitmişti.</p>
<p>Rié kaygılanmış, Prensesi bulmadan villaya dönüp dönmeme konusunu uzun uzun düşünmüştü. Ama durumu Honda’ya haber vermenin hiç yolu yoktu, çünkü telefon henüz bağlanmamıştı. Bunun üzerine hemen Yabancı Öğrenci Merkezine gitmiş, kıza iletilmek üzere İngilizce bir notla, villanın adresini ayrıntılı bir biçimde gösteren bir haritayı yatakhanenin yöneticisine bırakmıştı. İşler yolunda giderse, Prenses partinin başlayacağı akşam saatlerinde buraya ulaşabilirdi.</p>
<p>“Eh, madem sorun buydu, onu bulmak için neden Makiko Kito’dan yardım istemedin?”</p>
<p>“Ama bir konuğu bu kadar zahmete sokamazdım. Yabancı bir ülkeden gelmiş, hiç tanımadığı bir kızın yerini saptamak, sonra da alıp buraya getirmek Makiko için bile zor olabilirdi. Üstelik onun gibi ünlü birinden bu tür angaryalar istenemez. Salt gelmekle bile bize büyük iyilik yaptığını sanıyordur herhalde.”</p>
<p>Honda sustu. Yorum yapmasa da olurdu.</p>
<p>Bir resim, uzun zamandır asılı olduğu duvardan indirildiğinde, geride tam çerçevenin boyunda ve biçiminde bir beyazlık kalır. Ortaya çıkan beyazlık lekesizdir, ama çevresine uymaz; fazla güçlü, fazla zorlamadır. Honda da emekliye ayrılıp oyundışı kalınca, adaletle ilgili bütün konuları karısına bırakmıştı. Duvardaki beyazlık sürekli hak talep ediyordu: Haklıyım, doğruyum, beni kim suçlayabilir ki?</p>
<p>Sessiz, uysal eşin portresini duvardan indirten şeylerin başında Honda’nın beklenmedik bir biçimde sahip olduğu servetle, Rié’nin kendisinde ayrımsamaya başladığı, yaşlılıktan ileri gelen çirkinliği geliyordu. Kocası zenginleştikçe Rié ondan korkar olmuştu. Ama korkusu arttıkça küstahlaşmış, herkese bilinçsiz bir düşmanlık beslemeye, sürekli böbreklerinden yakınmaya ve karşısındakilerden her zamankinden de fazla özen beklemeye başlamıştı. Sevgi gereksinimi onu iyice basitleştirmişti.</p>
<p>Villaya varıp da paketleri mutfağa taşır taşımaz, Honda’nın kahvaltısından kalan bulaşığı büyük bir gürültüyle yıkamaya girişti. Yorgunluğun hastalığını azdıracağından emindi, böylece kimsenin ondan iş istememesine karşın, çok çalıştırıldığından yakınabilecekti. Honda hemen şimdi karışmadığı takdirde işlerin sarpa saracağının farkındaydı.</p>
<p>“Neden biraz dinlenmiyorsun? Bunları daha sonra da yıkayabilirsin,” dedi sevecenlikle. “Daha çok zamanımız var. Ying Çan başına epeyce iş açtı, öyle değil mi? Gelip yardım etmek istediğini söylemişti. Anlaşılan son anda benim de paçaları sıvamam gerekecek.”</p>
<p>“Senin karışman işleri daha da güçleştirir.”</p>
<p>Rié ellerini kurulayarak salona döndü.</p>
<p>Öğle güneşinin pencerenin yanına bir leke gibi düştüğü loş salonda Rié’nin kapakları şiş gözleri, bir <i>No</i> maskındaki küçük deliklere benziyordu. Kısır bir kadının yerinmeleri, sağaltılamayan, her yıl biraz daha artan pişmanlıklarıyla, kabarmış bir muşamba gibi şişen bedeni. “Haklıyım, ama kazanamadım.” Merhum kaynanasına gösterdiği o değişmez nezaketin kaynağı da işte bu aşağılık duygusuydu. Çocukları olsaydı, bir sürü çocuk sahibi olabilseydi, onların yumuşak, tatlı etleri ile kocasını yumuşatabilirdi. Oysa üremenin kendisinden esirgendiği bu dünyada çürüme çoktan başlamıştı; tıpkı sonbaharda bir akşamüstü karaya vuran bir balığın yavaş yavaş çürümesi gibi. Rié bu zengin kocanın karşısında korkudan tir tir titriyordu.</p>
<p>Honda düşünceli davranmış, olanaksız olduğunu bile bile ummayı sürdüren karısının üzüntüsünü görmezden gelmişti. Şimdi kendisinin de aynı özlemi duyduğunu, bu yüzden karısıyla aynı düzeye indiğini itiraf etmek zorundaydı artık. Ancak içinde yeni yeni uyanan bu tiksinti, Rié’nin varlığını oldukça önemli kılıyordu.</p>
<p>“Ying Çan geceyi nerede geçirdi acaba? Neden başka bir yerde geceledi? Yabancı Öğrenci Merkezinin başında bir müdire var, denetim herhalde çok sıkıdır. Neden yatakhaneye dönmedi? Kiminle beraberdi?” Sorular Honda’nın aklını kurcalayıp duruyordu.</p>
<p>Duyduğu şey, tek sözcükle huzursuzluktu. Bu, sabahları iyi tıraş olamadığı, ya da başının yastıkta rahat etmediği gecelerden sonra, gün boyunca hissettiği huzursuzluğun tıpatıp aynısıydı. Merak edilen bir dosta uzaktan bir seslenişti; her nedense uzaktan, ama yine de yaşamdaki ivedi bir gereksinimi karşılarcasına. Honda’ya, zihnine yabancı bir madde düşmüş gibi geliyordu; Tayland ormanlarının siyah abanozundan oyulmuş, küçük, kara bir Buda heykelciği gibi bir şey.</p>
<p>Karısı konukların nasıl karşılanacağı, gece kalacak olanlara hangi odaların verileceği türünden gereksiz ayrıntılarla boğuşup duruyordu. Bunların hiçbiri umurunda bile değildi Honda’nın.</p>
<p>Rié yavaş yavaş, kocasının aklının başka yerde olduğunu ayrımsadı. Eskiden kocası çalışma odasına kapandığında, en küçük bir kuşku duymazdı, çünkü onu oraya tutsak eden şeyin, hukuk araştırmaları olduğundan emindi; oysa şimdi dalgınlığı görünmez bir ateşin için için yandığına, suskunluğu ise bir tür düzenbazlık hazırladığına işaretti.</p>
<p>Rié’nin gözleri bu dalgınlığın kaynağını bulma çabasıyla kocasının bakışlarını izledi. Ama orada, pencerenin dışında, solmuş çimenlerinde birkaç küçük kuşun oynaştığı bahçe uzanıyordu yalnızca</p>
<p class="ortali">* * *</p>
<p>Konuklara saat dörtte burada olmaları tembihlenmişti; Honda manzarayı güneş batmadan önce görmelerini istiyordu. Keiko yardım önerisiyle saat birde çıkageldi. Hem Honda hem de Rié bu beklenmedik yardıma sevindiler.</p>
<p>Kocasının bütün yeni dostlarının arasında Rié, gariptir ki, bir tek Keiko’ya yakınlık göstermişti. Sezgileriyle Keiko’nun düşman olmadığını hissetmişti. Nedeni, Keiko’nun sevecenliği, iri göğüsleri, kocaman kalçaları ve sakin konuşma biçimiydi. Parfümünün kokusu bile Rié’nin doğuştan gelen aşağılık duygusuna bir tür güven aşılıyordu; tıpkı fırınlara asılan sertifikalara, herkesin görebileceği biçimde vurulan o resmi, kırmızı onay damgası gibi.</p>
<p>Şöminenin hemen yanına oturan Honda yumuşamıştı, Rié’nin Tokyo’dan getirdiği sabah gazetesini açtı, bir yandan da kadınların mutfaktan gelen mırıltılarına kulak veriyordu.</p>
<p>İlk sayfadaki başlık şöyleydi: YÖNETİMLE İLGİLİ EK ANLAŞMALAR. Buna göre Japonya-Amerika arasındaki barış antlaşması yürürlüğe girdikten sonra, on altı Amerikan hava üssünün varlığı sürecekti. Yandaki sütunda, Amerika’nın kararlılığını vurgulayan Senatör Smith ile yapılmış bir konuşma vardı -JAPONYA’YI KORUMA ZORUNLULUĞU. KOMÜNİST SALDIRILARA İZİN VERİLMEYECEK. İkinci sayfada, Amerika’nın ekonomik eğilimleri şu başlıkla verilmişti: YERLİ ÜRETİMDE KISITLAMA. BATI AVRUPA’DAKİ EKONOMİK DURGUNLUĞUN TERS SONUÇLARI. Başlık kalın puntolarla atılmıştı, kesin bir kaygı ifade ediyordu.</p>
<p>Honda’nın aklı bir kez daha Ying Çan’ın ortadan kayboluşuna takıldı. Bütün olasılıkları aklından birer birer geçiriyor, zincirinden boşanmış düşgücü onu huzursuz ediyordu. Gerçeklik, en uğursuzundan en müstehcenine kadar, bir akik taşının kesitinin çok-katlılığına sahipti. Honda gerçekliğin böyle bir biçim aldığını bugüne kadar hiç görmemişti.</p>
<p>Sayfaları çevirirken gazeteden çıkan hışırtının yüksekliğine şaştı. Şömineye bakan sayfa ısınmıştı, kupkuruydu. Bir süre, bir gazetenin bu kadar ısınmasının olanaksız olduğu düşüncesiyle oyalandı. Şaşkınlığı, gevşemiş gövdesinde derinden derine süren uyuşuklukla garip biçimde bağıntılıydı. Henüz yanmamış olan bir kütüğü sarıveren alevler aklına ansızın Benares’teki cenaze ateşlerini getirdi.</p>
<p>Uzun bir önlük takmış olan Keiko göründü: “Yemekten önce likör, sulu viski, biraz da Dubonnet sunmaya ne dersin? Kokteyl hazırlamak dert şimdi. Kokteylden vazgeçelim.”</p>
<p>“Nasıl istersen.”</p>
<p>“Peki ya Taylandlı Prenses? Belki içki içmiyordur, onun için alkolsüz birşeyler hazırlayalım mı?”</p>
<p>“Prenses gelmeyebilir,” diye yanıtladı Honda sakin sakin.</p>
<p>“Ya?” dedikten sonra Keiko çekildi. Kusursuz kibarlığı yüzünden, keskin zekâsı insanda tekin değilmiş gibi bir izlenim bırakıyordu. Honda bu zarif kayıtsızlığı yüzünden insanın Keiko gibi bir kadını yanlış değerlendirebileceğini, ona hak ettiğinden fazla değer biçebileceğini düşündü.</p>
<p>İlk gelen konuk, Makiko Kito oldu. Yanında, öğrencisi Bayan Tsubakihara vardı; Hakoné Dağlarını Bayan Tsubakihara’nın şoförlü arabasıyla aşıp gelmişlerdi.</p>
<p>Makiko bir şair olarak ününün doruğundaydı. Gerçi Honda bir şairin değerini ölçebilecek durumda değildi, ama Makiko’nun adını en ummadığı kişilerden duydukça, kadının ne kadar sayıldığını anladı. Eski bir <i>zaibatsu</i> ailesinden gelen Bayan Tsubakihara elli yaşlarındaydı; Makiko ile aynı yaşlarda. Ama Makiko’ya bir tanrıçaymışçasına saygı gösteriyordu.</p>
<p>Bayan Tsubakihara, yedi yıl önce deniz asteğmeniyken ölen oğlu için hâlâ yas tutuyordu. Honda geçmişine ilişkin hiçbir şey bilmiyordu, ama kadını, matem sirkesinde turşuya yatırılmış, zavallı bir meyveye benzetiyordu.</p>
<p>Makiko hâlâ güzeldi. Saydam teninde yılların izi görülebiliyordu, ama hâlâ kalkmamış karın tazeliği de vardı; hiç boyatmadığı saçlarına yavaş yavaş sızan aklarsa, şiirlerindeki içtenliği daha bir vurguluyordu. Davranışları doğaldı, ama bir gizem duygusu yayıyordu. Önemli kişilere uygun armağanlar vermeyi, ya da şölen düzenlemeyi hiç savsaklamazdı. Onun için kötü şeyler söyleyebilecek kişileri de böylece kazanırdı. Gerçek coşkuları çoktan kurumuştu, ama kaygılı ve yalnız kadın izlenimi bırakmayı sürdürüyordu.</p>
<p>Onun acısıyla karşılaştırıldığında Bayan Tsubakihara’nın acısı henüz olgunlaşmamış gibi görünüyordu. Kıyaslama gerçekten acımasızdı; Makiko’nun süzülüp bir maskeye dönüşmüş olan estetik hüznü sanat başyapıtları üretirken, çömezinin taze, henüz iyileşmemiş acısı bu ham ve biçimsiz haliyle, duygulu şiirler yaratmak için en küçük bir esin sağlamıyordu. Bayan Tsubakihara’nın bir ozan olarak kazandığı o cılız ün, Makiko’nun desteği olmasaydı bir anda yok olup giderdi.</p>
<p>Makiko yanından hiç ayrılmayan çömezinin bu ham acısından şiirsel bir coşku, artık hiç kimseye ait olmayan, soyutlanmış bir hüzün çıkartıyor, altına da kendi imzasını atıyordu. Hüznün işlenmemiş cevheriyle yetenekli bir sanatçının bileşiminden sayısız sanat eseri çıkıyordu ortaya -yaşlanmış boyunlara her yıl takılan ve o yaşlı boyunları gizlemeyi beceren boyun atkıları.</p>
<p>Makiko, erken geldiği için sinirlenmişti.</p>
<p>Bayan Tsubakihara’ya bakarak, “Şoför çok hızlı sürdü,” dedi.</p>
<p>“Gerçekten öyle. Trafik beklediğimiz kadar yoğun değildi.”</p>
<p>“Önce bahçeyi görelim. Bu ânı sabırsızlıkla bekliyorduk,” dedi Honda’ya. “Siz zahmet etmeyin, biz yavaş yavaş dolaşırız, belki küçük bir şiir bile yazarız.”</p>
<p>Honda onları dolaştırmak konusunda ısrar etti, çardakta sunmak için yanına bir şişe likörle, yiyecek ıvır-zıvır aldı. Hava ılımıştı. Vadiye doğru indikçe daralan bahçenin ilerisinde, batıda, Fuji Dağı görülebiliyordu. Baharın pamuksu bulutları dağın üzerine bir tül gibi inmişti, masmavi gökyüzüne keskin çizgilerle çizilmiş olan tek şey, karla kaplı zirveydi.</p>
<p>“Yazın, kuşevinin bulunduğu terasın önüne bir havuz yaptırmak istiyorum,” diye açıkladı Honda, yolda.</p>
<p>Ama bayanların yanıtı soğuktu; kendini birden, konuklara çevreyi gezdiren bir otel kâtibi gibi hissetti.</p>
<p>Sanatçılarla uğraşmak Honda’ya her zaman çok güç gelmişti. Makiko ile ilişkisi 1948’de, İsao için düzenlenen on beşinci anma töreninde başlamıştı. Tanışıklıklarının nedeni hiç de beklendiği gibi Japon şiiri değildi. İsao’nun duruşması sırasında, avukatla tanığın -her ne kadar gizli bir suçortaklığını akla getirse de- arasındaki üstünkörü ilişki zamanla bir dostluğa dönüşmüştü, çünkü ikisi de İsao’ya karşı dile getirilmemiş bir sevgi besliyorlardı. Honda ne diyeceğini bilemediği için, ortaya yüzme havuzu gibi budalaca bir konu atmıştı. Makiko, yanındaki öğrencisiyle birlikte yüzünü Fuji Dağına, dağın bahardaki seyrine doyulmaz görüntüsüne çevirmişti.</p>
<p>Honda kadınların onu küçük görmediklerini biliyordu, ama yine de onun yanında fazlasıyla rahat ettiklerinin, kendilerini hiç mi hiç kısıtlamadıklarının farkındaydı. Honda, onların ait olduğu dairenin dışındaydı; yaşam biçimlerine yabancıydı. Makiko’nun, zorlu bir davaya bulaşmış olan birine şöyle dediğini duyar gibiydi: “Bay Honda arkadaşımdır. Hayır, şiir yazmaz. Ama çok akıllıdır, hem medeni hem de ceza davalarında üstüne yoktur. Onunla sizin adınıza konuşurum.”</p>
<p>Nedense, içten içe Makiko’dan korkuyordu; belki kadın da ondan. Honda ile eski tanışıklığını canlandırmasının nedeni, salt ününü pekiştirmekti. Honda onun gerçek kişiligi konusunda kendini kandırmıyordu; tıpkı yalancı tanıklık yapması gibi, kritik anlarda son derece inandırıcı yalanlar atabileceğinin bal gibi farkındaydı.</p>
<p>Bunun dışında Honda, kadınlar tarafından sevilen, onların karşı çıkamadığı biriydi. Onun yanında ne kadar da rahat konuşuyorlardı, oysa Rié’nin yaklaştığını görür görmez, hemen havadan sudan söz etmeye başladılar. Honda bir zamanlar çok güzel olan, ama artık genç olmayan bu kadınları, her zaman hüzün dolu sohbetlerini, gittikçe üst üste yığılan geçmiş, anılar ve gerçekler karşısındaki duyarlılıklarının akıllarını nasıl karıştırdığını, kendi isteklerine uydurmak için doğayı ve gerçekleri nasıl çarpıttıklarını gözlemlemekten hoşlanıyordu. Ayrıca, gördükleri her güzellikten, bulduğu her mobilyayı işaretleyen bir icra memuru gibi, hemen bir lirizm çıkarıverme yeteneklerini de seviyordu. Bu, karşılaştıkları her güzellikten kendilerini korumanın bir yoluydu sanki. Honda onların, sendeleyerek karaya çıktıktan sonra, yeniden suya kayıveren, yüzerken hiç beklenmedik bir inceliğe ve çevikliğe kavuşan, suya tam bir teslimiyetle dalan iki su kuşu gibi sıçrayıp oynamalarını izlemekten de hoşlanıyordu. Bir şiir yazdıkları zaman ruhlarını olanca çıplaklığıyla gözler önüne sermekten çekinmiyorlardı. Tıpkı güneşte yanmak için sere serpe yatar gibi. Honda’nın aklına, Bang Pa İn’deki küçük Prenses ile yaşlı nedimeler geldi.</p>
<p>Acaba Ying Çan gerçekten gelecek miydi? Geceyi nerede geçirmişti acaba? Merak, Honda’nın beynine ansızın sert, tahta bir takoz gibi saplanıverdi .</p>
<p>“Ne güzel bir bahçe! Doğuda Hakoné, batıda Fuji. Buralarda oyalanıp tek bir şiir bile yazmamanız büyük bir suç. Biz Tokyo’nun kirli göğünün altında şiir üretmeye zorlanırken, siz burada hukuk kitapları okuyorsunuz. Dünya haksızlıklarla dolu!”</p>
<p>“Yasa kitaplarını bir yana bırakalı çok oldu,” dedi Honda, likör sunarken. Kadınların kadehlere uzanan parmaklarının zarif hareketleri, kimonolarının dalgalanışı inanılmayacak kadar hoştu. Aslında Bayan Tsubakihara, bir köle gibi Makiko’ya öykünüyordu; dirseğini hafifçe kaldırmasından, kadehe uzanan yüzüklü parmaklarının kıvrılışına kadar.</p>
<p>“Akio bu bahçeyi görebilseydi kimbilir ne kadar mutlu olurdu,” dedi, ölmüş oğlunu kastederek. “Fuji Dağına hayrandı, daha donanmaya girmeden önce bile, sürekli görebilmek için çalışma odasına dağın bir resmini asmıştı. Ah, gençliğin bu tertemiz zevkleri!”</p>
<p>Oğlunun adını her anışında yanakları bir hıçkırıkla titrerdi; sanki yüreğinin derinliklerinde duyarlı bir düzenek vardı ve bu adı her duyuşunda kendiliğinden, kadının iradesinden bağımsız olarak harekete geçip her seferinde aynı yüz ifadesini üretiyordu. Bir imparatorun adı nasıl saygıyla anılırsa, Akio’nun adı da kadının yanaklarındaki uçucu titremelerle eşanlamlıydı.</p>
<p>Makiko not defterini kucağına koymuş, şiir yazıyordu.</p>
<p>“Bak, hemen bir şiir yazıverdin işte!” diye haykırdı Bayan Tsubakihara, öğretmeninin eğik başına kıskançlıkla bakarak. Bir zamanlar genç İsao’yu çeken bu ince, beyaz, mis kokulu boyun Honda’nın gözlerine giderek solan bir ay gibi yansıdı.</p>
<br/>
<p>“Şu gelen Bay İmanişi değil mi? O olduğuna eminim!” diye bağırdı Bayan Tsubakihara, çimenliği geçen erkeğe bakarak. Her zamanki güçsüz haliyle, uzun gölgesini ardısıra sürükleyerek yürüyen bu uzun boylu, beyaz alınlı kişinin İmanişi olduğu buradan bile fark ediliyordu.</p>
<p>“Ne korkunç! Yine kabasaba konuşmaya başlar şimdi. Gelir gelmez keyfimizi kaçıracağına eminim”, dedi Bayan Tsubakihara.</p>
<p>Kırk yaşlarındaki Yasuşi İmanişi, Alman yazını konusunda uzmandı. Savaş sırasında genç Alman yazarlarını ülkesine tanıtmıştı, şimdiyse hiç konu ayrımı yapmaksızın her türde deneme yazıyordu. Son zamanlarda yazacağı <i>Cinselliğin Bin Yılı</i> adlı eserin düşlerini kurmaktaydı, ama yazdığına ilişkin henüz hiçbir iz yoktu. Eserin içeriğini en ince ayrıntısına kadar herkesle öyle çok tartışmıştı ki, yazmaya duyduğu ilgiyi çoktan yitirmişti belki de. Baştan sona tuhaf ve iç karartıcı bir öykü olan <i>Bin Yıl</i>’ın onun için ne ifade ettiğini kimse bilemiyordu. İmanişi Güvenlik Şirketinin kurucusunun ikinci oğluydu, bekâr biri olarak oldukça rahat bir yaşantı sürüyordu.</p>
<p>Yüzü solgun, gergindi, ama canayakın ve konuşkan biriydi; hem sermaye dünyası hem de solcu yazarlar onu eğlendirici bulurdu. Savaşı izleyen ve yerleşik geleneklere, yetkeye, düzene karşı çıkılan bu dönemde, yaşamında ilk kez kişiliğine uyan bir şey keşfettiğine içtenlikle inanıyordu. Bu solgun, bakımsız aydınların başlattığı bir savaşımdı. İmanişi, uzmanlık alanı olarak gördüğü cinsel fantezilerin, politik önemi olduğunu savunuyordu. Bugüne kadar yalnızca Novalis gibi romantiğin tekiydi.</p>
<p>Kadınlar onun soylu tavırlarıyla müstehcenliği yüreklice kaynaştırma biçiminden hoşlanıyorlardı. Ona yozlaşmış diyenler, bu sözleriyle feodal birer kalıntı olduklarını itiraf etmiş sayılıyorlardı. İmanişi aynı zamanda ciddi ilericileri, <i>Bin Yıl</i>’da savunduğu geleceğe ilişkin aptalca tasarıları ile düşkırıklığına uğratmaktan da geri durmuyordu .</p>
<p>Sesini hiç yükseltmezdi, zira bu, konuyu ince duyarlılık bölgesinden uzaklaştırıp düşünsel eyleme dönüştürme tehlikesi taşıyordu.</p>
<br/>
<p>Öteki konukların gelmesini bekleyen dört konuk, çardakta oturup akşamüstü güneşinin tadını doya doya çıkardılar. Hemen altlarından akan ırmağın çağıltısı, ısrarla dikkatlerini çekmeye uğraşır gibiydi. Honda şu deyişi anımsamadan edemedi: “Her şey bir sel gibi durmaksızın akar.”</p>
<p>İmanişi, düşsel krallığına ‘Nar Ülkesi’ adını vermişti. Bu adı, narın küçük, pembe-kızıl, patlamış çekirdeklerinden dolayı seçmişti. Uyur ya da uyanıkken, krallığını ziyaret ettiğini ileri sürüyor, herkes de oradan haber soruyordu.</p>
<p>“Bugünlerde Nar Ülkesinde neler oluyor bakalım?”</p>
<p>“Halk her zamanki gibi denetim altında. Sorunların tek kaynağı, akraba arası zina olaylarındaki artış. Bekâr bir kadın bir erkeğin genellikle hem teyzesi, hem annesi, hem kız-kardeşi, hem de kuzeni. Sonuç olarak, bebeklerin yarısı dünyalar güzeliyken öteki yarısı çirkin ve sakat.</p>
<p>“Her iki cinsin güzel olanları, daha çocukken ötekilerden ayrılıyor ve ‘Sevilenlerin Bahçesi’ denilen bir yerde toplanıyor. Olanaklar sınırsız; yeryüzünde kurulmuş, gerçek bir cennet bu bahçe. Yapay bir güneş sürekli, tam gereken sayıda mor-ötesi ışın yayıyor. Kimse giyinmiyor; herkes bütün zamanını yüzmeye ve öteki beden hareketlerine adamış durumda. Çiçekler alabildiğine açmış, küçük hayvanlar, kuşlar, asla kafese kapatılmıyor. Çocuklar iyi, besleyici gıdalar alıyor, ama hiç şişmanlamıyorlar, çünkü sağlık denetçileri tarafından her hafta denetleniyorlar. Tek görevleri, gittikçe daha çok güzelleşmek. Ama okumak kesinlikle yasak. Çünkü okumak doğal güzelliği bozan bir şeydir; dolayısıyla oldukça anlamlı bir tabu bu.</p>
<p>“Ergenlik çağına gelince, bahçenin dışındaki çirkinlere cinsel eğlence aracı olsunlar diye, haftada bir kez dışarıya çıkartılıyorlar. İki ya da üç yıl süren bu tür bir etkinlikten sonra da yok ediliyorlar. Güzel insanların henüz gençken yaşamlarına son verilmesi, gerçek, kardeşçe bir sevginin kanıtı değil mi sizce de?</p>
<p>“Ülkedeki bütün sanatçıların yaratıcılık güçleri, çeşitli öldürme biçimleri yaratmaya yönelik. Ülkenin dört bir yanında cinsel cinayetlere adanmış tiyatrolar var; buralarda çok güzel oğlanlarla kızlara öyle roller veriliyor ki rol gereği işkence görüyor, öldürülüyorlar. Henüz genç ve güzelken, sadistçe öldürülmüş olan bütün mitolojik ve tarihsel kişilikleri canlandırıyorlar. Ama yeni roller de yaratılıyor elbette. Görkemli, iç gıcıklayıcı kostümler içinde, kusursuz bir aydınlatma, parlak dekorlar ve nefis bir müzik eşliğinde, soylu bir biçimde öldürülüyorlar; ama son nefeslerini verinceye kadar izleyicilerin elinde oyuncak oluyorlar, sonra da cesetleri yok ediliyor.</p>
<p>“Mezarlar mı? Mezarlar, ‘Sevilenlerin Bahçesi’nin hemen dışında. Çok güzel bir yer; çirkin, sakat insanlar ayışığında, son derece romantik bir ruh haliyle mezarların arasında geziniyorlar. Güzel olanların mezarlarının başına heykelleri dikildiği için, dünyanın hiçbir yerinde bu kadar çok sayıda güzel gövdenin bulunduğu bir başka mezarlık yok.”</p>
<p>“Peki, ama onları neden öldürmek zorundalar?”</p>
<p>“Çünkü kısa bir süre sonra yaşayan insanlardan bıkıyorlar. Nar Ülkesinin insanlarının zekası sınır tanımıyor. Bu dünyada iki tür insan bulunduğunu çok iyi biliyorlar: Anımsayanlar ve Anımsananlar.</p>
<p>“Eh, bu kadarını anlattığıma göre, dinlerini de söylemem gerek. Aslında bütün gelenekler, dinsel inançlarından kaynaklanmakta.</p>
<p>“Nar Ülkesinde yeniden doğuşa inanmıyorlar. Çünkü Tanrı kendini, cinsel hazzın doruğunda, o en yüce anda dışlaştırıyor ve onun bu yalnızca bir kez görülmesi, tapınmanın temelini oluşturuyor. Bir insanın yeniden doğduktan sonra daha güzel olması olanaksız. Bu da, yeniden dirilmenin hiçbir anlamı yok, demektir. Kirlenmiş bir gömleğin, yeni bir gömlekten daha beyaz olması düşünülemez, öyle değil mi? Böylece, Nar Ülkesinin Tanrıları bir kez kullanılıp atılıyor.</p>
<p>“Ülkenin dini çok Tanrılı, ama geçici bir biçimde; sayısız Tanrı bütün gövdesel varlıklarını bol keseden kullanıyor, sonsuzluk içinde bir kez dışlaştıktan sonra da ortadan yok oluyorlar. Artık biliyorsunuz: Nar Ülkesi, Tanrı üreten bir fabrika.</p>
<p>“Bu dünyada, tarihi güzel olaylardan oluşan bir zincire dönüştürmek için Tanrıları kurban etmeyi sonsuza kadar sürdürmek şarttır. Tanrı bilimi böyle, işte. Sizce de mantıklı değil mi? Üstelik insanlar, ikiyüzlülüğün ne olduğundan habersizler; güzellikle cinsel çekicilik eşanlamlı. İnsanın Tanrıya ulaşmasının tek yolunun, cinsel istek, yani güzellik olduğunu gayet iyi biliyorlar.</p>
<p>“Biri, bir Tanrıya cinsel istek yoluyla sahip olabiliyor; cinsel sahiplenme ise tam zevk doruğa eriştiği anda gerçekleşiyor. Ancak, orgazm kalıcı değildir, bu yüzden sahiplenmenin bir tek anlamı olabilir: Geçici olan cinsel istek nesnesinin ölümlülüğü ile birleşmek. Bunun en kestirme yolu da, bu nesneyi tam doruğa ulaşıldığı anda ortadan kaldırmaktır. Bu nedenle halk, cinsel sahiplenmenin cinayetle ve yamyamlıkla tamamlandığının bilincinde.</p>
<p>“Bu cinsel sahiplenme çelişkisinin, ülkenin ekonomik yapısını bile belirliyor olması, harika bir şey. Sahip olmanın temel kuralı, ‘sevdiğini öldürmek’; bu, herhangi bir sahipten-menin tamamlanması, aynı anda sahiplenmenin sona ermesine işaret ediyor, demektir. Sahiplenmenin sürdürülmesi ise, aşka karşı gelmektir. Bedensel çalışmaya yalnızca güzel bedenler yaratmak için izin veriliyor; çirkinlere ise çalışmak yasak. Aslında sanayi üretimi tam anlamıyla makineleşmiş; insan gücüne gereksinim yok. Sanatlar mı? Sanatsal tek etkinlik, cinayet tiyatrolarında sayısız ölüm biçimi yaratmak, bir de güzel ölülerin heykelini yapmak. Dinsel açıdan, cinsel gerçekçilik temel üslup; soyutlama büsbütün dışlanıyor. ‘Yaşamın’ sanala karıştırılması kesinlikle yasak.</p>
<p>“Güzelliğe ulaşmanın tek yolu, cinsel istekten geçiyor, ama bu güzellik ânını sonsuza kadar kaydeden tek şey, bellek... Şimdi, Nar Ülkesinin temel yapısına ilişkin kabaca fikir sahibi oldunuz. Temel kavram bellektir ve bellek bir anlamda ulusal siyasadır.</p>
<p>“Cisimsel bir saydamlık gibi, bir görüngü olan orgazm, bellekte Güzellik Tanrısının ölümünden sonra salt cinsel coşkunun en üst derecesini anımsar. İnsanlar yalnızca bu noktaya ulaşmak için yaşarlar. Bu cennetten çıkma mücevhere oranla insanların gövdesel varlığı, ister seven olsun ister sevilen, ister ölen olsun, isterse öldüren, bu noktaya varmak için yalnızca bir araçtır. Ülkenin ulaşmak istediği ülkü işte bu.</p>
<p>“Bellek, ruhumuzun tek cevheridir. Cinsel sahiplenmenin doruğundayken görünen Tanrıya gelince; o artık ‘anımsanan’, sevgili ise ‘anımsayan’dır. Tanrının varlığı ancak zamanı tüketen bu işlemle gerçekten kanıtlanabilir, ilk kez güzelliğe ulaşılır ve cinsel istek damıtılarak, sahiplenmekten bağımsız olan bir aşka dönüşür. <i>Böylece Tanrılarla insanlar uzamda ayrılmamış olurlar, ama aralarında bir zaman aralığı vardır</i>. Geçici çoktanrıcılığın özü buradadır. Anlıyor musunuz?</p>
<p>“Evet, cinayet kulağa çirkin geliyor, ama belleğe arındırmak, en güçlü, en yoğun biçimde damıtmak için cinayet gerekli. Üstelik bu çirkin, sakat insanlar soylu, gerçekten soylu. Özveri konusunda uzmanlaşmışlar; kendilerini yadsımak için yaşıyorlar. Bu âşıklar -yani öldürenler -yani anımsayanlar- rollerini uysallıkla oynuyor, kendilerine ilişkin hiçbir şey anımsamıyorlar, sevilenlerin güzel ölümlerinin anısına taparak yaşıyorlar. Anımsamak, yaşamlarının tek amacı olmuş. Nar Ülkesi ayrıca servilerin, güzel andaçların ve yasın ülkesi; dünyanın en huzurlu, en sessiz yeri: Bir anılar ülkesi.</p>
<p>“Oraya her gidişimde, bir daha Japonya gibi bir yere dönmek hiç içimden gelmiyor. Orası, insanlığın en tatlı, en sevecen ögeleriyle dolu. Gerçek insan sevgisinin ve barışın yurdu. Sığır ya da domuz eti yemek türünden yabanıl alışkanlıkları yok.”</p>
<p>“Bir şey sormak istiyorum. İnsan eti yediklerini söylediniz. İnsanların neresini yiyorlar, peki?” diye sordu, keyiflenmiş olan Makiko.</p>
<p>“Sormanıza gerek yok ki, gayet iyi biliyorsunuz,” dedi İmanişi, alçak sesle.</p>
<br/>
<p>Eski bir yargıcın bu tür sözleri kılını bile kıpırdatmaksızın dinlemesi komikten de öte, diye düşündü Honda. İmanişi gibi birinin varolabileceği aklına bile gelmezdi. Suçbilim uzmanı Cesare Lombroso onunla tanışsaydı, hemen toplum dışına atılmasını emrederdi.</p>
<p>Honda İmanişi’nin cinselliğe duyduğu ilgiden tiksinmişti, ama kendisi de cinselliğin bir başka türüne düşkün değil miydi? Nar Ülkesi, İmanişi’nin imgeleminin bir ürünü olmasaydı, hepsi de Tanrılara ait olan o cinsellik beldesinin birer sakini olmayacaklar mıydı? Tanrının anımsasın diye Honda’yı sağ bırakması, anımsanmaları için de Kiyoaki ile İsao’yu öldürmesi, ilahi bir komediydi. Ama İmanişi yeniden doğuş diye bir şey olmadığını belirtmişti. <i>Samsara</i> ölümden sonra dirilişe karşıt bir düşünce olabilirdi; özelliği ise insanın yalnızca bir kez yaşadığını sağlama almaktı belki de? İmanişi’nin özellikle Tanrıyla insan arasında bir zaman boşluğu bulunduğuna ilişkin ve insanın Tanrıyla yalnız anılarında karşılaşabileceğini savunan kuramı, Honda’yı dönüp kendi yaşamına, yaptığı yolculuklara bakmaya zorluyordu; içinde engin, geçmişe duyulan özlem diye tanımlanabilecek bir duygu uyanmıştı.</p>
<p>Nasıl bir adamdı bu İmanişi?</p>
<p>Kapkara içsel sakatlıkları, bile isteye günışığına çıkartmış, hatta bundan zevk almıştı. Kayıtsız yüzünde bir tek kıl bile kıpırdamaksızın, içinin karalığını dışarıya vurmuştu; bunlar onu hiç mi hiç ilgilendirmiyordu sanki.</p>
<p>Uzun zamandır yasal dünyanın bir parçası olan Honda yüreğinin derinliklerinde, kendinden emin olan suçluya karşı her zaman belli bir saygı beslemişti. Doğruyu söylemek gerekirse, kendinden emin olan suçluya pek seyrek rastlanırdı. Aslında Honda, İsao’nun dışında bu türe girebilecek biriyle karşılaşmamıştı.</p>
<p>Zamanla, yaptığından pişman olan suçlulara karşı içten içe bir nefret, bir küçümseme hissetmeye başlamıştı.</p>
<p>İmanişi hangisiydi?</p>
<p>Herhalde hiç pişmanlık duymamıştı, ama onda, ilke sahibi suçlulara özgü soyluluktan eser yoktu. Kendini beğenmişliği ve çokbilmişliği ile, itiraf eden, böylece hem itirafın hem de ukalalığın üstünlüklerinden yararlanmaya çalışan, ılımlılığı bir erdem gibi göstermeye çabalayan biriydi. Ah, bu saydam, teşhirci insanın çirkinliği! Honda her şeye karşın, İmanişi’nin çekiciliğine şöyle ya da böyle kapıldığını inatla görmezden geliyordu; oysa onu villaya çağırmasının nedenlerinden biri, adamın yürekliliğine duyduğu bir tür kıskançlıktı.</p>
<p>Bir başka nedeni de, itiraf eden birinin alçaklığı karşısında duyduğu kibir ve sabırla kendini küçültmek değil, İmanişi’nin karşısındakinin ciğerini okuyan gözlerinden korkmasıydı. Honda duyduğu korkuyu gizlice ‘yansızlık hastalığı’ diye adlandırmıştı. Cehennemin son noktasıydı bu; işlemeyi reddeden bir akıl, zevkli heyecanlarla dolu olan bu cehenneme sonunda balıklama dalıvermişti.</p>
<p>Adamın gözleri balık gözü gibi, diye düşündü; zafer kazanmış bir tavırla kadınlara seslenen İmanişi’nin profilini çaktırmadan süzerken.</p>
<p>Bütün konukların gelmesi, güneş Fuji Dağının solundaki bulutları da boyadıktan sonra, ancak tamamlanabildi.</p>
<p>Dörtlü grup çardaktan ayrılıp eve döndüğü zaman, Keiko’nun Amerikalı teğmen sevgilisinin mutfakta Keiko’ya yardım ettiğini gördüler. Az sonra, yaşlanmaya başlamış, sabık Baron ile Barones Şinkawa da göründü; daha sonra da sırasıyla diplomat Sakurai, bir inşaat şirketinin sahibi olan Murata, tanınmış gazeteci Kawaguçi, Fransızca şarkılar söyleyen Akiko Kyoya ve geleneksel Japon dansçısı İkuko Fujima geldi. Böylesine renkli bir topluluğa Honda’nın eski evinde rastlamak, düşünülemezdi bile. Yine de kederliydi Honda: Ying Çan ortalarda yoktu.</p>   
    </body>
</html>
