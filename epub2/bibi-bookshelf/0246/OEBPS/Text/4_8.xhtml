<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">VIII</p>

  <p>Korsanlar yıkıntıya dönüşmüş Panama’dan çıktılar. Hazinenin tamamını kıstaktan katır sırtında geçirdiler. Chagres’e vardıklarında hepsi yorgunluktan bitmişti; gene de vurgunun ertesi gün paylaştırılmasına karar verildi. Bunun daha kolay yapılabilmesi amacıyla hazinenin tamamı bir gemiye, korsanların eline geçmeden önce bir Dük’ün kumandasında olan büyük kalyona yüklendi. Vurgun, bu merkezden paylaştırılacaktı. Kaptan Morgan’ın keyfi yerindeydi. Adamlara, yolculuk bitti, dedi, eğlence zamanı geldi artık. Kumsala kırk fıçı rom yuvarladı.</p>

  <p>Ertesi sabah erkenden, uykusunu alamamış bir korsan kıpkırmızı gözlerini açıp denize doğru baktı. Kalyonun bulunduğu yerde, yalnız su gördü. Arkadaşlarına seslendi ve bir anda kıyıya, hırsla ufku araştıran korsanlar dizildi. Kalyon gece denize açılmış ve Panama’nın tüm servetini de beraberinde götürmüştü.</p>

  <p>Korsanlar öfkeden çılgına döndüler. Peşine düşeceklerdi; kaçağı yakalayacak ve Kaptan Morgan’a işkence edeceklerdi. Ama onu izleyemiyorlardı. Öteki gemiler işe yaramaz duruma getirilmişti. Kimileri bordolarında açılmış büyük delikler yüzünden kuma oturmuştu; kimilerinin ise direkleri hemen dibinden kesilmişti.</p>

  <p>Sonra kumsalda sövgüler ve yumruk sallamalar aldı yürüdü. Öç için kardeşlik andı içtiler. Verecekleri cezanın ağırlığını ve acımasızlığını tasarladılar. Sonra dağıldılar. Kimi açlıktan öldü; kimi Yerlilerin elinde işkence çekti. İspanyollar kimini yakalayıp boğdular; İngiltere de salt âdet yerini bulsun diye birkaçını astı.</p>
</body>
</html>
