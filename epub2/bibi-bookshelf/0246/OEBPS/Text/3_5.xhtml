<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">V</p>

  <p>Sir Edward Morgan güçleriyle St. Eustatius’e saldırırken, savaşın en kızgın ânında, zayıf, esmer tenli bir yerli sürünerek geldi, midesine uzun bir bıçak sapladı. Vali yardımcısı dudaklarını düz, ince bir çizgi haline gelecek kadar kısıp iki büklüm yere çöktü.</p>

  <p>“Beyaz pantolonum batacak,” diye düşündü. “Tam savaşı kazanmak üzereydim, şeytan herif niye yaptı bu işi sanki? Kral Hazretleri’nin özel teşekkürünü hak edecektim; oysa ki teşekkürü geldiğinde ben artık burada bulunmayacağım. Tanrım, ne kadar da kötü bir yer...”</p>

  <p>Daha sonra durumu tüm korkunçluğuyla kavradı.</p>

  <p>— Adi bir bıçak, diye homurdandı, mideme sapladı. Benimle aynı düzeyde birinin elindeki kılıçla ölmeyi yeğlerdim. Ama bir bıçak, hem de mideye! Üzerimdeki tüm bu kan ve pislikle kimbilir ne kadar acınası görünüyorum. Doğrulamıyorum da! Tanrım! Alçak herif öyle duyarlı yerimden vurdu ki!..</p>

  <p>Çok üzülen askerleri onu Port Royal’e götürdüler.</p>

  <p>Vali :</p>

  <p>— Önüne geçilmesi olanaksızdı, dedi. Elinde bıçakla birden üzerime atlatıp midemden vurdu beni, öyle ufak tefekti ki, daha yüksekten vuramazdı galiba. Lütfen durumu Krala bildiriniz, olmaz mı efendim? Lütfen bıçaktan veya mideden de hiç sözetmeyiniz. Şimdi beni kızımla yalnız bırakır mısınız? Ölümüm çok yaklaştı.</p>

  <p>Elizabeth karanlık bir odada, üzerine eğilmişti.</p>

  <p>— Çok mu kötü vuruldunuz, baba?</p>

  <p>— Evet, oldukça kötü, ölümüm çok yakın.</p>

  <p>— Bu söylediğiniz anlamsız bir şey baba; beni heyecanlandırmak için şaka ediyorsunuz.</p>

  <p>— Elizabeth, hiç anlamsız bir şeye benziyor mu bu, sonra benim şaka yaptığımı hiç duydun mu? Söyleyecek birçok şeyim var, ama az zamanım kaldı. Sen ne yapacaksın? Az bir para kalıyor sana. Kralın son genel borç alma önerisirden beri salt benim aylığımla geçiniyorduk.</p>

  <p>— Ama nelerden sözediyorsunuz baba! Ölemezsiniz, ölüp de beni burada, bu kolonide tek başıma bırakamazsınız. Olacak iş değil, olacak iş değil bu!</p>

  <p>— Olsun olmasın, çok geçmeden öleceğim. Şimdi henüz zamanımız varken konuyu tartışalım. Belki de hırsızlıkla kendine büyük bir ün yapmış olan amcaoğlun sana bakar Elizabeth. Bu düşünce beni çok üzüyor ama: ama yaşamak gerekli bir şey, çok gerekli. Ve ne de olsa senin amcaoğlundur o.</p>

  <p>— İnanmam buna. Asla inanmam, ölemezsiniz!</p>

  <p>— Amcaoğlunu görünceye kadar Vali’nin yanında kalmalısın. Ona işin içyüzünü olduğu gibi anlat; yaltaklanma, ama fazla gururlu da durma. Unutma ki, bir hırsız bile olsa o senin öz amcaoğlundur.</p>

  <p>Güçlükle aldığı solukların sesi odayı dolduruyordu. Elizabeth canının acıyıp acımadığını pek bilmeyen bir çocuk gibi sessizce ağlamaya başlamıştı. Sonunda Sir Edward kendini zorlayarak konuştu:</p>

  <p>— İnsanın soyluluğu ölümünde belli olur diye duymuştum ama inlemek istiyorum. Robert canı isterse inlerdi. Gerçi Robert, garipti ama ne de olsa benim öz kardeşimdi, canı isterse haykırırdı bile. Elizabeth, lütfen odadan çıkar mısın? Üzgünüm ama inlemem gerekiyor. Kimseye asla sözetme bundan Elizabeth. Hiç, hiç kimseye sözetmeyeceğine söz verir misin?</p>

  <p>Kızı odaya döndüğünde Sir Edward Morgan ölmüştü.</p>
</body>
</html>
