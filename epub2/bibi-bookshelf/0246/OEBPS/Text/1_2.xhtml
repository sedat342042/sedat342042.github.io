<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">II</p>

  <p>Yaşlı Robert ertesi sabah geç vakit, gül bahçesinden gelip karısının süpürmekte olduğu odaya girdi. Karısı topraklı ellerine dik dik baktı. Robert biraz sinirli:</p>

  <p>— Artık gitmek isteyecek, Ana, dedi.</p>

  <p>— Kim gitmek isteyecek, ve nereye? Sert sert süpürmeye dalmıştı, hızlı, meraklı süpürge, köşelerdeki, döşeme çatlaklarındaki tozları buluyor, küçük bulutçukları dışarı çıkartıyordu.</p>

  <p>— Henry elbette Antillere gitmek istiyor.</p>

  <p>İşini bırakarak şaşkın, kocasının yüzüne baktı:</p>

  <p>— Antillere mi! Fakat Robert! Oh, saçma!</p>

  <p>Sustu ve süpürge elinde daha hızlı sallanmaya başladı.</p>

  <p>— Uzun bir süreden beri bunun, içinde yer ettiğini görüyordum. Sonra Dafydd gelip o öyküleri anlattı. Henry dün gece, gitmesi gerektiğini söyledi bana.</p>

  <p>Morgan Ana kesip attı:</p>

  <p>— O daha küçük bir çocuktur. Antillere gidemez.</p>

  <p>— Dafydd az önce yola çıktığında, çocuğun gözlerinde, Antillere bile gitse, asla dinmeyecek bir özlem vardı. Gözlerinin dağların ardına, uzaklara, istediği bir şeye doğru nasıl baktığına hiç dikkat etmedin mi Ana?</p>

  <p>— Fakat gidemez! Gidemez!</p>

  <p>— Ah, bunun yararı yok, Ana. Oğlumla benim aramda büyük bir uçurum var ama, benimle oğlum arasında değil. Ondaki o büyük açlığı bu kadar iyi anlamasaydım bu serüvene atılmasına engel olurdum: o da yüreği öfkeyle dolu, kaçar giderdi; çünkü onun kalması için duyduğum özlemi anlaması olanaksız. Fakat sonuç gene de aynı olurdu.</p>

  <p>Robert konuştukça sözlerinin doğruluğuna inanıyordu.</p>

  <p>— Oğlumla aramızda pek büyük fark var. Bunu, büyüdüğü yıllar boyunca sezdim. O, nerede olursa olsun, parmağını batırdığı her soğuk çorba kâsesinde düşlerinin çorbasını bulacağına inanıyor ve yeni kâseleri denemekten yılmıyor, bense bir kâsenin bile kapağını açamıyorum, çünkü içindeki çorbanın soğuk olacağına inanıyorum. Bu yüzden yalnız, canavar sütüyle karıştırılmış ve ancak hayal edilebilecek bir şekerle tatlandırılmış büyük, çorba dolu kâselerin düşünü görüyorum. O, düşlerinin tadına bakıyor Ana, Tanrı yardımcım olsun, bense bakmaya korkuyorum.</p>

  <p>O konuşurken karısı sabırsızlanıyordu. Biraz öfkeyle bağırdı :</p>

  <p>— Robert! Ne zaman bir yıkımla veya zorunlukla ya da kederle karşılaşsak, hemen sözcüklerin arkasına gizleniyorsun. İşte sana bir görev düşüyor şimdi! Bu çocuk çok genç. Denizlerin ötesinde korkunç yerler var ve kış bastırmak üzere. Kışın soğuk alıp hastalanacağından, öleceğinden hiç kuşkum yok. Ayakları ıslanınca nasıl hemen hastalandığını biliyorsun. Bu çiftlikten ayrılamaz, anlıyor musun?</p>

  <p>“Ne çeşit insanlarla konuşacağım, bunların ona ne saçmalıklar, ne kötü şeyler anlatacaklarını nerden bilebilirsin? Dünyanın ne kadar kötü olduğunu düşünüyorum. Papaz hemen her pazar bundan sözetmiyor mu? “Dünya gizli tehlikeler ve tuzaklarla dolu” demiyor mu? Gerçekten de öyle. Sen de burada durmuş bir şey yapacak yerde çorba üzerine saçma sözler söylemekle yetiniyorsun. Ona engel olmalısın.”</p>

  <p>Ama Robert sabırsızlıkla karşılık verdi:</p>

  <p>— Sana göre o, geceleri dualarım söylemesi için uyarılacak ve kırlara çıktığı vakit ceketi giydirilecek bir küçük çocuk. Onun cilâlanmış çelik yönünü benim gibi sezemedin. Evet, sana göre çenesindeki o kararlı ifade bir dikbaşlı çocuğun geçici inatçılığının ifadesinden başka bir şey değil; ama ben biliyorum; sana da hiç de kıvanç duymayarak şunu söylüyorum ki, bizim oğlumuz büyük bir adam olacak, çünkü, evet çünkü pek zeki değil. Gözü ancak bir tek şeyi görüyor. Sana düşlerini gerçekleştirmek istediğini söylemiştim; iradesinin şaşmaz okları her düşünü bulacak. Bu çocuk hangi hedefe ulaşmak isterse hepsine ulaşacak; çünkü kendisininkinden başka hiç bir düşünce, hiç bir mantık kabul etmiyor. Gelecekteki başarısından dolayı da onun hesabına Merlin’in bir zamanlar anlatmış olduğu bir şey yüzünden, üzülüyorum. Bak, çenesinde nasıl, granit gibi sert bir ifade var Ana, çenesini sıkarak şakak kaslarını nasıl oynatıyor?</p>

  <p>Kadın kararlı bir sesle:</p>

  <p>— Gitmemeli, dedi ve dudaklarını sıktı.</p>

  <p>Robert sözlerine devam etti:</p>

  <p>— Bak, Ana, sen de biraz Henry’ye benziyorsun, kendininkinden başka hiç bir düşüncenin varlığını benimseyemiyorsun. Ama gitmesine engel olamam, çünkü onun ceketinin altına gizlediği bir parça peynir ekmekle ve yüreğinde bir haksızlığa uğramış olmanın verdiği acıyla gece kaçıp ıssız karanlıklara karışmasına gönlüm razı olmuyor. Gitmesine izin veriyorum. Hatta, eğer istiyorsa gitmesine yardımcı da olurum. İşte o zaman, eğer oğlumu yanlış anladımsa, hiç kimsenin korkaklığından söz etmeyeceğini umarak gizlice geri dönecektir.</p>

  <p>Morgan Ana, “Saçma!” dedi ve işine devam etti. Bu konuyu, inanmamakla uzaklaştıracaktı. İnanmamak yoluyla az şey mi unutturmuştu! Yıllardan beri Robert’in vahşi düşüncelerini ağır bir mantık saldırısıyla yenmişti; askerleri sadece saldırır ve Roberti çaresiz duruma düşürürlerdi. Bundan sonra Robert daima yorgun, geri çekilir ve bir süre gülümseyerek otururdu. Bu kez de her zaman olduğu gibi ergeç aklını başına toplayacağından emindi.</p>

  <p>Robert güçlü, esmer elleriyle bir gül fidanının çevresindeki toprağı kabartıyordu. Parmakları kara, özlü toprağı kaldırıyor, sonra tekrar yerine koyarak yavaşça vurup düzeltiyordu. Arasıra fidanın kurşuni gövdesini büyük bir sevgiyle okşuyordu. Uyuyacak bir kimsenin üzerini örter ve rahatlığından emin olmak için koluna dokunur gibiydi.</p>

  <p>Hava açıktı; kış bir adım gerilemiş ve rehin aldığı küçük, parlak güneşi dünyaya geri vermişti. Genç Henry gelip duvarın kenarındaki karaağacın yanında durdu; ağaç, rüzgârları bağrına basmaktan ıslanıp kirlenmiş, yapraklarını dökmüş, incelmişti.</p>

  <p>Robert nite bir sesle sordu:</p>

  <p>— Sana söylediğimi yaptın, düşündün, mü?</p>

  <p>Henry yerinden sıçradı. Toprağa tapıyormuş gibi diz çökmüş olan adamın, gelişini farkettiğini bilmiyordu; halbuki oraya farkedilmek için gelmişti.</p>

  <p>— Evet baba, dedi, düşünmemek olası mı?</p>

  <p>— Düşüncelerin seni buraya bağlayabildi mi? Kalıyor musun?</p>

  <p>— Hayır baba, kalamıyorum.</p>

  <p>Babasının kederi onu da kederlendirmişti. Buna, neden olduğu için kendisini hain ve alçak buluyor fakat gitme özlemi gene de yüreğini kemiriyordu.</p>

  <p>Robert yalvarır gibi sordu:</p>

  <p>— Öyleyse, Kayalığın tepesine çıkıp Merlin ile konuşacak mısın? Söylediklerini büyük bir dikkatle dinleyecek misin?</p>

  <p>— Şimdi çıkacağım oraya.</p>

  <p>— Fakat Henry öğle oldu, yol da uzun. Yarın gidersin.</p>

  <p>— Yarın yola çıkmalıyım, baba.</p>

  <p>Yaşlı Robert’in eli yavaşça yere kaydı ve gül fidanının dibindeki kara toprak üzerinde, yarı açık, kaldı.</p>
</body>
</html>
