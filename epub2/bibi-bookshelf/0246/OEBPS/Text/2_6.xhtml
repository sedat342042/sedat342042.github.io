<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">VI</p>

  <p>Sıcak Tropik ülkesine Noel geldi, Henry’nin kölelikte geçirdiği dördüncü Noel. James Flower ona renkli iple bağlanmış küçük bir kutu verdi:</p>

  <p>— Benim Noel armağanım, dedi.</p>

  <p>Henry paketi çözerken gözleri sevinçle parlıyordu adamın. Küçük, tik ağacından yapılmış bir kutuydu bu ve içinde, kırmızı ipek astarın üzerinde köleliğinin yırtılmış parçaları duruyordu. Henry kâğıt parçalarını kutudan alıp uzun uzun baktı, sonra kararsız bir gülüşle gülerek başını eller arasına aldı.</p>

  <p>Çiftlik sahibi :</p>

  <p>— Artık köle değil, benim oğlumsun, dedi. Artık benim, kimsenin bilmediği şeyler öğrettiğim oğlumsun. Sana daha çok, çok şeyler öğreteceğim. Hep burada yaşayacak ve akşamları başbaşa konuşacağız.</p>

  <p>Henry başını kaldırdı:</p>

  <p>— Oh, yapamam, kalamam ben. Korsanlığa çıkmalıyım.</p>

  <p>— Kalamaz mısın? Ama, Henry, yaşantımızı tasarladım bile. Beni burada yalnız bırakamazsın ki!</p>

  <p>— Efendim, dedi Henry, mutlaka korsanlığa çıkmam gerekiyor. Bu yaşıma değin tek amacım bu oldu. Gitmeliyim efendim.</p>

  <p>— Ama Henry, sevgili Henry, eğer benimle kalırsan çiftliğimin yarısı senin olacak, öldüğümde de tamamı.</p>

  <p>Delikanlı bağırdı:</p>

  <p>— Olamaz bu. Gitmeli, kendime bir isim, bir ün yapmalıyım. Ben çiftçi olarak yaşayamam, alınyazımda yazılı değil bu. Efendim, kafamda düşüne düşüne kusursuz hale getirdiğim tasarılarım var. Onların gerçekleşmesine de hiç bir şey engel olamaz.</p>

  <p>James Flower koltuğunda iki büklüm oldu :</p>

  <p>— Sensiz burası çok ıssız kalacak. Sensiz ne yapacağımı düşünemiyorum bile.</p>

  <p>Henry’nin aklına geçmişi, Robert’in ateş karşısında gülümseyerek aynı sözleri söylediği dakikalar geliverdi birdenbire :</p>

  <p>“— Burası sensiz çok ıssız kalacak, oğlum. —Annesi acaba hâlâ soğuk, dimdik ve sessiz oturuyor mu, diye kendi kendine sordu. Herhalde kendini toparlamış olmalıydı, insan her zaman, çok korktuğu şeyleri zamanla unuturdu. Sonra da, gideceğini söylediği zaman kulübesinde korku içinde ağlayacak olan küçük Paulette geldi aklına.</p>

  <p>— Küçük bir köle kız var, dedi. Küçük Paulette. Onu korumama aldım. Eğer şimdiye dek sizi memnun edebildimse, benim hatırım için bir şey yapar mısınız, ne olur? Onu hep, hep evde tutun ve tarlalara hiç göndermeyin, kırbaçlatmayın, zencilerle çiftleştirmeyin. Bunları benim için gerçekten yaparsınız değil mi?</p>

  <p>James Flower :</p>

  <p>— Elbet yaparım, dedi. Ama seninle geçirdiğimiz günler çok tatlı günlerdi, akşamları senin sesini dinlemek çok hoştu. Şimdi ben akşamları ne yapacağım? Yerini hiç kimse alamaz, çünkü sen gerçekten benim oğlum oldun. Burası sensiz çok yalnız kalacak, oğul.</p>

  <p>Henry:</p>

  <p>— Hizmetinizde çalışmamın karşılığı, o sözünü ettiğiniz akşamlar süresince bana verdiğiniz, kulaklarımı doldurduğunuz bilgilerle fazlasıyla ödendi. Ben de sizi özleyeceğim efendim, anlatamayacağım kadar arayacağım sizi. Ama anlıyorsunuz değil mi? Korsanlığa çıkmalı ve bir İspanyol kentini ele geçirmeliyim; insan özenle hazırlanır, elindeki olanakları değerlendirir, adamlarını iyi tartarsa bu işin kolayca yapılabileceği düşüncesi içimde yer etmiş bulunuyor bir kez. Eski savaşları inceledim; kendime ille de bir isim yapmalı, servet sahibi olmalıyım. O zaman, insanların hayranlığını uyandırabildiğim zaman, belki de size dönerim efendim ve akşamları oturup konuşuruz. Paulette için dileğimi unutmayacaksınız değil mi?</p>

  <p>Çiftlik sahibi sordu :</p>

  <p>— Kim Paulette?</p>

  <p>— Şey, demin sözünü ettiğim köle kız. Onu hiç öteki kölelere katmayın, çünkü çok hoşlanıyorum ondan.</p>

  <p>— Ah, evet! Anımsadım! Ya şimdi nereye gidiyorsun Henry?</p>

  <p>— Jamaica’ya. Amcam orada, Port-Royal’de uzun bir süreden beri vali muavinliği yapıyor. Ama onu hiç görmedim, şey, çünkü ben zorunlu çalıştırılan biriydim, o ise bir kişizadedir. Elimde babamın bana yıllarca önce verdiği, ona yazılmış bir mektup var. Belki de korsanlık yapmam için bir gemi almama yardımcı olur.</p>

  <p>Çiftlik sahibi umutla atıldı:</p>

  <p>— Ben senin gemi almana yardım ederim. Bana çok iyi davrandın, beni çok memnun ettin çünkü.</p>

  <p>Henry’yi bir çeşit utanç duygusu kaplamıştı, aklına yatağının altındaki, sandıkta parlayan bir yığın altın para, bin altından fazla para gelivermişti birdenbire.</p>

  <p>— Hayır, dedi. Hayır; sizin öğrettiklerinizle ve bana ettiğiniz babalıkla paradan çok daha fazla şeyler almış bulunuyorum sizden.</p>

  <p>Artık gidiyordu ya, Henry bu kırmızı suratlı, dalgın adama zamanla bağlandığını, onu sevdiğini anlamıştı.</p>

  <p>Güçlü, gövdeleri pırıl pırıl zenciler kayığın küreklerine asılıyorlardı. Kayık demirli bir gemiye, Gine’den adalara zenci köle taşıyan bir gemiye doğru uçar gibi gidiyordu. James Flower, kayığın kıç tarafında, sessiz, yüzü kıpkırmızı oturuyordu. Gemiye yaklaştıkları zaman başını kaldırdı ve Henry’ye yalvarır gibi:</p>

  <p>— Raflarda hiç okumadığın kitaplar var, daha dedi.</p>

  <p>— Bir gün geri geleceğim ve onları okuyacağım.</p>

  <p>— Aklımda sana hiç söylemediğim şeyler var, oğul.</p>

  <p>— İnsanların hayranlığını kazandığım zaman size dönerim, bana onları anlatırsınız.</p>

  <p>— And içiyor musun?</p>

  <p>— Şey, evet, and içerim.</p>

  <p>— Peki bu işleri başarman ne kadar sürecek Henry?</p>

  <p>— Bilemem; bir yıl, belki on, belki de yirmi. Çok büyük bir ün yapmalıyım.</p>

  <p>Henry gemiye tırmanıyordu.</p>

  <p>— Akşamları çok yalnız kalacağım oğul.</p>

  <p>— Ben de öyle efendim! Bakın, yola çıkıyoruz! Hoşça kalın efendim. Paulette’i unutmayacaksınız, değil mi?</p>

  <p>— Paulette? Paulette? Ah, evet anımsadım.</p>
</body>
</html>
