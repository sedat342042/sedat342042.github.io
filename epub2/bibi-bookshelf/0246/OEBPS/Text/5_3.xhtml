<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">III</p>

  <p>Sir Henry Morgan Port Royal’de yargıç kürsüsünde oturuyordu. Önünde, yerde, güneş ışınlarından beyaz bir sütun kör edici bir mezar gibi uzanıyordu. Odada bir sinekler orkestrası sıkıntı senfonisi çalmaktaydı. Danışma kurulu üyelerinin aynı tonda çıkan sesleri, vızıldayan orkestra yanında, ancak daha yüksek perdeden ses veren çalgılar gibiydi. Mahkeme görevlileri uykulu uykulu dolaşıyor ve dâvâlar birbirini kovalıyordu.</p>

  <p>— Ayın onbeşiydi Lord Cenapları, Williamson Cartright, çiftliğine, ağacın anlatıldığı gibi durup durmadığını, kendi gözüyle görmeye gitmişti. Oradayken...</p>

  <p>Dava tekdüze sonucuna ulaştı. Sir Henry geniş masasının ardında uykulu uykulu kıpırdandı. Muhafızlar içeriye eski yelken parçalarıyla giyinmiş asık suratlı bir serseriyi getirmişlerdi.</p>

  <p>— Lord Cenapları suçu filâncadan dört bisküviyle bir ayna çalmak.</p>

  <p>— Kanıt?</p>

  <p>— Suçüstü yakalandı Lord Cenapları.</p>

  <p>— Dört bisküviyle bir ayna çaldın mı, çalmadın mı?</p>

  <p>Sanığın yüzü daha da asıldı:</p>

  <p>— Onlara söyledim.</p>

  <p>Muhafız hatırlattı:</p>

  <p>— Lord Cenapları.</p>

  <p>— Lord Cenapları.</p>

  <p>— Bunları niçin çaldın?</p>

  <p>— Benim olsun istedim.</p>

  <p>— Lord Cenapları de.</p>

  <p>— Lord Cenapları.</p>

  <p>— Ne yapmak için istedin?</p>

  <p>— Bisküvileri yemek için istedim.</p>

  <p>— Lord Cenapları.</p>

  <p>— Lord Cenapları.</p>

  <p>— Ya aynayı?</p>

  <p>— Aynayı da kendime bakmak için istedim.</p>

  <p>— Lord Cenapları.</p>

  <p>— Lord Cenapları.</p>

  <p>Adamı cezaevine götürdüler. Bu kez de muhafızlar zayıf, soluk benizli bir kadını getirmişlerdi.</p>

  <p>— Sokak kadınlığından ve nefsine hâkim olamamaktan sanık, Lord Cenapları.</p>

  <p>Sir Henry öfkeyle :</p>

  <p>— Nefsine hâkim olamamak yasaya aykırıdır, dedi. Ama insanları sokak kadınlığından dolayı ne zamandan beri cezalandırır olduk?</p>

  <p>— Lord Cenapları, bu kadının durumu... Halkın sağlığı gerektiriyor... Davanın anlaşılacağını sanmıştık da..</p>

  <p>— Ha, evet anlıyorum. İçeri tıkılmalı. Çabuk alın götürün onu.</p>

  <p>Kadın küskün, ağlamaya başladı.</p>

  <p>Sir Henry alnını ellerine dayadı. Bundan sonra getirilen sanıklara başını kaldırıp bakmadı:</p>

  <p>— Suçları açık denizde korsanlık Lord Cenapları; Kral’ın barajını bozmaya kalkışmak; dost bir ulusla savaşmak.</p>

  <p>Sir Henry sanıklara bir göz attı. Biri gözlerinde korku okunan toparlak, kısacık bir adam, öteki tek kolu gitmiş sıska, sinirli herifin biriydi.</p>

  <p>— Sanıklar aleyhindeki kanıtlar nedir?</p>

  <p>— Beş tanık var Lord Cenapları.</p>

  <p>— Öyle mi? Savunmanızı yapın!</p>

  <p>Uzun boylu adam kolunu arkadaşının omuzlarına dolamıştı.</p>

  <p>— Suçlu olduğumuzu kabul ediyoruz, Lord Cenapları.</p>

  <p>Sir Henry şaşkın bağırdı:</p>

  <p>— Suçlu olduğunuzu kabul mü ediyorsunuz? Hiç bir korsan suçluluğunu kabul etmez. Bu görülmemiş bir şey.</p>

  <p>— Suçlu olduğumuzu kabul ediyoruz, Lord cenapları.</p>

  <p>— Peki ama niçin?</p>

  <p>— Elli kişi bizi korsanlık ederken gördü Lord Cenapları. Elli kişinin sözlerini yadsımaya kalkışarak niçin zamanınızı alalım? Hayır, biz razıyız Lord Cenapları. Ne son davranışımız için pişmanız, ne de yaşamdan yakınıyoruz. —İncecik, tel gibi kolu arkadaşının küçük, yuvarlacık bir fıçıya benzeyen gövdesine daha sıkı sarıldı.</p>

  <p>Henry bir süre hiç konuşmadan oturdu. Sonunda yorgun gözlerini kaldırarak:</p>

  <p>— Sizi asılmaya mahkûm ediyorum, dedi.</p>

  <p>— Asılmaya mı Lord Cenapları?</p>

  <p>— Ölünceye dek boynunuzdan asılmaya.</p>

  <p>— Değişmişsiniz, efendim.</p>

  <p>Sir Henry birden şaşırarak eğildi, sanıklara dikkatle baktı. Sonra gülümsedi. Alçak sesle:</p>

  <p>— Evet, dedi, değiştim. Sizin tanıdığınız Henry Morgan, size ölüm cezası veren Sir Henry Morgan değil. Artık vahşetle değil de soğukkanlılıkla adam öldürüyorum; çünkü öldürmem gerekiyor. —Sesini yükseltti.— Mahkeme salonu boşaltılsın. Ama kapıları tutun! Tutuklularla gizli konuşmak istiyorum.</p>

  <p>Yalnız kaldıklarında söze başladı:</p>

  <p>— Değiştiğimi ben de pek iyi biliyorum. Ama sizin gözle gördüğünüz değişiklik nedir?</p>

  <p>Burgonya’lılar birbirlerine baktılar:</p>

  <p>— Sen konuş, Emil.</p>

  <p>— Şu bakımdan değişmişsiniz, efendim. Eskiden ne yaptığınızı bilirdiniz. Kendinize güvenirdiniz.</p>

  <p>Öteki söze karıştı:</p>

  <p>— Evet, öyle. Artık bilmiyorsunuz, kendinize güveniniz yok. Eskiden bir tek adamdınız. Bir tek adama inanılabilir. Ama şimdi birkaç adam olmuşsunuz. Birine inansak da ötekilerden korkmamız gerekir.</p>

  <p>Sir Henry güldü:</p>

  <p>— Bu az çok doğru. Benim suçum değil ama doğru. Uygarlık bir kişiliği parçalıyor; parçalanmaya yanaşmayan topun ağzına gidiyor.</p>

  <p>Antoine öfkeyle mırıldandı:</p>

  <p>— Uygarlığı unuttuk biz. Anamız sayesinde.</p>

  <p>— Sizleri asmak yazık.</p>

  <p>— Ama bizi asmak ille de gerek mi efendim? Kaçamaz veya bağışlanamaz mıyız?</p>

  <p>— Hayır, asılmanız gerekiyor. Üzgünüm ama böyle olması gerekiyor. Görevim gerektiriyor bunu.</p>

  <p>— Ama, ya dostlarınıza karşı göreviniz efendim? Sizinle birlikte silâh taşımış, kanlarını sizinkine karıştırmış adamlara karşı göreviniz?</p>

  <p>— Dinle “Öteki Burgonya’lı”, iki tür görev vardır, Fransa’yı anımsarsan bunu sen de bilirsin. Sen bir tür görevin sözünü ediyorsun, daha zayıf olanının. Öteki dev göreve, savsanamayacak olan göreve gösteriş görevi de denilebilir. Sizi korsan olduğunuz için asmıyorum, korsanları asmam benden beklendiği için asıyorum. Sizin için üzülüyorum. Sizi ceplerinize birer törpü koyup hücrelerinize öyle göndermek isterdim, ama bunu yapamam. Benden bekleneni yaptığım sürece Yargıç olarak kalacağım. Herhangi bir nedenle değiştiğim zaman beni de asabilirler.</p>

  <p>— Evet, öyle efendim, anımsıyorum. —Korku içinde tir tir titreyen arkadaşına döndü.— Görüyor musun Emil, durum böyle işte. Bunu bize söylemekten hoşlanmıyor, çünkü üzüntü duyuyor. Belki de böylelikle yapmış olduğu veya başaramadığı bir işten dolayı kendini cezalandırıyor. Belki de Chagres’i hatırlıyor, Emil.</p>

  <p>Sir Henry heyecanla öne doğru eğildi:</p>

  <p>— Chagres mi? Söyleyin, ben gittikten sonra neler oldu? Anlatın bana.</p>

  <p>— Dünyada pek az kimsenin lânetlendiği kadar lânetlendiniz efendim. Adamların kafalarında işkenceden geçirildiniz. Yüreğinizle kendilerine şölen çektiler, ruhunuzu cehenneme gönderdiler. Bu sahneden ben pek hoşlanmadım; oradaki her adamın size söverken, sizi kıskandığını da biliyordum. Sizinle övünç duyuyordum efendim.</p>

  <p>— Sonra dağıldılar mı?</p>

  <p>— Dağıldılar ve öldüler, zavallı çocuklar.</p>

  <p>— Her neyse, gene de o zavallı çocukların ellerine düşmek istemezdim. Anlatın bana. —Sir Henry’nin sesine bir canlılık gelmişti.— Panama’yı anlatın bana. Oraya gittik, değil mi? Gerçekten Panama’yı ele geçirdik, yağma ettik ve sizleri ben götürdüm oraya, değil mi?</p>

  <p>— Evet, öyle oldu. Büyük bir savaş ve bir vurgun okyanusuydu o. Ama ikincisini ne de olsa siz bizden iyi bilirsiniz.</p>

  <p>— Kimi zaman, şu gövdenin Panama’ya gittiğinden bile kuşkuya düşüyorum. Şu kafanın gitmediğine ise kuşkum yok. Sizinle kalmak, o eski zamanları konuşmak isterdim, ama karım beni bekler. Öğle yemeğine gecikecek olursam hemen haber gönderir —Şakayla karışık, sordu.— Ne zaman asılmak istersiniz?</p>

  <p>Burgonya’lılar başbaşa vermiş, fısıldaşıyorlardı :</p>

  <p>— Ah, gene şu “asılmak” lâfı. Ne zaman mı asılmak isteriz? Ne zaman olursa efendim. Sizi sıkıntıya sokmak istemeyiz, eğer diretiyorsanız, bir ip ve bir cellat ne zaman bulunursa. —Antoine masaya yaklaştı.— Emil size son bir armağan vermek istiyor. Karınız için bir armağan bu, sadece öyküsünün bile değer kazandıracağı bir armağan... Emil bunu sonuna dek en değerli şeyi olarak sakladı ve bu tılsımdan öylesine bir verim topladı ki. Gerçekten tılsımlı bir şeydi bu. Ama Emil onun görev süresinin artık bitmesi gerektiğini düşünüyor efendim. Bu çareye başvurmakla da, bu incinin yol açtığı olaylara bir son verebileceğini sanıyor. Emil yazık ki artık onu kullanamayacak. Emil, Lady Morgan’ın elini öpüyor, saygılarını ve en seçkin beğeni duygularını sunuyor. —Masanın üzerine bir pembe inci bıraktı ve hemen dönüp uzaklaştı.</p>

  <p>Tutuklular çıkarıldıktan sonra Sir Henry kürsüde oturup inciyi seyretti. Sonra onu cebine koydu, sokağa çıktı. Basık, beyaz Vali Yardımcısı Sarayına geldi. Burası tıpkı Sir Edward’ın bıraktığı gibiydi. Bir köşesi bile değişse Lady Morgan rahat edemezdi. Henry ile kapıda karşılaştı.</p>

  <p>— Vaughn’lara yemeğe çağrılıyız. Şu arabacıyla ne olacak halim? Sarhoş. Size kaç kez dolabınızı kilitlemenizi söyledim, beni dinlemediniz. Gizlice eve girmiş, rafınızdan bir şişe almış. Evet evet böyle yapmış olmalı.</p>

  <p>— Avucunuzu açın sevgilim. Size armağanım var.</p>

  <p>Pembe inciyi avucuna bırakıverdi.</p>

  <p>Karısı bir an pembe yuvarlağa bakakaldı, yüzü zevkten kızardı, sonra kuşkuyla kocasına :</p>

  <p>— Ne işler çeviriyordunuz? diye sordu.</p>

  <p>— Ne işler mi çeviriyordum? Yargıçlık yapıyordum elbet.</p>

  <p>Kadının yüzü aydınlandı:</p>

  <p>— Sanırım bunu mahkemede aldınız! Biliyorum! Dün geceki hoşnutsuzluğumdan kuşkulandınız. Gerçeği söylemek gerekirse zil zurna olmuştunuz; herkes bakıyor, fısıldaşıyordu. Bir söz bile söylemeyin. Ben onları da, sizi de gördüm. Şimdi de bu yüzden bana rüşvet vermek istiyorsunuz.</p>

  <p>— Hoşnut kalmadığınızı mı anladım? Sevgilim eve dönerken anlamıştım bunu, buraya geldikten sonra da hemen hemen gece boyu öyleydiniz. Haklıydınız da. Ama size inci konusunda gerçeği söyleyeceğim.</p>

  <p>— Gerçeği söyleyeceksiniz, çünkü beni kandıramayacağınızı biliyorsunuz Henry. En ufak düşüncenizi bile anlamadığım inancından ne zaman vazgeçeceksiniz?</p>

  <p>— Ama sizi kandırmaya çalışmadım ki. Bana zaman bırakmadınız.</p>

  <p>— Gerçeği söylemek daha çok zaman almaz ki...</p>

  <p>— Elizabeth, ne olur beni dinleyin. Bu sabah iki korsanı yargıladım, bunu bana onlar verdi.</p>

  <p>Kadın kendine güvenli, gururlu bir gülümseyişle sordu:</p>

  <p>— Onlar mı verdi? Niçin? Salıverdiniz mi onları? Salıverdiniz galiba. Kimi zaman düşünüyorum da, ben olmasaydım siz hâlâ korsanlar arasında bulunacaktınız. Sizi bugünkü durumunuza getirenin, bir kişizade ve bir centilmen yapanın ben olduğumu gerçekten hiç bir zaman anlamamış gibisiniz Henry. Siz kendinizi bir korsan yapabildiniz ancak. Ama söyleyin bana, korsanları salıverdiniz mi?</p>

  <p>— Hayır ölüm cezası verdim.</p>

  <p>— Ah! öyleyse niçin bu inciyi size verdiler?</p>

  <p>— Sevgilim, bana verdiler, çünkü başka hiç bir şey yapamazlardı onu. Cellâda sunabilirlerdi ama insan boynuna ip geçiren adama inci sunmaktan hoşlanmayabilir. Bir insanın cellâdıyla ahbaplık kurması olanaksızdır. Bu yüzden onu bana verdiler ve ben... —Geniş, saf bir sırıtışla ekledi— onu size veriyorum, çünkü sizi seviyorum.</p>

  <p>— Peki öyleyse.. korsanlar konusunda gerçeği kolaylıkla öğrenebilirim. Sizin sevginize gelince, gözüm üzerinizde olduğu sürece seversiniz beni, çok değil. Sizi çok iyi tanırım. Ama asıldıklarına sevindim. Lord Vaughn onların bizim için bile büyük tehlike olduklarını söylüyor. Her an İspanya ile savaşmaktan vazgeçip bize cephe alabileceklerini söylüyor. Olabildiğince çabuk öldürülmeleri, köklerinin kazınması gereken acımasız köpekler olduklarını söylüyor. Ne zaman, onlardan biri ortadan kalksa, kendimi biraz daha güvenlikte buluyorum.</p>

  <p>— Ama sevgilim, Lord Vaugh korsanlar konusunda hiç bir şey bilmez, bense...</p>

  <p>— Henry, bin tane işim olduğunu bildiğiniz halde beni niçin burada lâfa tutuyorsunuz? Sizin istediğiniz kadar boş zamanınız olduğundan, benim de avareliğinize katılmamı arzuluyorsunuz. Şimdi ne olur şu arabacıyı görün; eğer bu uygunsuz hali sürüp giderse son derece utanılacak duruma düşeceğim: Onun üniforması Jacob’a hiç uymaz. Sarhoş olduğunu söyledim mi size? Onu suda boğmanız pahasına bile olsa bu gece için ayıltmalısınız. Şimdi, acele edin. Dimdik oturabileceğini öğreninceye kadar içim rahatlamayacak. —Eve girmek üzere dönmüşken gene geldi yanağını öptü:</p>

  <p>— Gerçekten çok güzel bir inci, sağolun canım. Ama gene de Mösyö Banzet’ye götürüp değer biçtireceğim. Lord Vaughn’un sözlerinden sonra korsanlara olan inancım pek zayıfladı. Size inci yerine macun vererek rüşvet yedirmeye kalkışmış olabilirler de aradaki farkı anlamazsınız bile.</p>

  <p>Sir Henry ahırlara doğru yürüdü. Çok kez olduğu gibi, içinde hafif bir huzursuzluk vardı. Elizabeth onun içini dışını bildiğini sık sık söylerdi; buna karşın, kimi zaman onun kendisini belki de gerçekten tanıdığı gibi bir duyguya kapılıyordu. Bu, huzur kaçırıcı bir şeydi.</p>
</body>
</html>
