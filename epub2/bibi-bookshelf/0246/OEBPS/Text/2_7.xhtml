<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">VII</p>

  <p>Henry Morgan, Port Royal adlı İngiliz kentine geldi, eşyasını kumsalda bırakarak amcasını aramaya çıktı.</p>

  <p>Sokakta birine:</p>

  <p>— Vali yardımcısını nerede bulabilirim acaba? diye sordu.</p>

  <p>— Sarayı orada delikanlı, ama kendisi içerde mi bilmem.</p>

  <p>Sarayı! Tam, vatandan uzak resmî bir göreve atanmış Britanya kişizadesine yaraşır bir ad. Tıpkı Robert Morgan’ın anlattığı gibi Kardeşine yazdığı mektuplarda “Vali Yardımcısı Sarayı” başlığı bulunurdu. Henry sarayı gördü : alçak, pis, duvarları kireçle sıvanmış topraktan, damı gayet kötü döşenmiş kırmızı kiremitten bir evdi bu. Kapıda elinde kargı, cicili bicili giyinmiş bir nöbetçi vardı; kocaman, işe yaramaz silâhını önünde dimdik tutuyor, bu arada düşman sinek sürülerinin saldırısıyla yüzü acı içinde buruşuyordu.</p>

  <p>Henry yaklaşınca kargı hemen yolu kapattı.</p>

  <p>— Sir Edward Morgan’la görüşmek istiyorum.</p>

  <p>— Ekselâns’ı görüp de ne yapacaksın?</p>

  <p>— Şey, efendim, benim amcamdır da o, kendisiyle konuşmayı istiyorum.</p>

  <p>Asker kaşını çatıp ona kuşkuyla baktıktan sonra kargısına daha sıkı sarıldı. O zaman Henry çiftlikte aldığı dersleri anımsadı. Belki de bu adamın, kırmızı ceketinin cakasına rağmen, bir köle yanı vardı.</p>

  <p>— Çekil yolumdan Allahın belâsı herif, diye bağırdı. Çekil yolumdan yoksa astırırım seni.</p>

  <p>Adam korkusundan az kalsın silâhını düşürecekti:</p>

  <p>— Başüstüne efendim, hemen haber göndereyim efendim.</p>

  <p>Böyle diyerek küçük bir gümüş düdüğü çaldı, kapıya gelen yeşil dantelli giysili uşağa :</p>

  <p>— Bu genç efendi, Ekselans ile görüşmek istiyor, dedi.</p>

  <p>Henry çepeçevre mat altınla işlenmiş kalın kurşuni perdelerin kararttığı bir odaya alındı. Duvarlarda, siyah çerçeveler içinde üç donuk portre asılıydı; tüylü şapkalı, kılıçların yatay tuttukları için kaskatı, ince kuyruklar gibi duran iki atlıyla, saçları pudralı ve omuzlarıyla göğsünün yarısını açık bırakan ipekli elbise giymiş sevimli bir kadın...</p>

  <p>Perdeyle örtülü kapının ardında bir yerden ağır ağır çalınan bir harp’in belli belirsiz tıngırtısı geliyordu. Uşak, Henry’nin mektubunu alıp onu yalnız bıraktı.</p>

  <p>Henry kendini gerçekten de çok yalnız buldu. Soğuk, herşeyi dikkatle ayrılmış bir saç gibi özenli bir evdi burası. İnsanın duvarlardaki resimlerde bile terbiyeli bir küçümseme bulunduğunu sezmemesi olanaksızdı. Kapıdaki perdelere Britanya armaları işlenmişti; bir kanatta kalkanın yarısını tutan aslan, öteki kanatta diğer yarıyı tutan ünikom (tek boynuzlu at)... Perdeler dümdüz kapandığı zaman arma tamamlanıyordu. Henry, bu odada amcasından korkmaya başladı.</p>

  <p>Ama Sir Edward göründüğü zaman tüm bu düşünceler aklından siliniverdi. Anımsadığı biçimiyle babasıydı karşısındaki, gene de hiç bir zaman babası olamazdı. Yaşlı Robert böyle, kirpik gibi bir bıyık asla bırakmazdı ve Robert’in yaşamında hiç bir şey dudaklarını, bıyığı gibi ince görününceye dek sıkmasına neden olamazdı. İki kardeş, belki doğduklarında bir elmanın iki yarısı gibi birbirlerine benziyorlardı, ama her ikisi de kendi ağzını kendi yaratmıştı.</p>

  <p>Robert doğru söylemişti; bu adam onun çalımlı bir eşiydi. Ama Sir Edward gülünç bir rol verildiği halde gene de kendi rolünü birinci plâna çıkartıp bütün öteki rolleri gereksiz kılan bir oyuncuya benziyordu. Yakası ve kol yenleri dantelli mor ceketi, uzun, kurşuni ipekten kın içinde ince bir kalem gibi duran kılıcı, kurşuni ipek çoraplan ve üzerinde kurdeleden fiyonklar bulunan yumuşak kurşuni ayakkabıları Henry’nin gözüne şıklığın en yüksek derecesi gibi göründü. Kendi giysileri onunkinin yanında pek acınası kalıyordu.</p>

  <p>Amcası gözlerini dikmiş ona bakıyor, Henry’nin konuşmaya başlamasını bekliyordu. Henry, sadece:</p>

  <p>— Ben Henry Morgan’ım efendim, Robert’in oğlu, dedi.</p>

  <p>— Öyle olduğunu görüyorum. Bir benzerlik, hafif bir benzerlik var. Size nasıl bir yardımım olabilir?</p>

  <p>— Şey, bilmiyorum. Sizi ziyarete gelmek ve varlığımdan haberdar etmek istedim sadece.</p>

  <p>— Çok nazik bir hareket bu, çok nazik.</p>

  <p>Bu hemen hemen aşağılama dolu nezaket havası içinde lâf açmak pek güçtü. Henry sordu;</p>

  <p>— Evden ayrılalı beş yıl oluyor, ailemden hiç haber aldınız mı bu arada?</p>

  <p>— Beş yıl demek! Peki bu süre içinde ne yapıyordunuz bakalım?</p>

  <p>— Zorunlu çalıştırılan biriydim efendim. Ama, annem, babamdan haber...</p>

  <p>— Anneniz öldü.</p>

  <p>Henry bir fısıltı halinde yineledi :</p>

  <p>— Annem öldü demek.</p>

  <p>Ayrılışından hemen sonra mı öldüğünü sordu kendi kendine. Gerçi çok acı duymadı ama sözcükler kulağına öylesine korkutucu, öylesine kesin şeyler gibi geliyordu ki. Bu, bir daha asla geri dönmeyecek bir şey, bir sondu. “Annem ölmüş” diye mırıldandı:</p>

  <p>— Peki, ya babam?</p>

  <p>— Babanızın da gül bahçesinde garip şeyler yaptığı çalındı kulağıma. Rhys efendi yazmıştı. Çiçekleri kopartıp şaşkın biri gibi havalara atıyormuş. Toprak gül yapraklarıyla örtülüyor, komşular çevreden seyredip ona gülüyorlarmış. Robert zaten normal bir insan değildi; hatta hiç bir zaman aklı tümüyle başında olmadı. Yoksa Birinci James döneminde çok ilerliyebilirdi. Onun bir gün mutlaka bir bahtsızlığa uğrayacağını düşünmüştüm. Saygı gösterilmeğe değer hiç bir şeye saygı duymuyordu çünkü... Bunu niçin ortada, herkese alay konusu olacak şekilde yapıyor? Akrabalarını da gülünç duruma düşürüyor böylece.</p>

  <p>— Gerçekten onun deli olduğuna inanıyor musunuz Amca?</p>

  <p>Sir Edward:</p>

  <p>— Bilmiyorum, dedi. —ve biraz sabırsızlıkla ekledi— Sadece Rhys Efendi’nin mektubunu anlattım size. Görevim gereği, boş varsayımlarla uğraşacak zamanım yok, hele havadan sudan konuşmaya, hiç yok.</p>

  <p>Sözcüklerin üzerine basa basa sözlerini tamamladı.</p>

  <p>Harp’in düzenli tıngırtısı durmuştu; kapının perdesi yana itildi, odaya ince bir kız girdi. Bu karanlık yerde kızın yüzünü görmek güçtü; güzel olmadığı, daha çok gururlu bir sevimliliğe sahip bulunduğu anlaşılıyordu. Elbiselerinin rengi donuktu, yüzü de sararmıştı. Saçı bile çok açık altın sarısı rengindeydi. Bütünüyle Sir Edward’ın sararmış, yorgun bir yansıması gibi duruyordu.</p>

  <p>Kız, Henry’yi orada görünce şaşırmıştı. Henry, Sir Edward’dan korktuğu gibi kızdan da çekindiğini anladı. Henry’ye, tiksinti verici, ama kesin nezaket kuralları yüzünden kenara itemediği bir yiyecekmiş gibi, baktı.</p>

  <p>Sir Edward kısaca:</p>

  <p>— Amcaoğlun Henry, dedi: ve anasız kızım Elizabeth.</p>

  <p>Sonra bu ilişkiden hiç bir yarar çıkmayacakmış gibi sinirli sinirli ekledi:</p>

  <p>— Sevgili kızım, biraz daha müziğe çalışsan nasıl olur?</p>

  <p>Kız, Henry’ye doğru hafif bir reverans yapar gibi oldu ve babasınınkine benzer bir sesle onu selâmladı:</p>

  <p>— Nasılsınız? Evet efendim, biraz daha çalışsam iyi olacak sanırım. Son parça zor ama güzel.</p>

  <p>Sonra perdenin ardında gözden yitti ve az sonra harpin alçak, falsosuz tıngırtısı yeniden duyuldu.</p>

  <p>Henry bu adamdan korkmasına rağmen tüm yürekliliğini topladı:</p>

  <p>— Sizinle görüşmek istediğim bir şey var. Korsanlığa çıkmak istiyorum Amca. Denize, topları olan büyük bir gemiyle açılmak istiyorum. Büyük bir ganimet ele geçirdikten, ün kazanıp çevreme çok sayıda adam topladıktan sonra yağma ve kurtarmalık için bir İspanyol kentini ele geçireceğim. İyi bir gemiciyim ben, Amca. Öyle sanıyorum ki tüm denizlerde dolaşabilirim. Çıkacağım seferi de en ufak ayrıntısına dek planlamış bulunuyorum. Eski savaşlar konusunda çok şeyler okudum. Korsanlar hiç bir zaman benim düşündüğüm gibi bir güç olamamışlardır. Oysaki ben onlardan ordular, donanmalar kurmak niyetindeyim Amca. Bir zaman gelecek ki tüm özgür Kıyı Kardeşliğinin başına geçeceğim, onları başa çıkılması zor, silâhlı bir güce dönüştüreceğim.</p>

  <p>“Tüm bunları uzun kölelik yıllarımda düşünüp tasarladım. Yüreğimde bu şeyleri başarmak için büyük bir özlem var. Tüm düşlerimin büyük bir ün ve büyük bir servetle sonuçlanacağına inanıyorum. Gücümü biliyorum. Yirmi yaşındayım; denizde birkaç yıl geçirdim; bin liram da var. Bana şimdi yardım edecek adamı —benimle ortak olacak kimse— zengin edeceğim. Bu işleri başaracağımdan öyle eminim, eminim ki.</p>

  <p>“Sizden amca, bin lirama kendime uygun bir gemi satın alacak ve komutam altında özgür, gözüpek adamları toplamama yetecek kadar para eklemenizi istiyorum. Eğer bana bin lira verirseniz sizi daha da zenginleştireceğime and içerim.”</p>

  <p>Harp sesi artık duyulmuyordu. Delikanlı, bu heyecanlı konuşmasına başlarken Sir Edward onu durdurmak için elini kaldırmıştı, ama sözcükler birbiri ardından sağanak gibi geliyordu. Harp susunca Sir Edward sıkıntıyla kapıya doğru baktı. Sonra yeniden Henry’ye döndü :</p>

  <p>— Sonu belirsiz serüvenlere yatıracak param yok benim, diyerek kesip attı. Boş lâfla geçirecek zamanım da yok. Vali birazdan benimle görüşmeye gelecek. Ama şu kadarını söyleyeyim ki sen, atılacağın serüvenlerin sonunda ipte can verecek yabanıl, başıboş bir delikanlıdan başka şey değilsin. Baban da senin gibi. Yalnız onun yabanıllığı aklında...</p>

  <p>“Sana şunu da söylemeliyim ki İspanya ile İngiltere şimdi barış halinde; gerçi pek iyi ilişkiler kurulmuş değil ama gene de barış var. Çapulculuğa çıkarsan ne kadar üzülürsem üzüleyim, seni cezalandırmak benim görevim olacak. Cumhuriyetçiler artık iktidarda değil; Cromwell’in ihmal ettiği o vahşiler de şimdi dikkatle izleniyor. Söylediklerimi aklından çıkartma : çünkü yeğenimi asmak istemem. Şimdi sana gerçekten güle güle demek zorundayım.</p>

  <p>Henry’nin gözlerine öfke yaşları doldu. Amcası:</p>

  <p>— Beni görmeye geldiğin için sana teşekkür ederim, dedi, güle güle!</p>

  <p>Sokakta Henry canı sıkkın yürüyordu, önünde, biraz ilerisinde, uzun boylu zenci hizmetçisiyle giden amcasının kızını gördü. Geride kalmak için yavaşladı, ama kız da yolda oyalanıyordu. Henry:</p>

  <p>“— Belki de benimle konuşmak istiyor,” diye düşünerek ona yetişmek için adımlarını sıklaştırdı. Karanlık odanın gizlemiş olduğu kızı görünce gözlerine inanamadı. En fazla on dört yaşında olabilecek, küçük bir kızdı bu.</p>

  <p>Yanına varınca Elizabeth başını kaldırıp ona baktı. Henry sordu:</p>

  <p>— Burada Antillerde sizi oyalayacak ilgi çekici şeyler bulabiliyor musunuz?</p>

  <p>Kız cevap verdi:</p>

  <p>— İstediğiniz kadar, epeydir buradayız, biliyorsunuz.</p>

  <p>Küçük şemsiyesiyle kölesinin koluna dokundu, onunla bir sokağa saptı; delikanlı arkasından şaşkın bakakaldı.</p>

  <p>Tiksindirici bir şeymiş gibi kendisinden kaçmaya çalışan bu kibirli akrabalarına karşı içinde acı duygular belirmişti. Onlara budala diyemiyordu; çünkü iyice etkilerinde kalmıştı. Kendini yapyalnız, çaresiz ve çok genç bulmasına yolaçmışlardı.</p>

  <p>Port Royal’in dar sokakları çamur gibi pislikle kaplanmış, arabalar ve sayısız çıplak ayak bu çamuru kalın bir sıvı haline getirmişti. Vali Yardımcısının Sarayı Whitehall’e ne kadar benziyorsa Port Royal de bir kente o kadar benziyordu. Sokaklar, çevresine kirli ahşap evler sıralanmış dar geçitlerden ibaretti. Her evin sokak üzerinde bir balkonu vardı; herkes balkonlarda oturmuş, geçerken Henry’ye bakıyordu; ilgiyle değil de hasta bir adamın tavanda dolaşan sinekleri seyredişi gibi bıkkınlıkla seyrediyorlardı onu.</p>

  <p>Bir sokakta, yalnız kadınlardan başka oturan yok gibiydi : zenci kadınlar, beyaz kadınlar, kurşuni kadınlar, çökük yanaklarına sıtma ateşi yerleşmiş kadınlar... Kirli denizkızları gibi balkonlarından sarkıyor, Henry geçerken alçak sesle ona sesleniyorlardı. Henry onlara aldırış etmeyince kızgın papağanlar gibi çığlıklar atıyor, belâ okuyor, arkasından tükürüyorlardı.</p>

  <p>Rıhtıma yakın bir yerde, önünde büyük bir kalabalık birikmiş bir tür meyhane gördü. Yolun orta yerine tepesi delinmiş bir şarap fıçısı konmuştu. Garip danteller içinde, başına tüylü bir şapka geçirmiş iriyarı, sarhoş bir adam fıçının yanında çalımla duruyordu. Çevresine toplanmış adamların uzattıkları kupalara, taslara, hatta şapkalara şarap dolduruyordu. Arasıra şerefe kadeh kaldırıyor, etrafındaki kalabalık da alkışlar ve bağırmalarla ona katılıyordu.</p>

  <p>Delikanlı dalgın, kederli, onların yanından geçmek istedi.</p>

  <p>— Gel sağlığıma iç delikanlı.</p>

  <p>— Canım içmek istemiyor.</p>

  <p>— Canın içmek istemiyor mu?</p>

  <p>İriyarı adam bu yanıt karşısında ne diyeceğini şaşırdı. Sonra öfkeyle bağırdı:</p>

  <p>— Şuna bak! Bu hafta “Sangre de Cristo” malzeme gemisini ele geçirmiş olan Kaptan Dawes istedi, içeceksin.</p>

  <p>Asık suratlı herif kaşlarını çatarak yaklaştı, ansızın kemerinden büyük bir revolver çıkartıp sallayarak Henry’nin göğsüne doğru tuttu. Delikanlı revolvere baktı:</p>

  <p>— Sağlığına içeceğim, dedi.</p>

  <p>İçerken de aklına bir şey geldi:</p>

  <p>— Seninle yalnız konuşmak istiyorum Kaptan Dawes.</p>

  <p>Korsanı meyhane kapısına doğru sürükledi:</p>

  <p>— Gelecek seferin konusunda, diye söze başladı.</p>

  <p>Kaptan gürledi:</p>

  <p>— Gelecek seferim cehennemin dibine! Daha yeni vurgun yaptım, değil mi? Param var, değil mi? Öyleyse ne diye gelecek seferimden söz edip duruyorsun? Bekle bakalım, hele ganimet harcanıp bitsin, yaralar iyileşsin? Hele Port Royal’deki tüm şarabı içip burasını kurutalım, sonra gel de gelecek seferimden söz et bana.</p>

  <p>Yeniden sokaktaki kalabalığa karıştı:</p>

  <p>— Çocuklar, diye haykırdı. Çocuklar saatler var ki sağlığıma içmediniz. Gelin hep birden bağıralım, sonra da şarkı söyleriz!</p>

  <p>Henry umutsuzlukla yolunu sürdürdü. Limanda birkaç gemi demirli yatıyordu. Kumsalda oturan bir gemiciye yaklaştı;</p>

  <p>Lâfı açmak için :</p>

  <p>— Şu gemi hızlıya benziyor, dedi.</p>

  <p>— Ha, fena değil.</p>

  <p>— Şehirde ünlü korsanlardan kimse var mı?</p>

  <p>— Şu Dawes’den başka kimse yok, o da kükreyen bir fareden başka bir şey değil. Campeche’ye gidecek donanım ile dolu bir gemiyi ele geçirmiş, çıkarttığı gürültüye bakarsan sanırsın ki Panama’yı ele geçirmiş!</p>

  <p>— Peki başka kimse yok mu?</p>

  <p>— Bir de Grippo denilen herif var ama silâhsız olmadıkça hiç bir gemiye saldırıp yağma edemez. Kendi gölgesinden bile korkar bu Grippo. Evet, sanırım o da eli boş limana dönmüştür, kara rom içmeye dalmıştır şimdi de.</p>

  <p>Henry sordu :</p>

  <p>— Onun gemisi hangisi?</p>

  <p>— İşte, orada. Adı “Ganymede”. Söylenenlere bakılırsa Grippo bu gemiyi Saint Malo’da, mürettebatı sarhoşken çalmış. O ve dokuz adamı zavallı, körkütük herifleri denize attıktan sonra gemiyle Antillere yelken açmışlar. Evet iyi bir gemidir ama Grippo kaptan olacak adam değil. Şimdiye dek nasıl olup da gemisini batırmadığına şaşmalı. Bak sözgelimi Mansveldt; işte sana bir kaptan, hem de gerçek bir kaptan. Ama Mansveldt Tortuga’da.</p>

  <p>Henry gemiyi inceleyerek:</p>

  <p>— İyi, hızlı bir gemi bu, dedi. Yelkenleri de arttırılabilir pekâlâ. Silâhları nasıl?</p>

  <p>— Gereğinden bile fazla silâhı olduğunu söylerler.</p>

  <p>Henry, korsanı o gece kumsalda bir kulübede kafayı çekerken buldu. Adam melezdi; iki yanağını da, ete gömülüp görünmez hale gelinceye değin sımsıkı bağlanmış ipek bir ip gibi iki derin iz kesiyordu. Gözleri ışıldıyor, bakışları küçük bir kamp önündeki korkak nöbetçiler gibi gidip geliyordu.</p>

  <p>Henry sordu:</p>

  <p>— Grippo denilen adam sen misin?</p>

  <p>Adam yerinden sıçrayarak bağırdı:</p>

  <p>— Ben çapulculuk etmedim, hiç bir vurgun yapmadım. Ben vurgun yapmam. Beni hiç bir şeyle suçlayamazsın.</p>

  <p>Saint Malo’da da onu, bir defasında böyle bulmuşlar, çarmıha bağlamış, sonra gövdesinde yüz tane sarkık ağız açılıncaya ve hepsinden kan gelinceye değin kırbaçlamışlardı. Grippo o zamandan beri devlet otoritesinin gölgesinden bile korkar olmuştu.</p>

  <p>— Kimsin sen? diye sordu.</p>

  <p>Henry kendine güvenli, karşılık verdi:</p>

  <p>— Öyle sanıyorum ki seni zengin edeceğim ben, Grippo.</p>

  <p>Bu adama nasıl davranması gerektiğini biliyordu; çiftlikte çalışan zencilerin çoğundan hiç de başka değildi; korkak ve belki de açgözlü...</p>

  <p>— Beş yüz İngiliz liran olsaydı ne yapardın Grippo?</p>

  <p>Kara adam dudaklarını yalayıp önündeki boş kupaya bir göz attı. Sonra fısıldadı:</p>

  <p>— Bu parayı haketmek için ne yapmam gerekiyor?</p>

  <p>— Bana “Ganymede”in kaptanlığını satacaksın.</p>

  <p>Bu kez Grippo’nun gözü açılmıştı: Kesin olarak:</p>

  <p>— “Ganymede” bundan çok daha fazla eder, dedi.</p>

  <p>— Ama ben gemiyi satın almak istemiyorum ki, sadece kaptanlığını alacağım. Bak Grippo! Seninle şöyle bir anlaşma yapalım. “Ganymede”in kazancından yarısına ve kumandanlığına karşılık sana beş yüz lira vereceğim. Sonra denize açılacağız, öyle sanıyorum ki işime karışılmazsa, iyi vurgun yapmanın yolunu biliyorum ben. Grippo sana bu konuda bir yazılı kâğıt vereceğim. “Ganymede”de bir tek başarısızlığa bile uğrayacak olursam sen gene bütün gemiyi alacak, beş yüz lirayı da geri vermeyeceksin.</p>

  <p>Grippo hâlâ boş kupasına bakıyordu, ama birdenbire heyecanlandı :</p>

  <p>— Ver parayı bana, diye bağırdı. Çabuk! ver parayı bana. —Sonra bağırdı— Oloto! Oloto! Beyaz şarap getir, İsa aşkına, beyaz şarap!</p>
</body>
</html>
