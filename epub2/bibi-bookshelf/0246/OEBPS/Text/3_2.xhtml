<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">II</p>

  <p>On yıl süren dövüş, çapul ve yangınlardan sonra artık otuzuna gelmişti. Ağaran kıvırcık saçları başını daha da sıkı sarıyor gibiydi. Henry Morgan yaşamda başarı kazanmış, dünyanın gelmiş geçmiş korsanlarının en talihlisi olmuştu. Tüm korsanlar, o denli özlediği hayranlığı ona bol bol gösteriyorlardı. Düşmanları —parası olan her İspanyol düşmanıydı— adını duyunca korkudan titriyorlardı. Drake ile L’Ollonais’den korktukları kadar ondan da korkuyorlardı.</p>

  <p>“Ganymede”le denize açıldığı zaman, topları bir İspanyol teknesine kükrediği, çevresinde silâh şakırtıları ve çığlıklarla, İspanyol gemisinin güvertesinde dövüşe giriştiği anlarda yüreğinin özlediği o yakıcı mutluluğa kavuşacağından kuşkusu olmuyordu. Ama, bunların tümünü gerçekleştirmiş olmasına karşın doyuma ulaşamamıştı. İçindeki o adsız yakıcı özlem artıyor, yüreğini pençelerine almış, sıkıştırıyordu. “Kardeşlik” buyruğu altına girince tutkusunun açtığı yaranın iyileşeceğini sanmıştı; korsanlar plânının sonuçlarını görüp ona hayranlık duydukları zaman gururu okşanıp doyuma ulaşacağını ummuştu. Bu da gerçekleşti. İnsanlar ona âdeta tapıyorlardı, buna karşılık o insanlardan bu denli basit şeylere kapıldıkları için tiksiniyor, onları budala sayıyordu.</p>

  <p>Henry başarısı içinde tek başına kalmıştı. Yaşlı Merlin yıllar önce gerçeği söylemişti demek, Kaptan Morgan başarısına ulaşmıştı ama yapyalnızdı, hiç dostu yoktu. Özlemi, içinde, yüreğinde gömülü kalmaya mahkûmdu. Tüm korkularını, acılarını, başarısızlıklarını ve küçük yetersizliklerini gizlemek zorundaydı. Peşinden gelenler bunları başarısının parlaklığı içinde hiç görmüyorlardı ama ilk ve en ufak zayıflık belirtisinde onu hemen yüzüstü bırakırlardı.</p>

  <p>O vurgunla uğraşırken kıstak boyunca sinsi bir söylenti ortaya çıkmış, adaları dolaşıp gemilere sızmıştı. Adamlar fısıldanan ada kulak verip dikkatle dinliyorlardı:</p>

  <p>“Panama’da bir kadın varmış, güneş kadar güzelmiş. Panama’da ona Kızıl Azize diyorlar. Tüm erkekler önünde diz çöküyor.”</p>

  <p>Söylenti böyle fısıldanıyordu. Ama ses büyüdü, büyüdü ve sonunda meyhanelerdeki adamlar La Danta Roja (Kızıl Azize) onuruna kadeh kaldırmaya başladılar. Genç denizciler vardiyada onun adını fısıldar oldular. “Altın Kupa’da bir kadın varmış, tüm erkekler, puta tapanlar nasıl güneşin karşısında diz çökerse onun önünde öyle diz çöküyorlarmış.” Goaves sokaklarında bu kadından alçak sesle söz ediliyordu. Onu gören yoktu; hiç kimse teninin veya saçının rengini bilmiyordu. Buna karşın birkaç yıl içinde geniş, yabanıl Karayip’lerde Kızıl Azize onuruna içmemiş ve düşünde onu görmemiş kimse kalmadı. Birçoğu La Santa Roja’ya dua ediyordu. Her erkek için aradığı sevgili, bir Avrupa kumsalında bırakılmış güzel bir genç kızın yıllarla parlak biçimde renklendirilmiş hayali olmuştu. Panama da her erkeğin gönlünde hayallerinin ülkesi olarak yer etmişti. Çok garip bir şeydi bu. Öyle bir zaman geldi ki, erkekler arasında La Santa Roja’nın adı geçmeksizin biten bir konuşmaya rastlanmaz oldu. Haşin korsanların hayallerinde acayip bir çılgınlık, tapınılacak yeni bir bâkire haline gelmişti. Birçokları onun yeniden yeryüzüne inmiş Meryem olduğunu söylüyor, dualarına onun adını da katıyorlardı.</p>

  <p>Kaptan Morgan Puerto Bello’yu ele geçirdiğinde, Panama Valisi iyi örgütlenmemiş, üniformasız, kılıksız bir güruhun böylesine sağlam bir kent ele geçirmesi karşısında hayranlık ve şaşkınlık duymuştu. Bu işin başarılmasında rol oynayan silâhların birer küçük örneğini istetmek üzere bir haberci gönderdi. Kaptan Morgan haberciyi yangından kurtulmuş, küçük bir odaya aldı.</p>

  <p>— Panama’da Kızıl Azize dedikleri kadını hiç gördün mü? diye sordu.</p>

  <p>— Hayır, kendisini görmedim; ama söz edildiğini duydum. Delikanlılar dualarında Kutsal Bâkire’den sonra onun adını anıyorlar. Güneş kadar güzel olduğu söyleniyor.</p>

  <p>— Santa Roja’dan başka, öz adı neymiş?</p>

  <p>— Bilmiyorum, yalnız güneş kadar güzel olduğunu duydum. Panama’da onun Kordoba’dan geldiği, Paris’te de bulunduğu söyleniyor. Soylu bir ailedenmiş. Kalın bir çitle korunan bir çayırlıkta koca koca atlara erkek gibi binerek nasıl dolaştığı anlatılıyor. Elinde kılıcın sanki canlı bir şeye dönüştüğü ve herhangi bir erkekten daha iyi kılıç kullandığı söyleniyor. Tüm bunları alçakgönüllülüğüne söz gelmesin diye büyük bir gizlilik içinde yapıyor.</p>

  <p>Kaptan Morgan:</p>

  <p>— Pekâlâ, dedi. O kadar güzelse alçakgönüllülüğe ne gerek var. Bu alçakgönüllülük, ancak ziyaretçiler olduğu zaman takınılan bir tutum, büyüleyici bir davranış olmalı. Ata binişini görmek isterdim. Onunla ilgili başka hiç bir şey bilmiyor musun?</p>

  <p>— Ancak meyhanelerde konuşulanları efendim. Kutsal Azizelere ortak olduğunu, dualarda onların yerini aldığını...</p>

  <p>Haberci sessiz beklerken Kaptan Morgan koltuğunda uzun uzun hayale daldı. Sonunda boğucu düşüncelerden kurtulmak ister gibi başını salladı. Kemerinden bir revolver çıkartarak haberciye verdi:</p>

  <p>— Bunu Don Juan Perez de Guzman’a götür ve Puerto Bello’yu yerle bir etmekte kullandığımız silâhların bir örneği olduğunu söyle. Ama benim asıl silâhlarım adamlarımın sağlam yürekleridir. Ona bunlardan bir tane gönderecek değilim ama çok sayıda getireceğim. Kendisine bu revolveri bir yıl muhafaza etmesini söyle, ben Panama’ya geldiğimde bizzat onun elinden geri alacağım anladın mı?</p>

  <p>— Anladım efendim.</p>

  <p>Birkaç gün sonra haberci gene geldi, geri getirdiği revolverin yanında kocaman, dörtköşe zümrüt taşlı bir yüzük bulunuyordu. Zahmet etmemenizi rica ediyor; o zaman görev duygusu hayranlığını altedecek ve sizi bir ağaca astırmak zorunda kalacakmış.</p>

  <p>Kaptan :</p>

  <p>— İyi bir haber bu, dedi. İyi, yürekli bir haber. Don Juan’la salt kılıçla da olsa, karşılaşmayı arzu ederdim. Çoktanberi bana hiç kimse kılıçla meydan okumadı. La Santa Roja hakkında daha geniş bilgi edindin mi?</p>

  <p>— Ancak sokaklarda söylenenleri efendim. Sizi düşünerek herkese sıkı sıkı sordum. Sokaklarda bana söylediklerine bakılırsa kimse yüzünü görmesin diye kalın bir peçe takıyormuş. Kimileri, onu gören zavallı erkekler ona vurulup çaresizlikten kendi canlarına kıymasınlar diye peçe taktığını söylüyor. Öğrendiklerim bundan ibaret. Gönderecek başka bir haberiniz var mı efendim?</p>

  <p>— Sadece bir yıl içinde Altın Kupa’ya gideceğimi tekrarla.</p>
</body>
</html>
