<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">I</p>

  <p>Gün ağarırken Henry, tüm korkusu silinmiş ve şaşırmış durumda Cardiff’in kenar mahallelerine ulaştı. Çünkü bu hiç biri ötekine benzemeyen ve çamurda sıra sıra, bir ordu gibi sonsuzluğa uzanan evlerle dolu kent, inanılır şey değildi. Kentlerden bahsedildiğini duyarken bu kadar görkemli olabileceğini hiç aklına getirmemişti.</p>

  <p>Dükkânlar kepenklerini açıyor; mallarını kapı önlerine seriyor ve Henry her dükkânın önünden geçtikçe gözleri dört açılmış, şaşkın bakıyordu. Yeni büyüyen buğday başakları gibi direkten tarlaları ve karmakarışık koyu renkli iplerden meydana gelmiş örümcek ağlarından bulutları olan limana varıncaya dek uzun bir yoldan aşağı indi. Gemilerin kimine balyalar, variller, kesilmiş hayvanlar yükleniyor, kimi de yuvarlak karınlarından yabancı kutulardaki eşyayı, örülmüş samandan çuvalları boşaltıyordu. Rıhtımlarda büyük bir heyecan ve telâş egemendi. Çocuk, köyünde, kimi adamların bir sirkin çadırlarını kurmaya başladıkları zaman duyduğu o tatil sevincini duydu.</p>

  <p>Kalkmakta olan bir gemiden yüksek sesle söylenen bir şarkı duyuldu ansızın. Sözcükler, duru, güzel yabancı sözcüklerdi. Pürüzsüz teknelere vuran suyun sesi onu sevinçten ağlayacak hale getiriyordu. Günler ve geceler süren delilik nöbetlerinden sonra bildiği, sevdiği bir yere, yerine döndüğünü hissediyordu. Yola çıkan gemiden birkaç sesin birden söylediği güçlü bir şarkı yükseldi. Geminin esmer demiri sudan çıktı; yelkenleri serenlerden düştü ve sabah rüzgârını alıverdi.</p>

  <p>Parlak bordalarında, okyanuslarda yapışmış yosunlar ve kabuklu hayvanlar görülen gemilerin kalafatlandıkları yere doğru yolunu sürdürdü. Burada kalafatçıların kısa, hızlı çekiç sesleri, tahtayı zımparalayan demirin şarkısı ve ses borularıyla gök gürültüsü gibi büyütülen sert buyruklar işitiliyordu.</p>

  <p>Güneş iyice yükseldiği zaman Henry açlığını duymaya başladı. Yavaş yavaş, kahvaltı bulmak için kente doğru yürümeğe koyuldu, açlığını gidermek için bile rıhtımdan ayrılmak istemiyordu. Şimdi, insanları kandırarak gemilere bindirmeğe çalışan hilecilerle, tayfalara göz diken hımhım kumarcılar deliklerinden çıkmaya başlamışlardı. Orada burada perişan, uykulu, güneşe yakalanmaktan korkuyormuş gibi acele acele evine dönen kadınlara rastlanıyordu. İzinle kıyıya çıkmış denizciler şiş gözlerini oğuşturuyor ve duvarlara dayanıp çömelirken havanın nasıl olacağını anlamak için göğe bakıyorlardı. Henry bu adamların denizlerde dolaştıkları günlerde neler görmüş olabileceklerini kendi kendisine sordu. Gemilere giden, kutu ve balyalarla yüklü bir sıra arabaya yol verdi, hemen sonra, denizden gelmiş mallarla dolu bir diğer araba dizisinin önünden zor kaçtı.</p>

  <p>Sonunda, kalabalık, arı kovanı gibi işleyen “Üç Köpek” adlı hana geldi. Köpekler hanın tabelâsı üzerinde, üç şaşkın deve gibi duruyordu. Henry içeri girince tıklım tıklım dolu geniş bir oda gördü, önlüklü şişman bir adama kahvaltı edip edemeyeceğini sordu.</p>

  <p>Han sahibi kuşkulu, baktı:</p>

  <p>— Paran var mı?</p>

  <p>Henry elindeki altın parayı ışıldattı, her kapıyı açan bu işaret karşısında önlüklü adam, önünde eğildi ve onu nazikçe kolundan tutup çekti.</p>

  <p>Henry kahvaltısını ısmarladıktan sonra çevresine göz gezdirmeye koyuldu. Odada uzun masaların başına oturmuş veya duvarlara dayanmış pek çok insan vardı; hattâ kimileri yere bile oturmuşlardı. Küçük bir garson kız, elinde bir içki tepsisiyle aralarında dolaşıyordu. Müşterilerin kimi Cenova’lı, Venedik’li İtalyanlardı; Hint Okyanusundan İstanbul’a deve sırtında taşınmış baharat ve iyi kereste getirmişlerdi. Bordeaux ve Calais’nin şarap gemilerinden inmiş Fransızlar vardı; aralarına dört köşe suratlı, mavi gözlü Bask’lılar da karışmıştı. Kuzey Okyanusunun balina gemilerinden çıkmış İsveçliler, Danimarka’lılar ve Fin’ler vardı; bunlar çürümüş balina yağı kokan pis adamlardı; kimi masalarda ise Gine’den Brezilya’ya zenci taşımayı iş edinmiş olan yabanıl Hollanda’lılar oturmuştu. Bu yabancı adamların arasına karışmış birkaç Kambriya’lı çiftçi korkak, çekingen ve yalnız görünüyordu. Gemilere kumanya vermek üzere köylerden domuz ve koyun getirmişlerdi, şimdi de gece basmadan yerlerine dönebilmek için lokmalarını çiğnemeden yutuyorlardı. Kapının yanında konuşan, Krallık üniforması giymiş üç gemiciye de arasıra, kendilerini güvenlikte duymak için göz atıyorlardı.</p>

  <p>Genç Henry odanın bu güzel havası içinde kendinden geçti: Yeni diller işitiyor, yeni şeyler görüyordu : Cenova’lıların küpeleri; Hollanda’lıların hançere benzeyen kısa kılıçları; domuz kırmızısından güneş yanığı kahverengiye kadar değişen yüz renkleri... Bütün gün, vaktin nasıl geçtiğini hiç anlamaksızın orada öylece durabilirdi.</p>

  <p>Büyük bir el, sanki nasırdan eldiven giymiş bir el dirseğinden tuttu, Henry dönüp bakınca, bir İrlanda’lı denizcinin geniş içtenlikli yüzüyle karşılaştı.</p>

  <p>— Buraya, Tim adında dürüst bir Cork’lu gemicinin yanına oturmaz mısın delikanlı?</p>

  <p>Konuşurken komşusunu iyice sıkıştırarak onu kenara itti, sıranın ucunda çocuğa da daracık bir yer açtı. Kaba bir biçimde nazik olmakta İrlanda’lılar gibisi yoktur. Henry açılan yere otururken Cork’lu gemicinin, elindeki altını gördüğünden habersizdi.</p>

  <p>— Sağolun, dedi. Nerelere gidiyorsunuz gemilerle?</p>

  <p>— Ah, gemilerin gittiği her yere giderim ben, diye Tim karşılık verdi: Cork’lu dürüst bir gemiciyim ben, tek kusurum cebimde hiç bir zaman para bulunmayışıdır. Şimdi de cebimde metelik yokken iyi bir kahvaltının parasını nasıl ödeyebileceğimi kendi kendime soruyorum. —Bu sözleri yavaş yavaş ve üzerlerine basa basa söylemişti.—</p>

  <p>— Mademki paranız yok, ben size kahvaltı ısmarlarım. Siz de bana denizden ve gemilerden bahsedersiniz.</p>

  <p>— Senin bir centilmen olduğunu anlamıştım zaten, diye bağırdı Tim: Seni görür görmez anlamıştım. Önce küçük bir içkiyle başlasak mı?</p>

  <p>Henry’nin onayını beklemeksizin bağırarak içkisini istedi ve getirdikleri zaman kahverengi suyu gözlerine kadar kaldırdı:</p>

  <p>— İrlanda’lılar bana “Uisquebaugh” derler. Yaşam suyu demektir; İngilizler ise “Viski” derler, yani sadece “su”. Ne garip! Eğer su bu denli güzel ve bu denli arı bir parlaklığa sahip olsaydı bende üzerinde dolaşmaktan vazgeçer, içinde yüzmeye başlardım.</p>

  <p>Gürültülü bir kahkaha atarak bardağı dikti.</p>

  <p>Henry onu denizden konuşturabilmek umuduyla :</p>

  <p>— Ben Antillere gidiyorum, dedi.</p>

  <p>—“Antillere mi? Aa, ben de öyle, yarın sabah yola çıkıyor ve sömürgedeki çiftlikler için bıçak, orak ve giyecek eşyası götürüyoruz. İyi bir gemi, Bristol yapısı bir gemidir bizimki. Ama kaptan Plymouth’daki koloniden gelme, kendini dine vermiş çok sert bir adamdır. Üzerine cehennem ateşleri yağdırır gibi bağırır, bu bağrışa da dua ve pişmanlık adını verir. Ama sanırım ki cehennemde yanmaktan büyük sevinç duyacak. Ona kalsa, hepimiz uzun süre yanmayı sürdürürüz. Dindarlığını anlamıyorum, zaten hiç bir zaman bir Ave Maria söylediğini duymadım, nasıl bir dindarlık bu?</p>

  <p>Henry heyecandan soluğu tıkanır gibi, sordu :</p>

  <p>— Acaba, acaba, ben de sizinle birlikte, aynı gemide gidebilir miyim, ne dersiniz?</p>

  <p>Tim’in içtenlikli gözleri yarı kapandı:</p>

  <p>— On altının vardı değil mi? dedi ve çocuğun yüzündeki üzüntüyü görünce hemen ekledi: Yani, beş demek istiyorum.</p>

  <p>Henry kederli kederli cevap verdi:</p>

  <p>— Şimdi elimde dört altından biraz çoğu kaldı.</p>

  <p>— Eh, dört altın da olsa olur belki. Sen bana dört altınını ver, ben kaptanla konuşayım. Yakından tanırsan pek de kötü adam değildir. Yalnız gariptir ve dindardır. Hayır hayır, bana öyle bakma. Sen de birlikte gelebilirsin. Bana kahvaltı ısmarlayan bir çocuğun dört altınıyla kaçacak adam değilim ben.</p>

  <p>Yüzü geniş bir gülümsemeyle aydınlandı:</p>

  <p>— Hadi, dedi, bizimle birlikte “Bristol Kızı” gemisiyle gelmen onuruna içelim. Bana Uisquebaugh ve sana Porto şarabı getirsinler!</p>

  <p>Kahvaltı geldi ve yemeğe koyuldular. Birkaç lokmadan sonra Henry:</p>

  <p>— Adım Henry Morgan’dır, dedi. Sizin Tim’den başka adınız ne?</p>

  <p>— Ha ha, Tim’den başka bir adım varsa bile şimdi ne olduğunu öğrenmek olanaksız. Babamla anam bana adımı söylemek zahmetine katlanmadılar. Ama Tim, kimse koymadan benim adım oldu. Tim, istediğin gibi alabileceğin, kimsenin benimsemiyeceği bir addır, tıpkı Kilise için çalışanların sokaklarda bıraktıkları, hiç kimse tarafından görülmeden rüzgârla uçuşup giden küçük kâğıtlar gibi... Tim’i tıpkı hava gibi soluyabilirsin, kimse de sahip çıkmaz.</p>

  <p>Kahvaltı bitince arabacıların, portakalcı çocukların ve yaşlı satıcı kadınların kaynaştığı sokağa çıktılar. Kent, bin türlü eşyasını ortaya dökmüştü. Dünyanın uzak, duyulmamış köşelerinden gemilerle getirilmiş birbirinden güzel mallar sanki Cardiff’in tozlu tezgâhlarına yığın yığın boşaltılmıştı : Limonlar; kahve, çay ve kakao sandıkları; parlak Doğu halıları; ve insana gerçekte olmayan şeyleri gösteren, uçucu zevkler tattıran, Hindistan’ın büyülü ilâçları... Loire ırmağı kıyılarından ve Peru bayırlarından gelme variller, toprak çömlekler de sokaklarda yığılı duruyordu.</p>

  <p>Yeniden rıhtıma ve güzel gemilere indiler. Katran ve güneşte yanmış kendir kokusu ile denizin tatlılığı, ciğerlerini dolduruyordu. Sonunda Henry, sıra sıra gemi dizisinin ucuna yakın bir yerde büyük kara bir gemi ve pruvasına altın renkli harflerle yazılı “Bristol Kızı” adını gördü. Bu denizler güzeli yanında kent de, tüm öteki yassı tekneler de gözüne pek çirkin ve pis görünüverdi ansızın. Geminin kıvrak çizgileri ve duyarlı, kendine güvenli duruşu insanın zevkten soluğunu kesecek şeylerdi. Yeni beyaz yelkenleri uzun, zarif ipek böceği kozaları gibi serenlerine sarılmış ve güvertesi taptaze, sarıya boyanmıştı. Orada, dalgaların üzerinde ağır ağır sallanarak, sabırsız, hayal edebileceğiniz herhangi bir ülkeye yelken açma telâşı içinde yatıyordu. Limandaki kasvetli kara gemilerin arasında o, bir siyah Seba Melikesiydi sanki.</p>

  <p>Henry duyduğu hayranlıktan kendinden geçmişçesine bağırdı :</p>

  <p>— Oh, ne güzel, ne büyük gemi!</p>

  <p>Tim övündü :</p>

  <p>— Hele bir bin de takımlarına bak, hepsi yepyeni. Gidip kaptanla senin için görüşeyim.</p>

  <p>Henry güvertenin ortasında bekledi, iri yarı gemici ise kıç tarafa yürüyerek eski bir üniforma giymiş, iskelet gibi sıska bir adamın karşısında kasketini çıkardı.</p>

  <p>Henry’nin duymadığını bildiği halde :</p>

  <p>— Bir çocuk getirdim, dedi, Antillere gitmeyi kafasına koymuş bir çocuk ve öyle sanıyorum ki onu almak isteyeceksiniz efendim.</p>

  <p>— Adalarda işe yarayabilecek güçlü bir çocuk mu Tayfabaşı? Çoğu bir ay geçmeden ölüyor ve ertesi yolculukta insanın başına dert açıyor.</p>

  <p>— Orada, arkamda duruyor efendim. İşte, orada, bakın kendiniz görün. Pek sağlam yapılı ve dayanıklıya benziyor.</p>

  <p>Sıska kaptan değer biçmek ister gibi Henry’yi tepeden tırnağa süzdü, güçlü bacaklarından geniş göğsüne doğru gözlerini gezdirdi. Baktıkça da beğendi.</p>

  <p>— Evet, gerçekten sağlam bir çocuk; sen de iyi iş başarmışsın Tim, aferin. Karşılığında bir içki parası ve açık denizde de daha fazla Rom payı alacaksın. Ama işin içyüzü konusunda herhangi bir şey biliyor mu?</p>

  <p>— Hiç bir şey bilmiyor.</p>

  <p>— Öyleyse, söyleme kedisine. Mutfağa ver, çalışsın. Yol ücretini ödemek için çalıştığını sansın. Patırtı çıkartmaya ve huzursuzluk yaratmaya hiç gerek yok. Oraya gittiğinde öğrensin işin içyüzünü.</p>

  <p>Kaptan gülümseyerek Tim’in yanından uzaklaştı.</p>

  <p>— Bizimle gelebileceksin, diye bağırdı gemici —Henry sevincinden olduğu yerde kalakaldı.— Ama, diye Tim ciddi, sözlerini sürdürdü : Dört altın, yol parasını ödemeye yetmez. Giderken biraz mutfakta çalışacaksın.</p>

  <p>Henry:</p>

  <p>— Herşeyi yaparım, dedi ne olursa yaparım, tek sizinle gidebileyim.</p>

  <p>— Öyleyse karaya çıkalım ve güzel, bedava bir yolculuğun onuruna içelim; bana Uisquebaugh, sana gene o güzel şaraptan...</p>

  <p>Duvarlarında küçük yassı şişelerden dev damacanalara kadar her biçimde ve boyda şişelerin dizili olduğu tozlu bir dükkânda oturdular. Bir süre sonra elleriyle tempo tutarak ve birbirlerine aptalca gülümseyerek şarkı söylemeğe başladılar. Ama sonunda ılık Porto şarabı çocuğun içini hoş bir hüzünle doldurdu. Gözlerinden yaşların geldiğini sezdi ve bundan oldukça memnunluk duydu. Bu, Tim’e, onun da kendine göre dertleri bulunduğunu, sırf Antillere gitmek ateşiyle yanan başıboş bir çocuk olmadığını gösterecekti. Yüreğinin derinliklerini açacaktı ona :</p>

  <p>— Biliyor musun Tim, dedi, geride bıraktığım bir kız vardı, adı Elizabeth’di. Saçları altındandı, sabah gibi altından. Ayrılmadan önceki gece gidip onu çağırdım, karanlıkta geldi bana; karanlık her yanımızı bir çadır gibi sarmıştı, karanlık ve soğuk. Kalmam için ağladı, ağladı, kısa bir süre sonra dönerken kendisine getireceğim güzel şeyleri, yüzükleri, incik boncuğu ve ipeklileri anlatmamın bile yararı olmadı. Bir türlü avuntu bulamıyordu. Ayrılıyorum diye arkamdan nasıl ağladığını düşündükçe ben de kederleniyorum.</p>

  <p>Gözlerine yaşlar doldu.</p>

  <p>Tim yavaşça:</p>

  <p>— Biliyorum, dedi. Bir adamın bir kızı bırakıp denizlere açılmasının hüzün verici bir şey olduğunu biliyorum. Ben de yüzlercesini bırakmadım mı geride? Hem de hepsi güzeldi. Neyse, al bir kadeh daha iç oğlum. Şarap bir kadına Fransa’nın bütün tatlılarından daha iyi gelir, hele bir erkek içerse... Şarap her kadını güzelleştirir. Ah! eğer evde kalmış kızlar, evlerinin kapılarına kilisenin kapısındaki kutsal su gibi, küçük bir şarap çeşmesi koysalar kentlerde evlenmeler çok artardı. Erkek, kızın güzellikten payını almadığının hiç ayırdına varmazdı. Ama şu eşsiz şaraptan bir kadeh daha iç kederli çocuk, o zaman ardında bıraktığın kız prenses olur.</p>
</body>
</html>
