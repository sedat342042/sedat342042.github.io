<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">VI</p>

  <p>Korsanlar Panama’da çılgınlar gibi eğleniyorlardı. Geniş bir depoya şarap varillerini yuvarlamışlardı. Yerdeki eşya kaldırılmış, vahşi bir dans başlamıştı. Pek çok kadın vardı orada, korsanlara giden kadınlar... Sanki tepindikleri yer Panama’nın mezarı değilmiş gibi, flütlerin çığlığıyla dans ediyor, oradan oraya savruluyorlardı. Onlar, o saygıdeğer para uzmanları, daha hafif ama kılıçtan daha az güvenilir olmayan bir silâhla yitirilmiş hazinenin bir bölümünü geri alıyorlardı.</p>

  <p>Deponun bir köşesinde Burgonya’lı ile tek kollu koruyucusu oturuyordu.</p>

  <p>— Bak, Emil, oradakine... Kalçalarını gözlerinin önüne getir bir kez!</p>

  <p>— Görüyorum, Toine, görüyorum, beni düşünerek yoruyorsun kendini. Benim zevkimi düşünerek üzüldüğünü, değerlendirmiyorum sanma. Ama çiftleşmede bile kusursuzu arayacak kadar budalayım ben. Bu da artık centilmen olmasam bile hâlâ sanatçı olduğumu kanıtlar bana.</p>

  <p>— Ama bak, Emil. Bir an şu göğüslerin dolgunluğuna bak hele.</p>

  <p>— Hayır, Toine; pembe incimi tehlikeye düşürecek hiçbir şey görmüyorum. Daha bir süre yanımda saklayacağım onu.</p>

  <p>— Ama dostum, sanıyorum ki güzellik duygunu yitirmektesin. Resim yaparken o denli korktuğumuz o dikkatli göz nerede?</p>

  <p>— Göz burada Toine. Hâlâ burada. Esmer kısrakları deniz kızı yapan, asıl senin gözün.</p>

  <p>— O halde, o halde Emil, mademki körlükte direniyorsun, belki de bana pembe incini ödünç vermek lütfunda bulunursun. Hah, şöyle... Sağolasın, biraz sonra geri veririm.</p>

  <p>Grippo yere, ortaya oturmuş asık suratla kolundaki düğmeleri sayıyordu:</p>

  <p>— ... sekiz, dokuz... On taneydi. Piçin biri düğmemi çalmış. Ah, şu hırsızlarla dolu dünya! Artık bu kadarı fazla. Bu düğme yüzünden adam öldürebilirim. En sevdiğim düğmemdi. Bir, iki, üç, dört... Çevresinde dans edenler sallanıyor ve hava flütlerin tiz sesiyle dumanlanıyordu.</p>

  <p>Kaptan Sawkins dans edenlere öfkeyle bakıyordu. Dans etmenin cehenneme kestirme yoldan gitmek olduğuna yürekten inanırdı o. Yanında kaptan Zeigler içkinin oluk oluk akışını kederle seyrediyordu. Bu Zeigler’e Denizlerin Meyhanecisi denirdi. Bir vurgundan sonra, kendi sattığı rom’a paylarına düşen parayı yatırıncaya dek denizcileri denizde tutmak alışkanlığıydı. Bir defa bir adanın çevresinde üç ay süreyle durmadan döndüğü için gemisinde ayaklanma çıktığı söyleniyordu. Bu gece ise tezgâha metelik bile atılmaksızın boşaltılan içki varillerini gördükçe çok acıyordu. Ona göre bu çılgınlıktı, savurganlıktı...</p>

  <p>Henry Morgan Kabul Salonunda tek başına oturmaktaydı. Kulaklarını tırmalayan dans müziğine dayanışı yoktu. Gün boyunca küçük korsanlar birer ikişer, durup dinlenmeden salona topraktan veya demir çengellerle sarnıçlardan çıkartılmış, son hazine parçalarını taşımış durmuşlardı. Yaşlı bir kadın, bir elması kurtarmak için yutmuştu ama arayıcılar onu da karnını deşerek çıkarmışlardı.</p>

  <p>Kabul Salonuna alacakaranlık iniyordu. Gün boyu Henry Morgan koltuğunda oturmuş ve gün onu çok değiştirmişti. Gözleri, durmadan ufukları araştıran o dikkatli gözleri içine dönmüştü. Kendi kendini, Henry Morgan’ı şaşkın şaşkın seyretmişti bütün gün. Yaşamı ve serüvenleri boyunca, o andaki amacına,—ne olursa olsun— o denli inanmıştı ki, işin içyüzünü pek düşünmemişti bile. Ama bugün kendi kendini iyice incelemiş ve alacakaranlıkta Henry Morgan’ın görünüşüne pek şaşırmıştı. Hanry Morgan değerli, hattâ önemli bile görünmüyordu. Koku almış bir tazı gibi peşlerinden dünyayı dolaştığı o istekler, o hırslar şimdi kendi içine bakınca, âdî şeyler olarak ortaya çıkıyordu. Kabul Salonunda çevresini alacakaranlık gibi şaşkınlık da sarmıştı.</p>

  <p>Yarı karanlıkta otururken buruşuk suratlı dadı içeri süzülüp karşısında durdu. Kâğıt gibi hışırdıyan sesiyle:</p>

  <p>— Hanımım sizinle konuşmak istiyor, dedi.</p>

  <p>Henry kalktı kadının ardından hücreye doğru, isteksiz yürüdü.</p>

  <p>Duvardaki kutsal resmin önünde bir mum yanıyordu. Resimdeki Meryem şişman bir İspanyol köylüsüydü, kucağında tuttuğu zayıf bir çocuğa kederli ve şaşkın bakıyordu. Bu resmi çizen papaz yüze saygı ifadesi vermek istemişti ama o da bu ifadenin ne olduğunu pek bilmiyordu. Buna karşın resmi, donuk bir kadın olan metresiyle çocuğunun iyi bir portresi olarak çizmeyi başarmıştı. Üstelik dört real kazanmıştı bundan.</p>

  <p>Ysobel resmin altında oturuyordu. Henry girince hemen yanına gitti:</p>

  <p>— Kurtarmalık karşılığı bırakılacağım söyleniyor.</p>

  <p>— Kocanız bir haberci yolladı.</p>

  <p>— Kocam mı! Ona mı döneceğim? Onun o kokulu ellerine mi?</p>

  <p>— Evet.</p>

  <p>Bir iskemle işaret edip Henry’yi oturmaya zorladı.</p>

  <p>— Beni anlamadınız, dedi. Beni anlayamadınız. Geçirdiğim yaşam konusunda bazı şeyler bilmelisiniz, bir fikriniz olmalı. Size bunu anlatmalıyım, o zaman beni anlarsınız ve o zaman...</p>

  <p>Adamdan ilgi bekledi. Henry susuyordu.</p>

  <p>— Bunu dinlemek istemiyor musunuz?</p>

  <p>— Evet.</p>

  <p>— Pekâlâ öyleyse, zaten kısa. Ömrüm kısa. Ama beni anlamanızı istiyorum ve o zaman...</p>

  <p>Adamın yüzüne dikkatle baktı. Henry’nin dudakları acı çekiyormuş gibi kısılmıştı. Gözlerinde şaşkınlık okunuyordu. Kadının sözünü yarıda kesmesine aldırmamıştı.</p>

  <p>— Bakın, şöyle oldu, diye söze başladı kadın. Burada, Panama’da doğdum, ama ailem beni küçükken İspanya’ya gönderdi. Kordoba’da bir manastırda yaşadım. Kurşuni giysiler giydim; duaya ayrılmış gecelerimde Kutsal Bâkire’nin karşısında yerde yatardım. Kimi zaman da dua etmem gerektiği halde uyuyakalırdım. Bu tembelliğin çok sıkıntısını çektim. Manastıra gireli birkaç yıl olmuştu ki Bravo’lar babamın buradaki, Panama’daki çiftliğini basıp tüm ailemi öldürdüler. Bir yaşlı dedemden başka kimsem kalmamıştı. Yalnızdım, yaslıydım. Bir süre Bâkire’nin karşısında uyuyakalmadım.</p>

  <p>“Güzelleşmiştim, bunu biliyordum. Bir gün okulu ziyarete gelen bir Kardinal bana baktı, dudakları titredi, yüzüğünü öptüğüm zaman da elinin üzerindeki büyük damarlar kabardı. Tanrı’nın iyiliği üzerine olsun evlâdım, dedi. Bana özel olarak günah çıkartmak ister misin?</p>

  <p>“Su satıcılarının duvarın ötesindeki seslerini duyardım, kulağıma kavga sesleri gelirdi. Bir gün iki adam gözlerimin önünde kılıçla dövüştüler. Bir ağaca çıkıp onları duvarın üzerinden seyrettim. Bir gece de genç bir adam kapının gölgesine bir kız getirdi, orada, iki adım ötemde onunla yattı. Fısıltılarını duyuyordum; kız korkup karşı koyuyor, adam da onu yatıştırıyordu. Bedenimi yokladım ve “Bu çocuk beni tanısaydı bana da böyle yalvarır mıydı?” diye kendi kendime sordum. Rahibelerden birine o gece gördüklerimi anlattığım zaman bana: “Böyle şeyleri işitmek günahtır, düşünmek daha da günah. Meraklı olmanın cezasını ödemelisin” dedi. Sonra sordu “Hangi kapı dedin bakayım?”</p>

  <p>“Balıkçı seslenirdi: “Gelin, küçük kurşuni melekler, gelin de balık sepetime bakın. Kutsal zindanınızdan çıkın küçük kurşuni melekler.”</p>

  <p>“Bir gece duvardan atlayıp kente kaçtım. Size tüm yolculuğumu anlatmak niyetinde değilim, yalnız Paris’e geldiğim günden söz edeyim. Kral sokaktan geçiyor, altın arabası pırıl pırıl parlıyordu. Kalabalıkta, ayaklarımın ucuna basarak yükselip saraylıların gidişini seyrettim. Ansızın önümde kapkara bir surat belirdi ve güçlü bir el kolumdan yakaladı. Kalabalıktan uzağa, bir kapı aralığına götürüldüm.</p>

  <p>“Anlıyor musunuz Kaptan, beni salt bu iş için yanında taşıdığı sert deriden bir sırımla dövdü. Gözlerinde, gizlenen bir hayvanın bakışları vardı. Ama özgürdü, gururlu, özgür bir hırsız... Çalmadan önce öldürürdü. Hep öldürürdü. Kapı aralıklarında, kilise bodrumlarında ve köprü altlarında yaşardık, özgürdük, düşüncelerden, korkulardan ve kaygılardan uzak, özgür... Ama bir gün yanımdan uzaklaştı, sonra onu bir darağacında boynundan asılı gördüm. Oh! büyük bir darağacıydı bu, boyunlarından asılı adamlarla salkım salkım süslenmişti.</p>

  <p>“Bunu anlayabiliyor musunuz, Kaptan? Benim gördüğüm gibi görebiliyor musunuz? Size bir şey ifade ediyor mu?” —Gözleri ateş saçıyordu.—</p>

  <p>“Yürüyerek Kordoba’ya döndüm. Ayaklarım parçalanmıştı. Bedenim de parçalanıncaya dek kendime işkence ettim, kırbaçladım, ama içimdeki şeytanı bir türlü kovamıyordum. Dualarla kötülüklerden arınmıştım ama şeytan içimde, çok derinlerdeydi. Bunu anlayabiliyor musunuz Kaptan?”—</p>

  <p>Henry’nin yüzüne baktı ve onun kendisini dinlemediğini gördü. Yanına giderek parmaklarını onun kırlaşmaya başlayan saçlarına daldırdı.</p>

  <p>— Değişmişsiniz, dedi. Bir şey yitmiş, bir ışık sönmüş içinizde. Nasıl bir korkuya kapıldınız?</p>

  <p>Daldığı düşten uyanır gibi oldu, kımıldadı:</p>

  <p>— Bilmiyorum.</p>

  <p>— Dostunuzu öldürdüğünüzü söylediler bana. Sizi kahreden bu mu?</p>

  <p>— Onu öldürdüm.</p>

  <p>— Onun yasını mı tutuyorsunuz?</p>

  <p>— Belki. Bilmiyorum. Sanırım ölen başka bir şeyin yasını tutuyorum ben. Bu, ölünce beni yarım bırakan diğer yarım, yaşayan yanım olabilir. Bugün, mermer bir masaya yatırılmış. çevremde beni canlı canlı kesecek insanlar toplanmış bir köle sandım kendimi. Sağlıklı bir köle olduğum sanılırdı ama neşterler basitlik denilen bir hastalığa yakalandığımı ortaya çıkardı.</p>

  <p>Kadın :</p>

  <p>— Üzgünüm, dedi.</p>

  <p>— Üzgün müsünüz? Niçin üzgünsünüz?</p>

  <p>— Sanırım yitirdiğiniz ışığınıza üzüldüm; çünkü içinizdeki yiğit, haşin çocuk ölmüş; alay eden ve bu alaycılığıyla Tanrı’nın tahtını sarsacağını sanan kibirli çocuk; dünyanın uzayda kendisine arkadaşlık etmesine lûtfen izin vermiş olan kendinden emin çocuk.. Bu çocuk ölmüş, ona üzülüyorum. Çocuğu yeniden yaşama döndürebileceğime inansaydım şimdi sizinle giderdim.</p>

  <p>Henry :</p>

  <p>— Çok garip, dedi. İki gün önce bir kıtayı, kurulu düzenini altüst ederek sizin için bir altın başkentle taçlandırmayı tasarlıyordum. Zihnimde sizin için bir imparatorluk kuruyor, başınıza giyeceğiniz tâcı tasarlıyordum. Şimdi ise bu şeyleri düşünen kişiyi hayal meyal hatırlıyorum. Sendeleyen her kürede giz dolu bir yabancı o...</p>

  <p>“Ve siz, sizin yanınızda ancak hafif bir huzursuzluk duyuyorum. Artık korkmuyorum. Sizi de istemiyorum. Kendi kara dağlarıma, yurtdaşlarımın konuşmalarına karşı büyük bir özlem doldu içime; yurt özlemi... Kuytu bir verandada oturmaya, eskiden tanıdığım yaşlı bir adamın konuşmasını dinlemeye çekiyor bir şey beni. Tüm bu kan dökmelerden, elimde değerlerini koruyamayacak şeyler uğruna girişilen savaşımlardan bıktığımı anlıyorum. —Korkunç bu! diye bağırdı.— Artık hiç bir şey istemiyorum, hiç. Hiç bir hırsım yok; isteklerim kurumuş, gitmiş. Yalnız huzura ve tartılması olanaksız şeyleri tartabilecek zamana karşı belirsiz bir istek duyuyorum.</p>

  <p>Kadın :</p>

  <p>— Bir daha hiç altın kupa almayacaksınız, dedi. Bir daha hiç boş hayalleri, doyurucu olamayan gerçek fetihler haline getirmeyeceksiniz. Sizin için üzülüyorum Kaptan Morgan. Köle konusunda da yanılıyorsunuz. Gerçekten hastaydı ama söylediğiniz hastalıktan değil. Basitlik engellerini aşan bütün insanlar korkunç günahlar işlerler. Sizin için Kutsal Bâkire’ye dua edeceğim ve o, Tanrı huzurunda sizden yana çıkacaktır. Ama ben, ya ben ne olacağım?</p>

  <p>— Kocanıza döneceksiniz sanırım.</p>

  <p>— Evet, döneceğim. Beni yaşlandırdınız, Senyor. Ağır ruhumun üzerinde yüzdüğü hayali bozdunuz. Acaba ilerde dostunuzun ölümünden de beni sorumlu tutacak mısınız diye kendi kendime soruyorum şimdi.</p>

  <p>Henry hemen kızardı:</p>

  <p>— Bunu şimdiden yapmaktayım, dedi. Artık yalan söylemenin değersizliği anlaşılıyor. Bu da gençliğin öldüğünün bir kanıtı daha. Ama artık elveda Ysobel. Sizi, dün sevdiğimi sandığım gibi sevmiş olmayı isterdim. Kocanızın kokulu ellerine dönün.</p>

  <p>Kadın gülümsedi ve gözlerini duvardaki kutsal resme kaldırdı:</p>

  <p>— Tanrı’nın iyiliği üzerinize olsun, sevgili budala, diye mırıldandı. Ah, ben de gençliğimi yitirdim. Yaşlıyım yaşlı. Çünkü ne fırsat kaçırdığınızı düşündükçe avuntu bulamıyorum.</p>
</body>
</html>
