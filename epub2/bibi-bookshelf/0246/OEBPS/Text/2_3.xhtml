<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">III</p>

  <p>Böylece Henry Morgan, yaşamını, ruhunu ve bedenini, James Flower adındaki çiftçinin önünde eğmeye zorlayan bir beyaz kâğıdın buyruğuyla Barbados’da yaşamaya başladı.</p>

  <p>James Flower sert bir adam değildi, zeki hiç değildi. Tüm yaşamı düşüncelere —ne düşünce olursa olsun— karşı duyulan bir açlık, bir düşünce yaratma açlığından ibaret olagelmişti. Düşünce yaratmak, onları ısıtarak canlandırmak, yaşama kavuşturmak, sonra da şaşakalmış bir dünyanın yüzüne fırlatmak isterdi. Düşünceleri tıpkı tepe aşağı koyverilen taşlar gibi sıçrayarak inmeli, bir hayranlık çığı yaratmalıydı. Ama hiç bir düşünce gelmiyordu ona.</p>

  <p>Babası, güçlü vaazlar yazan etkin bir İngiliz papazıydı. Bu vaazlar basıldı ama pek azı satıldı. Annesi bir çeşit vaaz özeti gibi şiirler yazardı. Dizeleri din kitaplarına alınıyordu. Annesinin ve babasının da düşünceleri vardı. Her ikisi de kendi ölçülerine göre birer yaratıcıydı.</p>

  <p>James FIower şöyle bir hava içinde yetişmişti:</p>

  <p>“— Benim yayınevine kadar şöyle bir uzanayım, Helen.”</p>

  <p>“— Ah, William bu sabah saçımı tararken öyle parlak bir esin geliverdi ki bana, gerçek bir yenilik. Mutlaka Tanrı tarafından gönderilmiş bir şeydir bu. Öyle sanıyorum ki beyitler halinde yazarsam iyi olacak. Oh, görkemli bir buluş! Tam da senin şu, alçakgönüllülük konusundaki çok etkili sözlerine uyuyor.”</p>

  <p>“— Eh, şimdi yayınevine kadar gidip vaazların ne âlemde olduğuna bir bakmalıyım. Başpiskoposa bir kopyasını gönderdim, belki bu konuda konuşur. O zaman yapıt çok satar sanıyorum.”</p>

  <p>Evet, onlar düşünce sahibi kimselerdi ve çok zaman anlayışsız ve budala oğullarına bakarak başlarını sallarlardı. Onlara ürküntüyle karşılık bir saygı duymuş, büyüklerinden korkmuş, kendinden utanır olmuştu. Bunun için daha çocukken düşünce sahibi olmaya karar vermişti. Okumak için son derece büyük çaba göstermişti. Kral James’in “Büyücülüğün Savunması” adlı kitabı eline geçti, onun doğruluğunu kanıtlama işini ele aldı. Eski büyülerin yardımıyla, bol haşhaşla birçok pis maddeyi birleştiren kara bir sıvıdan da yararlanarak evinin damından uçmaya kalkıştı. Kırılan iki bacağı iyileşirken Scot’un “Büyücülüğün Keşfi” adlı eserini buldu.</p>

  <p>Descartes’in sistemi bilgili adamlar arasında heyecan yaratmıştı. James Flower da tüm felsefeyi bir temel önerme haline getirmeğe karar verdi. Yanına bir kâğıtla birkaç güzel, ince kalem aldı. Ama asla önermesini bulamadı. “Düşünüyorum, şu halde varım,” dedi, “hiç olmazsa var olduğumu sanıyorum”. Ama böylece bir kısır döngü içine girdi ve hiç bir sonuca ulaşamadı. Sonra Bacon’un yeni kurulan okuluna katıldı. Israrlı deneylerde parmaklarını yaktı, yonca ile arpayı çiftleştirmeye uğraştı, sayısız böceklerin bacaklarını kopardı, hep bir şey keşfetmeğe ne olursa olsun bir şey bulmaya çalıştı. Ne ki, asla başaramadı. Bir amcasının bıraktığı mirastan azçok bir gelir sahibi olduğu için deneyleri çeşitli ve yaygındı.</p>

  <p>Anglikan Kilisesinden ayrılmış bağnazlardan biri en iyi bilimsel yöntemle ilgili berbat bir kitap yazmıştı: “Alkollü İçkilerin Geçici ve Sürekli Etkileri”. Yapıt James Flower’in eline geçti. Bir akşam kitaptaki olağanüstü kuramlardan birini doğrulamaya kalkıştı. Araştırmasının orta yerinde tümevarım duyusunu yitiriverdi; yok yere, birdenbire Kral Hazretlerinin muhafızlarından birine bir saksıyla saldırdı. Bu, yaşamı boyunca, ona kendiliğinden, birdenbire geliveren yegâne esindi. Olay, annesine akraba olan bir başdiyakos tarafından örtbas edildi. James Flower’in küçük serveti Barbados’daki bir çiftliğe yatırıldı, kendisi de orada yaşamaya gönderildi. Din bağnazlığına ve ozanlığa hiç de ayak uyduramadığı anlaşılıyordu.</p>

  <p>Bu adada düşüne düşüne kocamıştı. Kitaplığı Antiller’in en güzel ve zengin kitaplığıydı, bilgi bakımından da çevrede onun kadar bilgili kimse yoktu. Ama öğrendikleri bir bütün oluşturabilecek nitelikte değildi. Sindiremeden öğrenmişti, pratiğe uyduramadan anımsıyordu. Zihni birbirine bağlı olmayan gerçekler ve kuramlarla tam bir arapsaçına dönmüştü. Aklında da, kitap raflarında olduğu gibi Sezar’ın yorumları, Democritus ve kendinden doğan kuşak üzerindeki bir inceleme yan yana duruyordu. Yaratıcılık için çırpınan James Flower bir bakıma boş, beceriksiz, sakin, nazik bir küçük centilmen olabilmişti. Son yıllarında inançları düşüncelerle karıştırmaya başlamıştı. Birisi inancını biraz yüksekçe belirtecek olsa James Flower’ı korkutuyordu, kendi kendine “işte benim tümden yoksun bulunduğum ateşi denetleyebilen, Tanrının ihsanına ulaşabilmiş yaratıklardan biri” derdi.</p>
</body>
</html>
