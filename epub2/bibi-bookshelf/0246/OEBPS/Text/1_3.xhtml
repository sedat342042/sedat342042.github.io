<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">III</p>

  <p>Genç Henry çok geçmeden asıl yoldan ayrıldı, kayalığın tepesine ve oradan vahşi dağlara tırmanan geniş bir keçiyoluna saptı. Bu yolun kıvrımları aşağıdan, büyük yarık içinde kaybolduğu yere kadar görülebiliyordu. Keçiyolunun en tepesindeki noktada da Merlin otururdu; zararsız olduğuna inansalar, çiftlik yamaklarının, arasıra yoldan aşağı indiğinde alay edecekleri ve taş atacakları Merlin. Ama Merlin, üzerine birçok öyküler anlatılan insanlardandı. Tylwyht Teg isimli perinin onun sözünü dinlediğine ve gönderdiği haberleri sessiz kanatlarıyla havalardan taşıdığına inanılırdı. Çocuklar onun, öç almak istediği zaman yararlandığı bazı küçük, benekli hayvanlarla ilgisi bulunduğunu fısıldardı. Bunlar korkunç yaratıklardı ve Merlin de kendilerini korumak için gerekli bütün işaretleri bilmeyen çocuklar tarafından asla rahatsız edilmeyecek biri...</p>

  <p>Yaşlıların söylediğine göre Merlin bir zamanlar iyi bir ozandı ve daha da ün kazanabilirdi. Bunu kanıtlamak için de peşten “Plaith’in Kederi” veya “Ok Şarkısı”nı söylerlerdi. Birçok kez Eisteddfod’da birinci ödülü kazanmıştı ve Rhys Ailesinden bir aday kendisine rakip çıkmamış olsaydı Ozanbaşı da seçilebilecekti. O vakit belli bir neden yoktu ve Merlin henüz genç bir adamdı ama şarkısını Kayalığın tepesindeki taş eve hapsetmiş, bir daha çıkartmamıştı; yavaş yavaş yaşlanmış, şarkılarını söyleyenler unutmuş ve ölmüştü.</p>

  <p>Kayalığın tepesindeki bina, pencereleri vâdiye ve dağlara bakan, alçak, kurşuni bir kule gibi yuvarlak bir evdi. Kimileri onun yüzyıllar önce, çevresi kuşatılmış bir dev tarafından, el değmemiş kızları korumak için yapıldığını söylerlerdi; diğerlerine göre ise Kral Harold, Hastings savaşından sonra buraya kaçmış ve ömrünün kalan kısmını tek gözüyle Normanlar geliyor mu diye vâdiyi ve dağların ötesini gözlemekle geçirmişti.</p>

  <p>Merlin şimdi yaşlı bir adamdı; saçları ve uzun, düz sakalı, ilkbahar bulutları gibi ak ve yumuşaktı. Yıldızları gözleyen duru, keskin gözleriyle eski bir Druid papazına çok benziyordu.</p>

  <p>Genç Henry tırmandıkça keçiyolu daralıyor, üzerine gelir gibi oluyordu. Yolun iç tarafı bıçak gibi gökleri yaran bir taş duvardı ve yol boyunca biçimsiz, belirsiz çizgiler, onu, maymunların tapındığı eski, ilkel bir tanrının taştan tapınağı gibi gösteriyordu.</p>

  <p>Yolun başında otlar, çalılıklar ve birkaç gözüpek, eğrilmiş ağaç vardı; fakat yukarılarda tüm canlılar kayalıkların yalnızlığından ölmüşlerdi. Çok aşağılarda çiftlik evleri yem yiyen böcekler gibi bir araya toplanmış duruyor ve vâdi küçülerek kendi içine çekiliyordu.</p>

  <p>Şimdi yolun öte geçesinde bir dağ yükseliyor ve gökyüzü geniş bir yarıktan ibaret kalıyordu. Sert, sürekli bir yel sanki mavi göklerden yağıyor ve vâdiye doğru acı acı uğuldayarak iniyordu. Yukarılarda sayıları artan kayalar daha büyümüş; renkleri daha kararmış ve korkunçlaşmış, keçiyolunu koruyan çömelmiş bekçiler gibi duruyordu.</p>

  <p>Henry yorulmadan tırmanıyordu. Yaşlı Merlin’in ona söyleyeceği veya belki de verebileceği şey ne olabilirdi? Derisini okların işlemeyeceği hale getirecek ve sertleştirecek bir su mu? Bir büyü mü? Şeytan’ın birçok küçük hizmetçisinden onu koruyacak sözcükler mi? Ama her neyse, Merlin konuşacak o da dinleyecekti; Merlin’in söyledikleri belki de genç Henry’yi özlemlerinden kurtarabilir ve hiç ayrılmamak üzere burada, Kambriya’da alıkoyabilirdi. Ama bu olanaksızdı, çünkü onu çağıran ve giz dolu denizin ötesine gelmesini isteyen dış güçler, adsız yabancı ruhlar vardı.</p>

  <p>Ne herhangi bir durum için bir isteğe, ne de özlemini dindirdiği zaman nasıl olacağı konusunda bir düşünceye sahipti; yalnız ilk yıldız doğduktan sonra hemen uzaklara doğru yolculuğa çıkması için onu sürükleyen, önüne geçilmez bir güç, bir özlem vardı içinde.</p>

  <p>Yol bir şapkanın tepesi gibi yan küre biçiminde sert taştan bir tepede bitti; bunun da en yüksek yerinde, eğri büğrü sert kayalardan yapılmış, üzerinde mum söndürücü gibi koni biçimindeki damıyla Merlin’in alçak, yuvarlak evi bulunuyordu.</p>

  <p>Kapıyı çalmaya zaman bulamadan yaşlı adam onu karşıladı.</p>

  <p>— Ben genç Henry Morgan’ım efendim ve buradan uzaklara Antillere gidiyorum.</p>

  <p>— Ya, demek öyle? içeri gel de bana anlat bakalım.</p>

  <p>Sesi ilkbaharda meyva bahçesinde fısıltıyla esen tatlı bir yel gibi duru, alçak ve güzeldi. Seste bir şarkının gereçleriyle çalışan bir adamın sakin şarkısının uyumu vardı: ardından da yarı işitilen veya tümüyle hayal edilen, hafifçe dokunulmuş, titreşime bırakılmış harp tellerinin çıkardığı seslere benzer sesler duyuluyordu.</p>

  <p>Tek odadan ibaret ev siyah, kalın halılarla döşenmişti ve duvarlara sırayla bir harp, bir mızrakbaşı, bir harp, bir mızrakbaşı, çepçevre asılmıştı; küçük Gal harpleri ve Briton’ların büyük, bronz mızrakları, hepsi kaba, işlenmemiş taşın üzerindeydi. Bunların altında bulunan, her yönü gören geniş pencerelerden üç vâdiyi ve bir dizi ulu dağı seyredebilirdiniz; daha altta da bir sıra, duvara bitişik olarak odayı çevreliyordu. Ortada üzerine yıpranmış kitaplar yığılı bir masa ve yanında kara demirden bir Grek sehpasına oturtulmuş bakır bir mangal duruyordu.</p>

  <p>Henry girerken koca av köpeği onu koklayınca korkarak geri çekildi; kızıl kulaklı bir köpeğin görünüşü bile pek ürkütücüdür.</p>

  <p>— Demek ki Antillere gidiyorsun! Otur şuraya oğlum. Bak! Buradan yurdunu, vâdini görebilirsin, iyi bak ki uçup Avalon’a gidivermesin!</p>

  <p>Ses perdelerini yakalayan harpler, hafif titreşimlerle mırıldanarak karşılık verdiler.</p>

  <p>— Babam buraya gelip size, gideceğimi haber vermemi ve sözlerinizi dinlememi tembih etti. Söyleyeceklerinizin beni burada tutabileceğini sanıyor.</p>

  <p>— Antillere gidiyorsun demek? diye yineledi Merlin. Gitmeden önce Elizabeth’i görüp, yüreğini heyecanla titretecek ve gittikten sonra ona getireceğin şeyleri düşündürerek soluğunu kesecek sözler verecek misin?</p>

  <p>Henry kıpkırmızı kesildi:</p>

  <p>— O küçük sıçanı düşündüğümü de size kim söyledi? diye bağırdı. Ona biraz olsun aldırış ettiğimi kim söyledi size?</p>

  <p>Merlin :</p>

  <p>— Oh, sadece rüzgâr bir şeyler fısıldadı, dedi. —şimdi şakaklarının titreyişinde ve yüzünün kızarmasında da bir şeyler vardı— Öyle sanıyorum ki benimle değil, Elizabeth’le konuşmalıydın sen. Bunu babanın benden daha iyi bilmesi gerekirdi. —Sesi azaldı, söner gibi oldu. Yeniden konuştuğunda sesinde içten bir üzüntü vardı:</p>

  <p>— Babanı ille de yalnız bırakman gerekiyor mu oğlum? Burada, kendisine benzemeyen insanlar vâdisinde o kadar yalnız ki! Evet gitmen gerekiyor sanırım. Çocukların tasarladıkları şeyler ciddi ve değiştirilemez şeylerdir. Fakat seni burada tutabilmek için ben ne söyleyebilirim delikanlı? Baban bana, yerine getirilmesi güç bir görev yüklemiş.</p>

  <p>“Ben de büyük bir İspanyol gemisiyle yola çıkmıştım bin yıl önce, belki de daha önceydi veya belki hiç gitmedim de sadece düşledim gittiğimi. Sonunda o yeşil Antillere vardık, güzel ama hiç değişmeyen bir ülkeydi. Orada günler, yeşil bir tekdüzeliktir: Oraya gidersen yıllardan vazgeçmelisin; dünyanın, güneşe vermiş olduğu bağlılık andını unutarak gidip bir yerde yan geldiği ve ilkbaharın asla gelmeyeceği kanısını yaratan kara kışa duyduğun amansız öfkeyi silmelisin. Güneş geri döndüğü zaman duyduğun o vahşi, heyecanlı yürek çarpıntısını, bir ılık dalga gibi benliğini saran ve seni zevkten, rahatlıktan âdeta boğan o sevinç duygusunu unutmalısın. Orada hiç değişiklik yoktur, hiç. Geçmiş ve gelecek, iğrenç ve sonsuz bir şimdiki zamanda birbirine karışmıştır.</p>

  <p>Genç Henry onun sözünü kesti:</p>

  <p>— Fakat burada da hiç değişiklik yok. Her yıl buğday ambara konuyor ve yeni doğmuş, buzağıları anaları yalıyor: her yıl bir domuz kesiliyor ve sucuklar tütsüleniyor, ilkbahar şüphesiz geliyor ama hiç bir yenilik getirmeden.</p>

  <p>— Doğru söylüyorsun, kör çocuk; ben de öyle anlıyorum ki ikimiz başka başka şeylerden sözetmekteyiz.</p>

  <p>Merlin pencerelerinden dışarı, dağlara ve vâdilere baktı; gözlerinde bu yurt için duyduğu büyük sevgi parladı; ama yeniden çocuğa döndüğünde yüzünde acı okunuyordu. Sesi bir şarkı gibi ezgileniyordu:</p>

  <p>— Zamanın, temelindeki eski günlerin üzerine dağlar gibi yığılıp parçalandığı bu sevgili Kambriya’yı sana karşı savunacağım, diye coşkuyla bağırdı. Vahşi Kambriya’ya olan sevgini kayıp mı ettin ki atalarının sonsuza dek Kambriya olarak kalması için kanlarıyla suladıkları bu topraklardan ayrılmak istiyorsun? Truva soyundan geldiğini unuttun mu? Ah, fakat onlar da Pergamus düştüğü zaman vatanlarını bırakmışlardı değil mi?</p>

  <p>Henry:</p>

  <p>— Sevgimi hiç de yitirmedim efendim, dedi, ama düşlerim, bilmediğim denizlerin ötesinde. Kambriya’yı ise biliyorum.</p>

  <p>— Ama oğul, sancaklarını Roma’ya kadar götüren ulu Arthur burada yaşadı ve ölümsüz olarak Avalon’a yelken açtı. Avalon kıyılarımızın ötesinde, batmış şehirlerin üzerinde bir yerdedir; orada hep yüzer, durur; Sonra Henry, bütün o iyi, cesur, kavgacı, zararsız adamların, Llew Llaw Giffes’in. Belerius’un, Arthur’un, Gadwallo’nun ve Brutt’un hayaletlerinden söz edildiğini hiç duymadın mı? Yurdumuzun üzerinde bulutlar gibi dolaşır ve yükseklerden, onu korurlar. Antillerde hayalet yoktur, Tylwyth Teg de yoktur.</p>

  <p>“Bu vahşi, kara tepeler milyonlarca gizle doludur. Arthur’un koltuğunu veya dönen taşların anlamını bulabildin mi? Geceleri zafer çığlıklarına dönüşen sesleri, fırtınada köylere koşan mavi av köpekleri sürüleriyle ve haykıran borularıyla ruh avcılarını duydun mu?</p>

  <p>Henry ürpererek karşılık Verdi :</p>

  <p>— Evet, duydum. —Yerde uyuyan köpeğe ürkek bir bakış fırlattıktan sonra sesini alçaltarak devam etti. — Papaz bunların hep yalan olduğunu söylüyor. Kırmızı Kitap küçük çocukların ocak başında okuyacakları bir kitaptır, insanların, delikanlıların bunlara inanmaları ayıptır, diyor. Kilise okulunda bize bunların uydurma masallar ve Hıristiyanlığa aykırı şeyler olduklarını anlattı. Arthur önemsiz bir başkandı, —ve ismini taşıdığınız— Merlin de Geoffrey of Momnouth’un hasta düş gücünün bir uydurmasıydı, dedi. Tylwyth Teg, mum taşıyan cesetler ve şu köpeğiniz hazretleri hakkında bile kötü şeyler anlattı.</p>

  <p>Merlin öfkeyle :</p>

  <p>— Ah, budala! diye bağırdı. Bu şeyleri bozmak isteyen budala. Yerine de ne sunuyor? Bazı konularda oldukça düzensiz inançlara sahip on iki yardımcının<a href="../Text/dipnot.xhtml#Footnote0001" id="Feedback0001"><sup class="dipnot_sayi">[1]</sup></a> dünyaya tanıtılan öyküsünü. Niçin gitmen gerekiyor, oğul? Görmüyor musun, Kambriya’nın düşmanları artık kılıçla değil, küçük, sivri dillerle savaşıyorlar?</p>

  <p>Harpler, sorusunu tatlı ezgilerle yineledi, sonra tınları yavaş yavaş durdu, yuvarlak ev sessizliğe gömüldü.</p>

  <p>Henry kaşlarını çatmış, yere bakıyordu. Sonunda:</p>

  <p>— Benim için o kadar üzülüyorlar ki, dedi. Bu konuda pek konuşamıyorum Merlin. Geri döneceğim. Yeni şeylere karşı duyduğum bu yakıcı özlem dinince mutlaka döneceğim. Fakat görmüyor musunuz ki gitmem gerek, sanki ikiye bölünmüşüm de sadece bir yarım burada bulunuyor, öteki yarım ise denizlerin ötesinde beni çağırıyor, gidip bütünlenmem, tam olmam için çağırıyor, durmadan. Kambriya’yı seviyorum ve gene tam olduğum zaman döneceğim.</p>

  <p>Merlin çocuğun yüzünü dikkatle, bir şey arar gibi inceledi. Sonra üzgün başını kaldırıp harplerine baktı. Yumuşak bir sesle:</p>

  <p>— Anladım sanıyorum, dedi. Sen küçük bir çocuksun. Gökteki ayı ele geçirip tıpkı bir altın kupadan içer gibi ondan içmek istiyorsun, bu yüzden büyük bir adam olman pek olasıdır, ancak, küçük çocuk olarak kalman koşuluyla. Dünyanın bütün büyük adamları gökteki ayı isteyen küçük çocuklar olmuştur; koşarken ve tırmanırken kimileyin bir ateş böceği yakalamışlardır. Ama olgunlaşıp da akılları erince, bu akıl, gökteki ayı ele geçiremiyeceğini ve geçirebilecek bile olsa istemeyeceğini görecektir, böylece de ateş böceği yakalamıyacaktır.</p>

  <p>Henry odanın sessizliği içinde yavaşlayan bir sesle sordu :</p>

  <p>— Ya siz, gökteki ayı hiç istemediniz mi?</p>

  <p>— İstedim, herşeyden çok istedim. Ona uzandım ve, ve o zaman büyümüş bir adam ve başarısızlığa uğramış biri oldum. Fakat başarısızlığa uğramışların bir talihli yönü vardır : insanlar başaramadığını bildikleri için üzülür, ona sevecen ve tatlı davranırlar. Tüm dünya ondan yanadır; kendinden olan insanlarla bir ilişki köprüsüdür başarısızlığı; basitliğin getirdiği güven örtüsüdür: Ama elinde aya uzanırken yakaladığı bir ateş böceği saklayan kimse iki kat yalnızdır, çünkü gerçek başarısızlığını yalnız kendisi anlar, âdiliğini, korkusunu, kaçma isteğini yalnız kendisi bilir.</p>

  <p>“Sen de büyüklüğe erişeceksin ve belki de bir zaman gelecek ki büyüklüğün içinde yalnız kalacaksın, çevrende hiç bir dost bulunmayacak, yalnız sana saygı duyanlar, senden korkanlar ve çekinenler saracak çevreni. Senin için üzülüyorum özlemle yukarılara bakan dürüst, duru gözlü çocuk. Senin için üzülüyorum ve Tanrım! Seni nasıl da kıskanıyorum!</p>

  <p>Akşamın alacakaranlığı dağların arasına doğru iniyor, çevreyi mor bir sisle kaplıyordu. Güneş sanki keskin bir tepede bir yerini kesmişti de kanı vâdilere akıyordu. Dorukların uzun gölgeleri avına doğru yavaşça ilerleyen tekir kediler gibi kırlara uzanıyordu.</p>

  <p>Merlin küçük bir kahkaha attı:</p>

  <p>— Sözlerimi derin derin düşünme, dedi. Çünkü ben de onların doğruluğundan pek emin değilim. Düşleri, “birbirini tutmaz” dediğimiz bir niteliğinden tanırız ama, yıldırımı nasıl sınıflandırabilirsin?</p>

  <p>Artık gece hızla inmekteydi, Henry ayağa fırladı:</p>

  <p>— Oh, gitmeliyim! Hava karardı!</p>

  <p>— Evet gitmelisin ama sözlerimin üzerinde pek durma. Bu sözcüklerle seni etkilemeye çalışmış olabilirim. Yaşlı adamlar, konuşulanlara inanmaz olunca biraz sessiz övgüye gereksinme duyarlar. Sadece, Merlin’in seninle konuştuğunu anımsa. Bir yerde yıllar önce yazılmış bulunan şarkılarımı söyleyen Gallilere rasgelecek olursan onlara beni tanıdığını söyle; onlara benim mavi kanatlı görkemli bir yaratık olduğumu söyle. Unutulmak istemiyorum, Henry. Bir yaşlı adam için, ölümden de daha korkunç bir şey varsa, unutulmaktır.</p>

  <p>Henry :</p>

  <p>— Artık kalkmalıyım, dedi, hava gerçekten karardı. Bana tüm bunları söylediğiniz için de size teşekkür ederim efendim, ama anlıyorsunuz ya, Antillere gitmem gerekiyor.</p>

  <p>Merlin yavaşça güldü:</p>

  <p>— Tabii gitmelisin Henry. Bir büyük ateş böceği yakala olmaz mı? Güle güle çocuğum.</p>

  <p>Evin kara silueti kayalığın tepesinin ardında gözden yiterken Henry bir kez dönüp baktı, ama pencerelerde hiç bir ışık görünmüyordu. İhtiyar Merlin oturmuş harpleriyle dertleşiyor, onlar da sesini tatlı tatlı yansıtıyordu.</p>

  <p>Çocuk adımlarını sıklaştırarak inmeye koyuldu. Aşağısı sanki kara bir göl ve çiftlik evlerinin ışıkları, yıldızların gölün derinliklerine vurmuş yansımasıydı. Rüzgâr durmuş, tepeleri kalın bir sessizliğe gömmüştü. Her yanda acılı, sessiz hayaletler çırpınıp dolaşıyordu. Henry, soluk, mavi parıltılı yolda, dikkatle yürüyordu.</p>
</body>
</html>
