<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">V</p>

  <p>Çocuk odaya girdiği zaman Yaşlı Robert başını kaldırıp umutla baktı, ama umudu hemen söndü ve bakışlarını yeniden ocağa çevirdi. Ama Morgan Ana oturduğu yerden fırlayarak öfkeyle Henry’ye yaklaştı:</p>

  <p>— Nedir bu saçmalık? Antillere gitmeye kalkıyormuşsun? diye sordu.</p>

  <p>— Ama anne, gitmem gerek; inan bana, gitmeliyim, babam da anlıyor bunu. Antillerin beni nasıl çağırdığını duymuyor musun?</p>

  <p>— Hayır, duymuyorum! Berbat bir saçmalıktan başka bir şey değil bu. Sen küçük bir çocuksun ve evden uzaklaşmana ses çıkarılmayacak durumda değilsin. Zaten baban da bunun olanaksız olduğunu sana söyleyecek.</p>

  <p>Çocuğun güçlü çenesi kaya gibi sert bir görünüş aldı şakakları oynamaya başladı. Birdenbire gözlerine bir öfke ışıltısı geldi:</p>

  <p>— Öyleyse anne, mademki anlamıyorsun, sana şunu söyleyeyim ki, yarın gidiyorum, hiç birinizi dinlemeyip gidiyorum.</p>

  <p>Anasının incinen gururu, yüzündeki inanamamış ifadeyi sildi ve bu da geçerek yerine yalnız keder bıraktı. Şaşırtıcı acı karşısında sendeledi, büzüldü. Henry de sözlerinin yarattığı etkiyi görünce hemen annesine doğru atıldı.</p>

  <p>— Özür dilerim anne, çok, çok üzgünüm; ama niçin sen de beni babamın bırakabildiği gibi bırakamıyorsun? Seni üzmek istemiyorum, ama gitmeliyim. Bunu anlamayacak mısın?</p>

  <p>Annesine sarıldı, ama annesi ona bakmıyordu. Gözleri bomboş, karşıya dikilmişti.</p>

  <p>Görüşünün doğru olduğundan o kadar emindi ki! Yaşama süresince ailesini aşağılamış, kaş çatmış, azarlamıştı ve onlar onun bu küçük zorbalığının kendilerine karşı duyduğu sevginin bir gösterisi olduğunu hep bilmişlerdi. Ama şimdi aileden biri ve üstelik çocuk, kendisinin her zaman konuştuğu tonda konuşunca bir daha asla iyileşemeyecek amansız bir yara açılmıştı içinde sanki.</p>

  <p>Robert ocağın karşısındaki yerinden, sordu :</p>

  <p>— Merlin’le konuştun mu? Neler dedi sana?</p>

  <p>Henry’nin aklı birdenbire Elizabeth’e gitti.</p>

  <p>— İnanmadığım şeylerden sözetti.</p>

  <p>— Zaten sadece bir olasılıktı, diye mırıldandı Robert. —Sonra sözlerini sürdürdü— Anneni çok fena yaraladın oğlum. Onu hiç bu denli, bu denli soğukkanlı ve sessiz görmemiştim. —Kendini topladı ve sesinde güvenli bir ifade belirdi :</p>

  <p>— Sana verebilecek beş altınım var, oğlum. Çok az; belki biraz daha da verebilirim ama gene de sana yeteceğini, işine pek fazla yarayacağını sanmıyorum. Bir de, kardeşim Sir Edward’a senin için tanıtma mektubu yazdım : al. Kral öldürülmeden önce gitmişti oraya ve her nedense —belki de sessiz bir adam olduğundan— Cromwell onu yerinde bıraktı, dokunmadı. Jamaica’ya vardığında orada ise ona bu mektubu verebilirsin; ama zengin akrabalarıyla son derece öğünen soğuk, garip bir adamdır ve belki de senin gibi yoksul bir yakınıyla karşılaşmak canını sıkabilir. Bu yüzden bu mektubun pek işe yarayabileceğini sanmıyorum. Görünüşte bana benzeyen, tek ayrılığı bir gümüş kılıçla ve başında tüylerle dolaşmak olan bir adamda gülünç bir yan bulmazsan, belki hoşuna gidebilirsin, yoksa senden asla hoşlanmayacaktır. Ben bir kez gülmüştüm, o andan beri bana yakınlık duyan bir kardeş olmadı. Ama sen gene mektubu sakla; amcanın olmazsa bile başkalarının yanında sana yarar sağlayabilir.</p>

  <p>Gölgede büzülmüş oturan karısına baktı:</p>

  <p>— Yemek yemiyor muyuz, Ana?</p>

  <p>Kadın onu işittiğini belli eden hiçbir davranışta bulunmayınca Robert çorba kâsesini kendisi doldurup sofraya getirdi.</p>

  <p>Sürekli olarak onun için yaşadığınız evlâdı yitirmek çok acı şeydir. Her nedense oğlunun hep yanında kalacağını kurmuştu, küçük bir çocuk olarak ve hep yanında... Gelecek günleri ve Henry’nin orda bulunmayacağını düşünmeye çalıştı, ama düşüncesi kısır bir düş gücünün soğuk duvarına çarpıp parçalandı; oğlunun kendisine indirdiği acı darbeyi hatırladı, ama zihni hep geriye gidiyordu. Henry onun küçük oğluydu ve elbette ki hain olamazdı, alçak da olamazdı. Herhalde, bütün bu konuşmalar, acılar havaya uçup dağıldığı zaman oğlu gene yanında, tatlı bir biçimde dizinin dibinde olacaktı.</p>

  <p>Her zaman bir gerçek neşteri olan akü, yalnız nesnelerin görünüşüyle ilgili düş gücü, büyük sevecenlikle, emekleyen, sendeleyen ve konuşmayı yeni öğrenen bebeğe, geriye gidiyordu. Pırıl pırıl geçmişin hayaline öylesine dalmıştı ki oğlunun gideceğini tümden unuttu.</p>

  <p>Uzun, beyaz bir giysi içinde vaftiz ediliyordu. Tüm vaftiz suyu bir tek büyük damla halinde toplanıyor, şiş burnundan aşağı yuvarlanıyordu, ve o, annesi, temizliği çok seven anası bu damlacığı mendiliyle sildikten sonra kendi kendine, oğlunun yeniden vaftiz edilmesi gerekip gerekmediğini soruyordu. Genç papaz ter döküyor, sözcükleri, şaşırarak, boğulur gibi söylüyordu. Kiliseye yeni gelmişti; zaten o köyün çocuğuydu. Anne, bu derece önemli bir iş için güvenilemeyecek kadar genç, diye düşünüyordu. Belki de başaramayacaktı, vaftizin etkisi olmayacaktı. Sözcüklerin sırasında yanılabilir veya başka bir yanlış yapabilirdi. Sonra Robert, gene yeleğini yanlış iliklemişti. Zaten hiç bir zaman düğmeyi doğru iliğe geçirememişti. Bu da onu bir yana çarpılmış gibi gösteriyordu. Kilisedekiler işin ayırdına varmadan önce, gidip Robert’e yeleğini doğru iliklemesini söylemeliydi. Bunun gibi küçük şeyler kesin dedikoduya yol açardı. Ama kendisi uzaklaşırsa bu genç, budala papazın bebeği elinden düşürmeyeceğinden nasıl emin olabilecekti?</p>

  <p>Yemek bitmişti, yaşlı Gwenliana masadan kalkıp ateşin karşısındaki yerine sendeleyerek gitti. Sessizce dostuna, geleceğe dönüyordu.</p>

  <p>Robert sordu:</p>

  <p>— Yarın kaçta yola çıkıyorsun?</p>

  <p>Henry, doğal olmasına çalıştığı bir sesle cevap verdi:</p>

  <p>— Herhalde yedi sularında baba!</p>

  <p>Yaşlı kadın, yolunda durarak ona keskin bir bakış fırlattı, sordu:</p>

  <p>— Nereye gidiyor bakayım Henry?</p>

  <p>— Aa, bilmiyor musun? Henry yarın bizden ayrılıyor. Antillere gidiyor.</p>

  <p>Yaşlı kadın kaygılı, sordu:</p>

  <p>— Geri dönmeyecek mi?</p>

  <p>— Herhalde hiç olmazsa bir süre gelmeyecek. Çok uzak gideceği yer, çok uzak.</p>

  <p>— Ya, ama öyleyse ona geleceği söylemeliyim, evet yapmalıyım bunu, geleceğini açık bir kitabın sayfaları gibi önüne açmalıyım. —Hoş bir heyecanla bağırdı.— Ona geleceğini ve gelecekteki şeyleri söylemeliyim. Dur, bakayım sana oğlum.</p>

  <p>Henry onun yanına gitti, dizinin dibine oturup dinlemeğe başladı. Eski Kumrik dilinde gerçekten bir büyü vardır. Sanki kehanette bulunmaya özgü bir dildir. Gwenliana:</p>

  <p>— Elbette gideceğini bugün duymuş olsaydım, yeni öldürülmüş bir koyunun sırt kemiğini bulurdum dedi. Bu, eski zamanlardan beri kullanılan bir yöntemdir ve sadece yüze bakıp geleceği söylemekten daha etkili bir yöntem olarak benimsenmiştir. Kocadığım, paslandığım, ve topalladığım için artık yollarda dolaşan ruhlarla karşılaşmak üzere çıkıp yürüyemiyorum. Gezinen ölüler arasında dolaşıp onların düşüncelerini dinlemek olanağına sahip değilseniz ileriyi pek iyi göremezsiniz. Fakat senin önünde eşsiz bir yaşam ve şimdiye değin haber verdiğim geleceklerin en güzelini görüyorum.</p>

  <p>Koltuğunda arkasına yaslandı, gözlerini kapattı. Ama biri eğilip de yakından bakacak olsa, gözkapaklarının altından çocuğun kararlı yüzünü incelerken, gözlerinin pırıldadığını görebilirdi. Uzun bir süre büyülenmiş gibi oturdu, sanki kocamış beyni geçmişin dolaşık saçlarını tarıyarak düz anlatılabilir bir gelecek yaratmaya çalışıyor gibiydi. Sonunda, ürküntü veren şeylere özgü o alçak, boğuk, şarkı gibi ezgili sesle konuşmaya başladı:</p>

  <p>— Bu, toprak ile suyun savaştığı Abred’den çıkma bir öyküdür. Onların çatışmasından, küçük, daireler çizerek Gwynfyd’e yani parlak saflığa doğru kıvrılarak ulaşmaya çalışan bir yaşam doğdu. Bu ilk acemice davranan ette dünyanın tarihi ve dünyanın boşluk içinde yaptığı yolculuğun öyküsü yazılıdır.</p>

  <p>“Ve sen, —Annwn çok zaman senin çevrede dolaştırdığın küçük yaşam tutamını yakalamak için sivri çenesini kapatmıştır,— ama sen onun tuzağından kaçıp yolunu sürdürmeyi bildin. Toprakla deniz senin kuşağında savaştıklarından beri bin yüzyıl yaşadın ve bin evren döngüsü daha sana verilmiş olan küçük yaşam tutamını gezdirmeye devam edeceksin. Ancak onu Annwn’den yani Kaostan kurtarabilmen koşuluyla...</p>

  <p>Kehanetlerine daima böyle başlardı. Bu onun gezici bir ozandan öğrendiği bir şeydi; ona da ozandan ozana geçerek gelmişti ve kökeni, beyaz Druid’lere<a href="../Text/dipnot.xhtml#Footnote0002" id="Feedback0002"><sup class="dipnot_sayi">[2]</sup></a> değin çıkıyordu.</p>

  <p>Gwenliana sözlerinin çocuğun zihninde yer etmesi için susup bekledi, sonra sürdürdü:</p>

  <p>— İşte çıkmakta olduğun yolculuğun öyküsü. Kutsal varlığın büyük bir ışığı olacak, Tanrı’nın yollarını öğreteceksin.</p>

  <p>Gizli gizli bakan gözleri çocuğun yüzünde beliren düş kırıklığını görünce, bağırdı:</p>

  <p>— Ama, daha dur! Daha anlatacaklarım var. Savaşılacak, kan dökülecek ve kılıç senin ilk gelinin olacak. —Henry’nin yüzü zevkle parladı.— Adının fısıldanması dünyanın bütün savaşçıları için bir çağrı anlamı taşıyacak. Dinsizlerin kentlerini yağma edecek ve çapulculukla de geçirdikleri malları geri alacaksın. Dehşet, tıpkı insanların üzerinde çığlık atarak dolaşan bir kartal gibi hep önünden gidecek.</p>

  <p>Artık söylediklerinin olumlu etki yarattığını anlamıştı, ama daha büyük yengileri haber vermeye koyuldu:</p>

  <p>— Adaların ve anakara yönetimi senin olacak, oralara adalet ve barış getireceksin. Sonunda, soyluluk ünvanı aldıktan ve her yerde saygı görmeğe başladıktan sonra iyi bir aileden zengin bir kızla, soylu tertemiz ruhlu bir bâkire ile evleneceksin, diyerek sözlerini bitirdi. Gözleri açıldı ve beğeni beklercesine çevresine bakındı.</p>

  <p>Sonra yakınma dolu bir sesle:</p>

  <p>— Elimde bir koyunun sırt kemiği olsaydı veya arasıra çıkıp yolda gezinebilseydim daha iyi şeyler söylerdim, dedi, ama yaş, insanın küçük zevklerini elinden alıyor ve sizi yalnız soğuk, sessiz bir bekleyiş içinde bırakıyor.</p>

  <p>Yaşlı Robert:</p>

  <p>— Yok, yok Anne, dedi, falın çok iyiydi; şimdiye kadar işitmiş olduğum fallarının en iyisi, öyle sanıyorum ki gizli sezgi gücünün doruğuna varmaktasın. Benim de korkumu sildin ve Henry’nin gitmesinden duyduğum kaygıları ortadan kaldırdın. Şimdi çocuğumun ilerde ne olacağını düşündükçe sadece övünç duyuyorum. Yalnız, insanları öldürmek zorunda kalmamasını isterdim.</p>

  <p>Gwenliana:</p>

  <p>— Demek öyle, dedi, söylediklerimi gerçekten iyi buldun? Bu gece sanki hava daha uygun ve gözlerim daha iyi görüyor gibi geldi bana da. Gene de bir koyunun sırt kemiğinin elimde olmasını isterdim.</p>

  <p>Gözlerini kıvançla kapattı ve uyuklamaya başladı.</p>
</body>
</html>
