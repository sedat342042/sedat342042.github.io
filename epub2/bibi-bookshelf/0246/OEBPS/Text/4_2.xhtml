<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">II</p>

  <p>Her biri su kesimine varıncaya değin “Hür Kardeşlik”in adamlarıyla dolmuş, dipleri düz kayıklar ordusu Chagres ırmağında ilerliyordu. Çizgili gece takkeleri ve kocaman, bol pantolonlar giymiş Fransızlar vardı bunların içinde; bir zamanlar Saint-Malo veya Calais’den yola çıkmış, artık geri dönecek anavatanları kalmamış Fransızlar. Filikaların kimi Cockney’lerle<a href="../Text/dipnot.xhtml#Footnote0005" id="Feedback0005"><sup class="dipnot_sayi">[5]</sup></a> doluydu; bunların çoğu pis, dişleri kapkara ve âdi, hırsız görünüşlü adamlardı. Hollanda’dan gelmiş suratsız, sessiz gemiciler, kayıklarında hantal hantal oturmuş, Chagres kıyılarını donuk, aç gözlerle seyrediyorlardı.</p>

  <p>Ağır, dört köşe salapuryalar, Karayipliler ve Cimaron’lar tarafından sırıkla götürülüyordu; bu neşeli, vahşi adamlar savaşı öylesine severlerdi ki, karşılığında kan varsa, ipek gibi düzgün, esmer omuzlarını en ağır işlere seve seve eğmeye razıydılar. Korsanlar geçidinin bir sahnesini de İspanyolların elinden yeni kaçmış zenci köleler oluşturuyordu. Bunlar çıplak göğüslerini bir yara gibi çapraz kesen kırmızı kayışlar takmışlardı. Liderleri olan, suratı vahşi, kara bir geyiğe benzeyen iriyarı delikanlının üzerinde geniş bir sarı kemerle şövalye şapkasından başka şey yoktu; şapkanın tüyü çenesinin altına kıvrılmıştı.</p>

  <p>Kayıklar uzun bir dizi olarak, yavaş yavaş ırmaktan yukarı çıkıyordu. İngilizler bağıra çağıra akortsuz şarkılar söylüyor, gövdelerini ağır ağır sallayarak da tempo tutuyorlardı. Fransızlar tatlı bir sesle, yaşayabilecekleri küçük sevdaları dile getiriyorlardı. Cimaron’larla zenciler ise belirli bir kimseye seslenmeyen, sonu gelmez gevezeliklerini sürdürüyorlardı.</p>

  <p>Chagres büyük, at nalı biçiminde dönemeçleriyle önlerinde kıvrıla kıvrıla uzayıp gidiyordu. Sarı su, korkak, cüzzamlı bir kadın gibi tekneleri ürkek ürkek okşuyordu. Chagres üzerinde gün boyu kayığınızla gidebilir, gene de, başladığınız noktadan düz çizgiyle yarım milden uzak olmayan bir yerde gecelemek zorunda kalırdınız. Birçok yerlerinde parlak kumun güneşte ışıldadığı sığlıklar bulunan tembel, cansız bir ırmaktı Changres. Irmakların ilksiz ve sonsuz işi olan, okyanusa olabildiğince az güçlük ve az çabayla ulaşma işinde ustaydı. Tembel kişiliğini kaygılı denizde yitirmekten çekiniyor, düşlere dalmış, akıp gidiyordu.</p>

  <p>Bir süre sonra kayıklar sık cengelin ırmaya dek geldiği ve donmuş yeşil bir dalga gibi kıvrımlar yaparak durduğu bir bölgeye vardılar. Ağaçların arasında dolaşan ve denizcileri kederli bir merakla seyreden kaplanlar görülüyordu. Arasıra büyük bir yılan, üzerinde uyukladığı sıcak kütükten kayıyor, bu işitilmemiş alayı görmek için başını geri atıp suya dalıyordu. Heyecanlı maymun sürüleri rahatsız edilmekten hiç hoşlanmadıklarını gösterircesine bağ kütükleri arasında oradan oraya koşuyordu. Kızgın bağırıyor, kayıklara yapraklar, çalılar fırlatıyorlardı. Bin dört yüz yabancı yaratık kutsal Cengel Ana’ya yayılmıştı; dünyadaki en uyuz maymunun bile hiç olmazsa buna karşı çıkma hakkı vardı.</p>

  <p>Günün sıcağı, ateşli bir hastanın soluğu gibi ağırdı, insanı sersemletiyordu. Kayıklardan gelen şarkılar adamların üzerine sıcak örtüler atılmış gibi kalınlaştı ve kesildi. Korsanlar cansız cansız, sıralarda oturuyorlardı. Ama gayretli yerliler değişmez, ağır devinimlerle sırıklara abanıyordu. İnce kollar boyunca kayan kasları, omuzlarının çevresinde huzursuz yılanlar gibi çörekleniyor, açılıyordu. Derin düşüncelere dalmış olan zihinlerinde bir kan dökme hülyası, zevkten sarhoş eden bir adam boğazlama umudu yer ediyordu. Kafaları: “İleri! diyordu. İleri! Uf! savaş iki adım daha yakınlaştı! İleri! İleri! Uf! Panama; kan gölleri iki adım daha yakınlaştı.” Uzun kayık dizisi kocaman, eklemli bir yılan gibi ırmak yukarı kıvrılarak çıkıyordu.</p>

  <p>Uzun, sıcak gün akşama döndü. Irmak kıyısı boyunca tek bir insan görülmemişti. Bu önemli bir sorundu; çünkü kayıklarda yiyecek yoktu. Yiyecek koymaya yer yoktu. Her karış yer insan ve silâh için gerekliydi. Bu nedenle su, topçu kayıklarının güvertelerini yalıyordu. Irmak boyunca aç bir ordunun karnını doyurabilecek birçok çiftliğin bulunduğu iyi biliniyordu. Bu yüzden korsanlar Panama yolculuğuna yanlarına yiyecek almadan çıkmışlardı. Gün boyu gözleriyle çiftlik aramalarına karşın yeşil, karmakarışık cengelden başka hiç bir şey görememişlerdi.</p>

  <p>Akşam üzeri ilk kayık, kamışlardan yapılmış bir iskeleye vardı. Düzenli dikilmiş uzun ağaçların ardında tembel, pembe bir duman kıvrımı yükseliyordu. Korsanlar sevinç haykırışlarıyla kayıklarından atlayıp kıyıya üşüştüler. Lânet ve umutsuzluk; binalar, yakılmış ve terkedilmişti. Bu küçük duman da önceleri tahıl ambarı olan kara bir yığından çıkıyordu. Bir tek tane kalmamıştı adamların yiyebileceği. Sığırların götürüldüğü yolu gösteren derin izler ıslak cengele doğru uzaklaşıyordu; bu izler en aşağı iki günlüktü.</p>

  <p>Aç adamlar tekrar kayıklara döndüler. Eh, yapılacak bir şey yoktu, o günü de aç geçireceklerdi. Açlık savaşın bir cilvesiydi; beklenen, katlanılması gereken bir sorundu. Yarın mutlaka soğuk, nefis şarapların depo edildiği evlere ulaşacaklardı; şişko ineklerin kesilmeyi bekleyerek başlarını aptalca salladıkları ahırlara varacaklardı. Bir korsan, gerçek bir korsan bir kupa buruk şarap veya esmer tenli melez kadınlardan biriyle bir parça ahbaplık için tüm yaşamını seve seve verirdi. Bunlar yaşamın zevkleriydi; adam eğer içkisini veya ahbaplığını bitirmeden bıçaklanırsa bu da güzeldi; gel gelelim açlık... Eh, yarın mutlaka yiyecek bulunurdu.</p>

  <p>Ama güneş yeniden gökyüzünde açılmış bembeyaz, irinli bir yara gibi yükseldi. Deliler gibi dönen ırmak sürüp gidiyor, kıyıları boyunca, terkedilmiş çiftliklere rastlanıyordu. Ama yiyecekten iz yoktu. Baskın haberi kendilerinden önce, ürkütücü bir salgın hastalık haberi gibi ulaşmıştı. Korsanları selâmlamak için bir tek insan veya hayvan kalmamıştı ortalıkta.</p>

  <p>Üçüncü gün birkaç sert, yeşil inek pisliği buldular, taşların arasında yumuşatarak yediler. Adamların bazıları kemerlerinin yarısını kemirmişti. Bir yerde, hâlâ dumanı tütmekte olan bir tahıl ambarında biraz yanık mısır buldular. Korsanların birkaçı onu tıkındıklarından, can çekişerek, feci bir ölümle öldüler.</p>

  <p>Adamlar cengelde ava çıktılar; ağaçların arasında, yenebilecek herhangi bir canlı aradılar. Sanki kedilerle maymunlar bile İspanya ile birlik olmuştu. Cengel artık sessiz ve ıssız, bir tek canlı yaratık yoktu. Uçan böcekler dışında hiç bir yaşam belirtisi kalmamıştı. Arasıra bir yılan yakalanıyor, sahibi yemeğini kızartırken, asık suratla, kimseye kaptırmamak için başından ayrılmıyordu. Birkaç fare korsanların eline düştüyse de bunlar başkaları tarafından çalınır korkusuyla hemen oracıkta, pişirilmeden, çiğnenmeden yutuldu.</p>

  <p>Dört günlük yolculuktan sonra ırmak kayıkların ilerleyemeyeceği kadar sığlaşmıştı. Toplar dar bir patikada insan gücüyle çekilip götürülmek üzere kıyıya çıkarıldı. Korsanlar düzensiz bir kol halinde sendeleyerek ilerliyordu. Önleri sıra, kanlı umutlarından güç alan bir yerli sürüsü arı gibi çalışıyor; ağır bıçaklarıyla cengelde yol açmaya uğraşıyor dalları kesiyor, kopartıyorlardı. Kimi küçük İspanyol topluluklarının kaçtığı görülmüştü. Arasıra da İspanyol çeteleri ürkmüş bıldırcın sürüleri gibi sık çalılıkların arasından görünüp yitiyordu. Yine hiç kimse onlarla savaşmak için durmuyordu. Bu arada yol kıyısında hazırlanmış bir tuzak bulundu; bir toprak duvar ve birçok kamp ateşinin külleri... Terkedilmişti. Savaşmak için gönderilen askerlerin korkuya kapılarak kaçtığı anlaşılıyordu.</p>

  <p>Artık adamlar Panama’ya doğru sanki sürükleniyor, gittikçe de yaklaşıyorlardı. Kenti ele geçirmek için duydukları heves silinmişti, önderleri yiyecek getirmeme yanılgısına düştüğünden ona lânet okuyorlar, Kaptan Morgan’ın yırtıcı gücünün etkisinden gittikçe uzaklaşıyorlardı.</p>

  <p>Başlangıçta Kaptan, onlara örnek olmuş, yol göstermişti. Ama şimdi, yorgunluk ve açlıktan bitkin düşmüş askerlerinin başında o bile Panama’ya gitmeyi gerçekten çok isteyip istemediğini kendi kendine sormaya başlamıştı. Onu bu yola çıkartan gücü, o görülmemiş güzellik çekimini,anımsamaya çalıştı. Açlığı arttıkça La Santa Roja da hayalinde silinmeye başlamıştı. İsteğini belirli olarak anımsayamıyordu şimdi. Ama bu istek onu tümden terketse bile yolunu sürdürmeliydi. Bir yenilgi, bir anlık duraksama bütün başarılarını güvercin sürüsü gibi darmadağın ederdi.</p>

  <p>Coeur de Gris her zaman olduğu gibi yanındaydı gene; ama artık bitkin düşmüş ve yürürken biraz sendeleyen bir Coeur de Gris... Kaptan Morgan yardımcısına acıma ve gururla bakıyordu. Cam gibi gözlerinde, yaklaşan çılgınlığın belirtisini andıran vahşi parıltıyı görüyordu. Genç adam yanında oldukça, Kaptan Morgan daha az yalnızlık duyuyordu. Coeur de Gris’in, ayrılmaz bir parçası haline geldiğini anlıyordu artık.</p>

  <p>Güneşin sıcaklığı göklerden yakıcı bir yağmur gibi iniyordu. Toprağa çarpıyor, sonra çürüyen yaprakların, köklerin mide bulandırıcı kokusu ve rutubetle ağırlaşmış, yeniden ağır ağır yükseliyordu. Bir ara Coeur de Gris sıcaklığın etkisiyle diz üstü düştü, ama hemen kalkarak büyük güçlükle yoluna devam etti. Henry Morgan onun sendeleyerek yürüdüğünü görünce önlerinde uzanan yola kararsız baktı:</p>

  <p>— Belki de burada durup dinlensek iyi olacak. Adamlar yorgunluktan bittiler.</p>

  <p>Coeur de Girs karşılık verdi:</p>

  <p>— Hayır, hayır, yolumuzu hiç durmadan sürdürmeliyiz. Burada duracak olursak, yeniden yola koyulduğumuzda adamlar daha fazla yorgunluk duyacaklar.</p>

  <p>Henry Morgan düşünceli düşünceli konuştu:</p>

  <p>— Kendi kendime, benim ulaşmak istediğim hedefe varmak için neden bu kadar istekli olduğunu soruyorum. Benim bile umutsuzluğa düşmeye başladığım sırada yolunu sürdürüyorsun. Panama’da bulmayı umduğun nedir, Coeur de Gris?</p>

  <p>Genç adam:</p>

  <p>— Hiç bir şey bulmayı umduğum yok, dedi. Beni bir alçak durumuna mı düşürmeye çalışıyorsunuz? Ödülün sizin olduğunu daha oraya varmadan biliyorum. Bunu kabul ediyorum efendim. Ama biliyor musunuz, tıpkı yokuş aşağı bırakılmış kocaman, yuvarlak bir kaya gibiyim. Panama’ya gitmek isteyişimin nedeni sadece bu. Beni de itip yuvarladınız, efendim.</p>

  <p>Henry:</p>

  <p>— Panama’yı bu derece isteyişim anlaşılır gibi değil, dedi.</p>

  <p>Yardımcısının kızarmış yüzü öfkeyle ona döndü:</p>

  <p>— Panama’yı istemiyorsunuz, istediğiniz o kadın, Panama değil...</p>

  <p>Sesi de sözleri kadar acıydı, avuçlarını şakaklarına bastırarak konuşuyordu.</p>

  <p>Kaptan:</p>

  <p>— Doğru, diye mırıldandı. O kadını istediğim doğru. Ama bu, daha da anlaşılmaz bir şey.</p>

  <p>— Anlaşılmaz mı? Coeur de Gris gözü dönmüş bir öfkeye kapılmıştı. Bağırdı: Anlaşılmaz mı? Güzelliği dillerde dolaşan bir kadına istek duymak niçin anlaşılmaz olsun? Bu adamların hepsine de anlaşılmaz mı diyeceksiniz? Yeryüzündeki her erkek yaratık tuhaf mı? Yoksa sizinki ilâhi bir cinsel istek mi? Bir Titan bedeni mi taşıyorsunuz? Anlaşılmaz! Evet kuşkusuz Kaptanım; çiftleşmek de, çiftleşmeyi hayal etmek de insanlar arasında eşi bulunmaz şeylerdir!</p>

  <p>Henry Morgan şaşırmıştı, ama biraz da ürkmemiş değildi. Sanki tiksindirici, inanılmaz bir hortlağın yürüyüşüne tanık olmuş gibiydi. Bu adamların da onun duyduklarını duymaları olası mıydı?</p>

  <p>— Ama öyle sanırım ki cinsel istekten daha başka bir şey de var. Özlemimi anlayamazsın sen. Sanki hayal bile edilemeyecek kadar güzel bir yere gitmeye çabalıyorum. Bu kadın benim tüm aradıklarımı bulabileceğim bir liman sanki. Onu kolları ve memeleri olan bir dişi yaratık olarak değil de, bir fırtınadan sonra kavuşulan huzur ve sessizlik, kokmuş bir şeyden sonra hoş bir koku olarak düşünüyorum. Evet bana anlaşılmaz geliyor. Geçmiş yılları gözümün önüne getirdiğim zaman, tüm yaptıklarım karşısında şaşırıyorum. Budalaca şeyler; altın uğruna başımı çok büyük belâlara soktum. Yeryüzünü çok büyük bir bukalemuna döndüren gizemi bilmiyordum çünkü. Küçük savaşlarım, bana yabancı olan bir kişinin, dünyaya renk değiştirtme yöntemlerini bilmeyen bir kişinin çırpınışları gibi geliyor şimdi. Eskiden her mutluluk kollarımda öldükçe yas tutardım. Oysa ölmelerine hiç şaşmamak gerekiyor. Gizemi bilmiyordum çünkü. Hayır, benim özlemimi anlayamazsın sen.</p>

  <p>Coeur de Gris ağrıyan şakaklarını elleri arasında sıkıyordu. Küçümsemeyle bağırdı:</p>

  <p>— Anlayamaz mıyım? Anlamadığımı mı sanıyorsunuz? Biliyorum; duygularınız sizin için yepyeni şeyler, önem taşıyan yeni buluşlar sizce. Yenilgileriniz de önceden hiç kimsenin karşılaşmadığı olaylar... Bu dev gurur yüzünden şu Cockney’in, —evet şu, kimi zaman nöbet geçirip yerlerde yuvarlanan Cockney’in de— sizinle ayni umutları ve umutsuzlukları duyabileceğini düşünemezsiniz. Bu adamların sizin kadar derin düşündüklerine inanamazsınız. Size o kadını sizin kadar istediğimi söylesem, ya da La Santa Roja’ya belki de sizinkilerden daha tatlı sözler söyleyebileceğimi öne sürsem, sanıyorum ki bana asla inanmazsınız, aklınızdan bile geçirmediğiniz şeylerdir bunlar...</p>

  <p>Kaptan Morgan sözcüklerin indirdiği darbe altında kızarmıştı. İnanmıyordu. Bu adamların da kendisi gibi düşünebileceklerini akla getirmek korkunç bir şeydi; olamazdı bu. Böyle bir karşılaştırma onu bir bakıma değersizleştiriyordu. Coeur de Gris sözlerini sürdürdü:</p>

  <p>— Bunları niçin söylediğime mi şaşırıyorsunuz? Açıklıyayım. Acıdan çıldıracağım, öleceğim de ondan.</p>

  <p>Bir süre daha sessizce yürüdü, sonra ansızın bir çığlık atarak olanca ağırlığıyla yere yuvarlandı.</p>

  <p>Kaptan Morgan bir dakika kımıldamadan baktı ona. Sonra göğsünde büyük, haşin bir dalga kabarır gibi oldu. O an, bu genç yardımcısını ne kadar sevmiş olduğunu, genç Coeur de Gris’yi yitirmeye dayanamayacağını anlayıverdi. Sessiz gövdenin yanına, dizüstü çöktü.</p>

  <p>En yakınındaki korsana: “Su!” diye haykırdı, adam ona hiç kımıldamadan bakınca da: “Su! Su getirin!” diye yineledi. Eli sinirli bir davranışla belindeki rovelvere gitmişti. Bir şapka içinde su getirdiler. Tüm korsanlar o soğuk kaptanlarının yere diz çöküp Coeur de Gris’nin ıslak, parlak saçlarını okşadığını gördüler.</p>

  <p>Genç adam yavaş yavaş gözlerini açarak kalkmaya davrandı.</p>

  <p>—Bağışlayın efendim. Şu başımdaki ağrı... Güneş aklımı başımdan aldı. Ama ayağa kalkmalısınız efendim! Adamlar diz çöktüğünüzü görürlerse size saygıları kalmaz.</p>

  <p>— Kımıldama oğlum, yat! Kımıldamadan yat! Kıpırdamamalısın daha. Seni öldü sandım da dünya başıma yıkıldı. Kımıldamadan yat! Şemdi içim rahat etti. Kımıldamamalısın. Artık Altın Kupa’yı birlikte alacağız ve kupa, iki saplı bir kâse olacak.</p>

  <p>Coeur de Gris’yi kaldırıp kocaman bir ağacın gölgesine taşıdı. Kaptanın yardımcısı kendine gelmeye çalışırken korsanlar da yere çöküp dinlendiler.</p>

  <p>Coeur de Gris ağaca dayanmıştı. Kaptana anlaşılmaz, kadınca bir sevecenlikle gülümsüyordu.</p>

  <p>Henry Morgan biraz dalgın, sordu :</p>

  <p>— O Cockney’e benziyor muyum, dedi, nöbet geçiren Cockney’e?</p>

  <p>Coeur de Gris güldü :</p>

  <p>— Adam hakkında hiç bir şey bilmiyorsunuz. Ona benzemekten gurur duyarsınız belki de. Anlatayım size; biliyorum ki sizce o yalnız buyruk almaya yarayan bir kukladan ibaret. Adamın adı Jones. Tüm yaşamı boyunca bir İngiliz vâizi olmak istemiş. Gelen nöbetlerin, onu tanrısal bir iş için deneyen Kutsal Ruhun yoklamaları olduğuna inanmış. Bir defasında bir köşede durup Londralılara seslenirken bekçi gelip onu yakalamış. Yasalar da adamı serseri sayarak adalara giden gemiye bindirivermiş.</p>

  <p>“Bu Jones hükümlülük suresini doldurduktan sonra açlıktan ölmemek için haydut olmuş. Bir vurgunda ele geçirilen mallar paylaşılırken ona zenci kanı taşıyan bir İspanyol köle kadın düşmüş. Kadının namusunu kurtarmak için onunla evlenmiş. Kurtarılacak ne kadar az namusu kaldığını bilmiyormuş. Karısı bir Katolikmiş efendim, anlıyor musunuz? Evde olduğu zaman adamın İncil okumasına izin vermiyormuş. Biliyor musunuz efendim, hırsızlık yapmak zorunda kalışının onu başarıdan yoksun bıraktığına da gerçekten inanıyor bu adam; sizin anladığınız anlamda başarı değil de, Tanrı’nın özel lûtfundan gelen başarı. Bir Protestan Savonarola olabileceğini hayal ediyor.</p>

  <p>Henry Morgan:</p>

  <p>— Ama ya nöbetleri, dedi. O korkunç nöbetleri? Gözümle gördüm bir kez.</p>

  <p>Genç adam yeniden güldü :</p>

  <p>— Nöbetleri mi? Ah o nöbetler bir tanrı vergisi, kuşaktan kuşağa geçen bir mirastır.</p>

  <p>— Duyguları olduğunu sanıyorsun demek?</p>

  <p>— Evet, belki de vardır. Unutmayın ki kadınla sırf namusunu kurtarmak için evlenmiş. O namusun zaten ayaklar altına alınmış olduğunu öğrenince de kadını bırakmamış. Vurgun paylaşılırken adamın çekine çekine bir istavroz istediğini görebilirsiniz. Kadına Panama’dan bir istavroz götürecektir. Düşünün bir kez! Kilise’den ayrılmış bir Separatist olduğu, istavrozlardan tiksindiği halde...</p>
</body>
</html>
