<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi2">DÖRDÜNCÜ<br />
  BÖLÜM</p>

  <p>1670’de; Henry Morgan’ın yakıp yıkmaya karar verdiği yıl, Panama büyük, güzel bir kentti; zengin, güçlü ve Altın Kupa adını gerçekten hak etmiş bir kent. Güzellik ve zenginlikten yana tüm vahşi Yeni Dünya’da onunla boy ölçüşecek kent yoktu.</p>

  <p>Yüzyılı aşkın bir zaman önce Balboa yeni bir okyanusun kıyısına ulaşmıştı. Sırtına pırıl pırıl bir zırh geçirip Pasifik’te su tatlı tatlı baldırlarını okşayıncaya dek ilerledi. Sonra denize seslenerek dalgaların çarptığı tüm kıyıların İspanya tâcına ait olduğunu ilân etti. Suyun uysal ve sadık olmasını istedi; çünkü o su, Kastilya ile Aragon’un özel gölü olmak onuruna kavuşacaktı.</p>

  <p>Balboa’nın arkasında, kıyıda, Yerlilerin küçük, yeşil bir köyü vardı; bu köyün ismi Panama’ydı. Yerli dilinde bu, iyi balık avlanan bir yer anlamına geliyordu. İspanyol askerleri kulübe yığınını ateşe verdikten ve yerine yeni bir kent kurduktan sonra kulağa şarkı gibi güzel gelen Panama adını koydular. Çok geçmeden anlamının doğruluğu kanıtlanmış oldu; İspanya’nın ağları bu küçük kentten dört bucağa atılmıştı.</p>

  <p>Pedrarias ağlan kuzeye taşıyıp eski Maya soyunun yaşadığı kentleri sardı. Avı o kadar verimli oldu ki, Panama’ya hepsi altından yapılma, garip bir biçimde işlenmiş yılanlar, korkunç suratlar ve küçücük oymalı böcekler gönderdi. Toplayacak değerli eşya kalmayıp, tapınaklar bomboş taş odalara dönüşünce Pedrarias ağlarını insanların üzerine attı; onları kırbaçlar altında, madenlerde çalışmaya sürükledi.</p>

  <p>Pizarro atlarla ve zırhlı adamlarla güneye yöneldi, güçlü İnka ulusunu dize getirdi. Yöneticileri öldürüp yönetim yapısını darmadağın etti. Sonra elmaslar, tapınak duvarlarındaki değerli maden levhalar, altından güneş simgeleri ve dinsel törenlerde kullanılan altın kalkanlar, tümü gemilere yüklenip Panama’ya gönderildi. Pizarro da, yıkılmış İnka milletini kırbaçlar altında, madenlerde çalışmaya sürdü.</p>

  <p>Yüzlerce subay, başlarına geçtikleri küçük asker topluluklarını yabanıl Darien yerlilerinin ağaçlarda, mağaralarda yaşadığı doğuya ve güneydoğuya götürdü. Orada İspanyollar altından burun halkaları, ayak bileklerine takılan bilezikler, sapına tanrı başı oyulmuş hançerler, altınla doldurulmuş kartallar buldular. Her şey torbalara doldurulup katır sırtında Panama’ya taşındı. Tüm mezarlardaki altın süs eşyası çalındığı zaman yabanıl Yerliler de kırbaçların buyruğu altında toprağı kazmak zorunda kaldılar.</p>

  <p>İspanyol gemileri batı yönünde öyle küçük adalar buldular ki bunların sığ koylarında gerektiği kadar derine dalınacak olursa inci toplanabiliyordu; çok geçmeden adaların tembel halkı köpekbalıklarının yaşadığı denize dalmak zorunda bırakıldı. İnci torbaları da Panama yolunu tuttu.</p>

  <p>Uzun yıllar emek verilerek yaratılmış tüm yapıtlar, değerli madenlerden göz nuru dökülerek yapılmış ince eşya sonunda Panama’ya gidiyor, orada parlak, oburlar gibi ağzını açmış eritme potaları tarafından yutuluyor ve kalın altın çubuklara dönüştürülüyordu. Ambarlar hazine donanmasının İspanya’ya yelken açmasını bekleyen altın çubuklarıyla ağzına dek doluydu. Zaman geliyor, gümüş çubuklar ambarlarda yer kalmadığından sokaklarda tepeleme yığılıyor, ama çok ağır olduklarından hiç kimse tarafından çalınma tehlikesi bulunmuyordu.</p>

  <p>Böylelikle kent de giderek daha zenginleşiyor, görkem kazanıyordu. Tutsak ulusların zenginliği, kırmızı damlı, az bulunur gizli çiçeklerin yetiştiği küçük iç avlulu, binlerce güzel evin yapımıma yatırılmıştı. Yaşlı Avrupa’nın tüm renkli sanatı ve rahatlığı altın kümelerinin çağırışıyla, Panama evlerini güzelleştirmek için batıya gidiyordu.</p>

  <p>Ülkeye yayılan ilk İspanyollar acımasız, açgözlü hırsızlardı; ama aynı zamanda hiç bir kanlı serüvenden yılmayan askerlerdi bunlar. Küçük küçük topluluklar halinde olmalarına karşın Yeni Dünya’yı —ruhsal yüreklilikleri dışında— az bir güçle tutsak etmişlerdi. Ama Nikaragua, Peru ve Darien halkları ağlayıp sızlayan köle sürüleri haline gelip hiç bir tehlike kalmayınca Panama’ya başka türden insanlar gelip yerleşmeye başladı. Bunlar sahibinden yasalar yoluyla kopartılıp alınacak bir çiftlik söz konusu olduğu veya yabancı sömürgeciler tarafından yiyecek fiyatları yükseltildiği zaman zeki ve kararlı davranan, ama çeliğin çelikle çarpıştığı yerde korkan, ürken tacirlerdi.</p>

  <p>Çok geçmeden tacir sınıfı tüm kıstağa egemen oldu. Askerlerin kimi ölüp gitmişti; geri kalanların bir bölümü de güvenlik içinde yaşamaktan huzursuzluk duyarak yeni, tehlikeli topraklara doğru yola çıktılar; yiyecek ve süs eşyası savaşını da un ve şarap dağıtıp kasalarına mücevher ve altın çubukları istifleyen tacirlerin eline bıraktılar. Tacirler öylesine birlik kurdular ki hepsi yiyecek maddelerine aynı fiyatı koyabiliyordu. Kazançlarıyla pembeye çalan kiremit damlarla örtülü sedir ağaçlarından evler yaptırıyor, kadınlarını az bulunur ipekliler içinde gezdiriyorlardı. Köleleri de sokaklarda sürü halinde peşlerinden gidiyordu.</p>

  <p>Cenova’lı köle tacirlerinin kurduğu bir şirket, Panama’da malları için geniş bir depo yaptırdı. Depodaki üst üste yığılmış kafeslerde, gün ışığına çıkarılıp her yanlarının yoklanmasını ve pazarlık konusu olmayı bekleyen karaderili adamlar oturuyordu.</p>

  <p>Güzel bir kentti Panama. Sedir ağacından yapılmış iki bin büyük ev, ana caddelerde yer almıştı; merkezden daha uzak yerlerde de yazmanların, habercilerin ve Kralın ücretli askerlerinin oturduğu binlerce küçük ev bulunuyordu. Kölelerin yaşadığı sayısız saz kulübe ise kentin eteklerinde yer alıyordu. Kentin merkezinde altı kilise, iki manastır ve yüksek bir katedral bulunuyordu; hepsi de altın kutsal eşyayla ve değerli taşlarla işli papaz giysileriyle doluydu. Panama’da iki ermiş yaşayıp ölmüştü; gerçi bunlar pek ileri gelen ermişler değildi ama gene de kemiklerini değerli saydıracak derecede önemliydiler.</p>

  <p>Kentin büyük bir kesimi Krala ait evler, ahırlar ve kışlalarla kaplıydı. Tüm toprak ürünlerinin onda biri burada depo edilmişti; hazine donanmasıyla yola çıkarılacak bu mallar, gemilere yüklenmek üzere, merkep sırtında kıstaktan geçirilirdi. Panama, İspanyol krallığının parasal yükünü taşıyor, Kral’ın yeni saraylarının ve savaşlarının parasını ödüyordu. Hâzinesinde hazır bulduğu para nedeniyle Kral Panama’ya bir onur sanı bağışlamıştı. Çok gururlu bir adı vardı kentin : Pek Soylu, Pek Sadık Panama Kenti. Kordoba ve Sevilla ile aynı düzeye yükseltilmişti; resmî kişiler boyunlarında altın orun zincirleri taşıyorlardı. Kral kente parlak bir hanedan arması bağışladı; sol yanında altın zemin üzerinde bir kalkan, sağ yanında iki yelkenli gemiyle bir demet ok vardı. Hepsinin üzerinde keşif simgesi olan kuzey yıldızı bulunuyor, ikiz İspanyol krallığının aslanları ve şatoları da kalkanı çevreliyordu. Gerçekten Panama, dünyanın en büyük kentlerinden biriydi.</p>

  <p>Altın Kupa’nın merkezi geniş, taş döşenmiş bir alandı: alanın ortasındaki yüksek bir yerde akşamları müzik çalınırdı. Panamalılar bir yandan müzik dinler, bir yandan gezinir, konuştukları kimselerle durumlarını belli ederlerdi. Tacir aristokrasisi çok onurluydu. Bir tacir gündüz un fiyatı üzerinde bir Yahudi ile pazarlık eder, ama gece Plaza’da kendisi kadar zengin olmayan tanıdıklarını soğuk bir biçimde selâmlar, kendinden zengin olanlara da belli belirsiz yaltaklanırdı.</p>

  <p>Güvenlik bu insanları tembelleştirmişti. Şehir, ele geçirilmez sayılıyordu. Bir yönünden deniz onu korumaktaydı; zaten güney okyanusunda yabancı gemiler dolaşmazdı. Kara yönünde de surlar ve tehlike ânında suyla doldurulunca kenti gerçek bir ada haline getirebilen geniş bir hendek vardı. Üstelik, kente saldıracak olan bir ordu kıstak cengelinde yol açmak ve az sayıda askerle kolayca savunulabilecek dar geçitlerden geçmek zorundaydı. Aklı başında hiç bir kumandanın Panama’yı ele geçirme hayalini kuracağına olasılık verilmiyordu. Bu nedenle Campeche, Puerto Bello ve Maracaibo korsanların eline düştüğünde Altın Kupa’daki tacirler omuz silkmekle yetinip işleriyle uğraşmayı sürdürdüler. Kuşkusuz bir talihsizlikti bu; kendi yurtdaşlarının bu akıbete uğraması ve soyulması insana üzüntü veriyordu. Ama onlar başka ne bekleyebilirlerdi zaten? Kentleri okyanusun talihsiz bir yerinde kurulmuştu. Panama’nın bu gibi yıkımlardan korkmasına hiç gerek yoktu, ancak acıyabilirdi o insanlara. Tanrı iyiydi, işler ise, eh, berbat; artık hiç para kazanılamıyordu, çiftçiler de mallarına hırsız gibi sarılmışlardı...</p>

  <p>Den Juan Perez de Guzman, Altın Kupa’nın valisi, yaşamda tam bir centilmen olmaktan öte amacı bulunmayan sakin bir kişizadeydi. Küçük ordusunu çalıştırır, üniformalarını değiştirir, akrabalarının evlenme törenleriyle yakından ilgilenirdi. Tüm yaşamı boyunca bir asker olmuştu; belki iyi bir savaşçı değildi ama son derece kibar bir subaydı. Astlarına yazdığı yazılar hayranlık uyandırıcıydı. Bir yerli köyüne, teslim olmasını isterken yazdıkları her türlü eleştirinin üzerindeydi. Halk valiyi seviyordu. O kadar da iyi giyinirdi ki... Gururlu olmakla birlikte iyilikseverdi de. Her gün, ardındaki bir tabur atlıyla yolları takırdatarak geçtiği zaman halk alkışlardı onu. Herhangi bir saldırı tehlikesi duyulacak olursa hiç kuşkusuz Don Juan’ın zarif kişiliği halkı yatıştırırdı. Kentin en soylu kanı ve en zengin ambarları ondaydı.</p>

  <p>Böylece Panama’da mutlu bir yaşam sürülüyor, sıcakların bastırdığı mevsimde yeşil sayfiye yerlerine gidiliyor, yağmur mevsiminde şehirdeki balo ve toplantılara dönülüyordu. İşte, Henry Morgan yakıp yıkmaya karar verdiği zaman Altın Kupa böyleydi.</p>

  <p>Bir gün Panama’ya korkunç Morgan’ın kenti ele geçirmeye geleceği haberi yayıldı. Başlangıçta insanlar bunu hafiften alarak inanmadılar ama haberciler birbiri ardından gelmeye başlayınca şehir uyanarak coşkulu bir hazırlığa girişti. Halk kiliselere koşuyor, günah çıkartıyor; kutsal emanetleri öpüyor ve yeniden evlerine dönüyordu. Yüzlerce papaz sokaklarda kutsal ekmeği taşıyarak tören alayı halinde dolaşıyordu. Kara Kardeşler gibi kimi aşın mezhep mensupları, kendilerini herkesin göreceği şekilde vahşice kamçılıyor ve ağır haçı oradan oraya taşıyorlardı. Ne var ki, yıkık surlar onarılmıyor, paslanmış toplar yenilenmiyordu. Don Juan bir âyinden bir âyine gidiyor, taşkınlık yapan halka sesleniyor, tüm papazların kentte bir geçit alayı düzenlemelerini öğütlüyordu.</p>

  <p>Korkunç öyküler yayılmaya başladı; Korsanlar insan değilmiş de timsah başlı, aslan pençeli, hayvana benzer yaratıklarmış. Ciddi adamlar bile sokaklarda bu gibi olasılıkları tartışıyorlardı:</p>

  <p>— Gününüz hayırlı olsun Don Pedro.</p>

  <p>— Meryem Anamızın iyiliği üzerinizde olsun Don Guiermo.</p>

  <p>— Şu hırsızlar konusunda ne düşünüyorsunuz?</p>

  <p>— Ah! Korkunç, Don Guiermo, korkunç. Şeytan oldukları söyleniyor.</p>

  <p>— Ama duyduğuma göre bizzat Morgan’ın üç kolu varmış, her biriyle bir kılıç sallarmış. Bunun doğru olabileceğine inanıyor musunuz?</p>

  <p>— Kim bilir dostum! Muhakkak ki şeytanın gücü bunlardan daha büyüktür. Kötülüğün gücünün sınırı konusunda kim bir şey söyleyebilir? Bunu düşünmek bile dine saygısızlıktır.</p>

  <p>Ve daha sonra :</p>

  <p>— Don Guiermo’dan mı duydum dediniz? Kuşkusuz onun kadar zengin bir adamın söylediği söz yanlış olamaz.</p>

  <p>— Ben sadece onun söylediklerini yineliyorum, Morgan parmak uçlarından kurşun atabilirmiş, soluğundan kükürtlü alevler çıkartabilirmiş. Don Guiermo kesin söyledi.</p>

  <p>— Bunlan kanma anlatmalıyım.</p>

  <p>Böylece insanlar yarı çılgın hale gelinceye değin söylentiler büyüyüp yayıldı. Ele geçirilmiş öteki kentlerde yapılan vahşet hatırlatılıyor, evvelce omuz silken tacirler bunları duydukça sararıyordu. Bir türlü inanamıyorlardı, ama inanmaları gerekiyordu; korsanlar Chagres’e doğru yola çıkmışlardı bile... Amaçları Altın Kupa’nın alınması ve yağma edilmesiydi. Sonunda gördüğü baskıya daha fazla karşı koyamayan Don Juan, ancak kıstak üzerindeki yolda tuzak kurmak üzere beşyüz asker göndermek için kiliseden çıkabildi. Bu sırada genç bir subay huzura alınmasında diretiyordu.</p>

  <p>Vali:</p>

  <p>— Eee, delikanlı, nedir istediğiniz? diye sordu.</p>

  <p>Subay heyecanla bağırdı:</p>

  <p>— Ah, efendim boğalarımız olsaydı, çok sayıda vahşi boğa bulabilseydik.</p>

  <p>— Bulun! Tüm ülkeyi tarasınlar, boğa bulsunlar! Adamlar binlerce boğa toplasın! İyi ama ne yapacağız bu boğalarla?</p>

  <p>— Düşmanın üzerine salıvereceğiz efendim, ayakları altında ezilecek düşman.</p>

  <p>— Olağanüstü bir plân bu! Dahi subay! Ah, sevgili dostum, bin boğa mı? Bin boğa mı dedim? Şaka ettim. En vahşi boğalardan on bin tane toplasınlar.</p>

  <p>Vali askerlerini —iki bin kişilik Kraliyet birliklerini— denetledikten sonra yeniden Katedral’e dönüp diz çöktü. Don Juan savaştan korkmuyor ama önlemli bir generale yakışır biçimde, iç savunmasını pekiştiriyordu. Ayrıca, dinsel törenler için o kadar çok para harcanmıştı ki bunların etkili olmaması düşünülemezdi.</p>

  <p>İlk çıkan söylenti zamanla büyüyüp canavarlaştı. Korkudan tirtir titreyen Panamalılar evlerindeki gümüşü ve değerli eşyayı gömmeye başladılar. Kilise adamları taslarla şamdanları güvenli bir yerde korumak için sarnıçlara attılar, en değerli kutsal emanetleri yeraltı geçitlerinin duvarlarına gizlediler.</p>

  <p>Balboa olsaydı surları pekiştirir, hendeklere su doldururdu. Pizarro’nun ordusu ise, yaklaşan korsanları karşılamak üzere kıstak yolunun yarısına varmış olurdu. Ama o kahramanlık dönemleri geçmişti artık. Panama tacirleri sırasıyla mallarını, canlarını ve ruhlarını düşünüyorlardı yalnız. Hiç bir zaman kılıç kuşanmayı veya yıkılmakta olan surların onarımında çalışmayı akla getirmiyorlardı. Bu iş, vatandaşları korumak için iyi para alan Krallık askerlerinin göreviydi. Savunmayla vali uğraşmalıydı.</p>

  <p>Don Juan taburlarını yeniden denetledi, ona göre bu, bir generalin yapabileceği tek şeydi. Üniformalar her türlü eleştiriye karşı, askerlerinin ne denli düzenli olduğunun kanıtıydı. Askerleri Avrupa’daki herhangi bir geçit resminde beğeni toplayabilirdi. Bu arada yeni bir dinsel tören de yapılsa hiç fena olmazdı.</p>
</body>
</html>
