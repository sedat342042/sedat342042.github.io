<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">II</p>

  <p>Antillere yelken açıyorlardı, delikanlıların hayallerinin ülkesi, güzel, uzak Antillere... Sabahın büyük güneşi, kurşuni sisi açmaya çalışıyordu, güvertede denizciler bozulmuş bir kovanın öfkeli arıları gibi kaynaşıp duruyorlardı. Demirler denizden çıkıp da kara, ıslak güveler gibi teknenin yanlarına yapışırken bocurgat şarkısını söylüyorlardı hep birlikte.</p>

  <p>Doğru Antillere! Yelkenler, açılır ve nazik ipek şeyler gibi dolarken bunu biliyordu; kara gemi de biliyor ve küçük, serin sabah esintisi önünde çekilmiş sularda gururlu, ilerliyordu. “Bristol Kızı” dikkatle gemilerin arasından çıktı, uzun koylar boyunca yol almaya başladı.</p>

  <p>Sis yavaş yavaş gökle karışıyordu. Kambriya kıyısı mavileşti, sonra daha soluk mavi oldu ve sonunda dümdüz ufukda bir çöl şarabı gibi eridi. Kara dağlar önce bir bulut, sonra belli belirsiz görünen soluk bir duman oldu, daha sonra Kambriya sanki hiç var olmamış gibi gözden yitti.</p>

  <p>İskele yönünde Porlock’u, sonra Ilfracombe’u ve Devon’un kıvrımları içine yerleşmiş birçok belirsiz köyü geride bıraktılar. Güzel, tatlı rüzgâr onları Stratton ile Camelford’dan geçirdi. Comwall fersah fersah arkalarında kalıyordu. Sonra Britanya’nın çenesinin sivri ucu, Land’s End burnu... En sonunda güneye dönerlerken kış geldi.</p>

  <p>Deniz kabardı ve onlara hırladı; gemi rüzgârın bağıran köpekleri önünde güçlü, kendine güvenen bir erkek geyik gibi koştu; yelkenlerinin gücüyle rotası üzerinde cesaretle ilerledi. Kuzeyde rüzgâr, kışın yurdundan uluyor ve “Bristol Kızı” güneybatıya yönelirken onunla alay ediyordu. Soğuktu; donan çarmıklar tıpkı deli bir devin tınlattığı harp telleri gibi rüzgârda tıngırdıyor, serenler de şiddetle itilen yelkenlere homurdanarak yakınıyordu.</p>

  <p>İnatçı fırtına, dört çetin gün onları denizde kovaladı. Gemi savaşım sevinci içindeydi. Denizciler baş kasarada toplanıp geminin çabukluğunu ve sağlam, güzel biçimini övüyorlardı. Henry de genç bir tanrı gibi coşuyordu. Rüzgârın çılgınlığı onun çılgınlığıydı. Güvertede, bir direğe sımsıkı sarılıp yüzünü rüzgâra vermiş, geminin burnunun suyu kestiği biçimde, çenesiyle suyu keser gibi duruyor, içindeki büyük sevinç dalgası göğsünü sıkıştırıyordu; acıya benzer bir sevinçti bu. Soğuk, gözlerinin merceklerini siliyor, etrafında çepçevre yatan uçsuz bucaksız ufukları daha berrak görebiliyordu. İşte eski tutkuyu bir yenisi silmiş, götürmüştü; rüzgârlar ona, hızla uçan kanatlar takmak ve sonsuz göklerde dolaşabilmek özlemini getiriyordu. Gemi ileri ve yukarı uçmak isteyen Henry’ye sallanan, titreyen bir kafes olmuştu sanki. Ah! bir tanrı olmak ve fırtınanın üstünde gitmek! altında değil... Bu, rüzgârların getirdiği zehir gibi bir özlem, kendi özlemini arttırırken bir isteği doyuran başka bir istekti. Herşeyi yenebilecek kadar güçlü olmak için bağırıyor, hava, su ve rüzgâr, kaslarına yeni bir güç getiriyordu.</p>

  <p>Sonra, yılın şeytan hizmetçileri rüzgârları hızla kovalayınca sıvıştılar, ardlarında duru, temiz bir deniz bıraktılar. Gemi ezeli Alize rüzgârının önünde pupa yelken ilerledi. Alize, Denizcilerin Tanrısı tarafından yelkenli büyük gemiler için üfürülen, cennetten gelme, tatlı, ılık bir yeldir. Gemideki tüm gerginlik silindi; gemiciler güvertede yabanıl, güçlü çocuklar gibi koşup oynadılar; çünkü Alize rüzgârlarında taze bir mutluluk vardır.</p>

  <p>Pazar geldi, “Bristol Kızı”nda yıkımların haber verildiği somurtkan bir gündür pazar. Henry mutfakta işini bitirip güverteye çıktı. Yaşlı bir denizci ambar kapağına oturmuş, uzun bir halatı örüyordu. Çalışırken, parmaklarının her birinin ayrı bir aklı varmış gibi görünüyor, sahipleri onlara hiç bakmıyordu. Küçük, mavi gözleri bütün gemicilerin gözleri gibi sonsuzluğun ötelerine dalmıştı.</p>

  <p>Bakışlarım ufuktan ayırmadan:</p>

  <p>— Demek iplerin gizini öğrenmek istiyorsun öyle mi? diye sordu. O halde seyret beni, öyle uzun süreden beri bu işi yapıyorum ki kocamış başım unutmuş artık; sadece parmaklarım anımsıyor. Ne yaptığımı düşünecek olursam hemen şaşırıyor, karıştırıyorum. Sen de gemici olup bu yolda ilerleyecek misin?</p>

  <p>Henry :</p>

  <p>— İşin içyüzünü öğrenebilirsem, istiyorum dedi.</p>

  <p>— İşin içyüzünü öğrenmek pek o kadar güç değil. Her şeyden önce toprakta çalışan adamların hiç bir zaman duymadıkları şeylere dayanmayı öğrenmelisin. İlk iş budur; gerçi vahşi, acımasız, ama bir başladıktan sonra artık bırakamayacağın bir iş. On iki yıldan beri yaşlı teknemi karaya çekip bir ateşin karşısına yerleşmek ister dururum. Bir süre düşüncelerimle başbaşa kaldıktan sonra ölmeyi arzularım. Ama hiç yararı yok. Her defasında da şu veya bu gemiye binmek üzere dörtnala koşuyor bulurum kendimi.</p>

  <p>Gemi kampanasının acı acı çalmasıyla sözü kesildi.</p>

  <p>— Gel, dedi. Kaptan bize şimdi bir sürü, heyecanlı masal anlatacak.</p>

  <p>Kafatası suratlı kaptan Tanrı’sıyla silâhlanmış durumda mürettebatının karşısında duruyordu. Adamlar ona korkuyla, tıpkı küçük kuşların yaklaşan bir yılana baktığı gibi bakıyorlardı; çünkü inancı gözlerindeydi ve ince dudaklarından ürkütücü sözler dökülmekteydi:</p>

  <p>— Tanrı size herşeyi yokeden gücüyle sadece dokundu, diye bağırdı: Cehennem ateşinde bağıra bağıra yanmanızdan önce size küçük parmağının ne kadar güçlü olduğunu gösterdi. Korkutucu rüzgârda Tanrınızın sesini duyun ve işlediğiniz korkunç günahlardan, sıraladığınız sövgülerden pişmanlık getirin! Ah, O sizi kafanızın içindeki kötü düşünceleriniz için bile cezalandıracak.</p>

  <p>Denizde, gırtlaklarınıza dondurucu bir el gibi yapışması ve sizi dehşetle boğması gereken bir anlam vardır. Fakat şimdi fırtına geçti ya, hepsini unuttunuz. Mutlusunuz ve pişmanlık duymuyorsunuz. Ama Tanrının verdiği dersten örnek alın. Tövbe edin! Tövbe edin! yoksa öfkesi sizi yıkacaktır.</p>

  <p>Kollarını geniş hareketlerle sallayarak insanların işlediği hatalar yüzünden eziyet çeken ve yanan ölülerden sözetti; sonunda da, dehşete düşmüş durumdaki adamlarına dağılma izni verdi.</p>

  <p>Yaşlı gemici, Henry’ye öfkeyle:</p>

  <p>— Doğru değil bu, dedi, bu budalaca sözlere aldırış etme. Fırtınayı kim çıkartıyorsa -Tanrı olsun, şeytan olsun- kendisi için çıkartır ve bundan zevk duyar. Rüzgârı bu kadar şiddetle estiren her kimse, sonsuzluk içinde yüzen bir gemi parçasıyla ilgilenecek değil ya. Ben o Tanrı veya şeytan olaydım hiç kuşkusuz ilgilenmezdim.</p>

  <p>Yanlarına gelen tayfabaşı Tim son sözleri duymuştu, Henry’yi korumak istercesine kolundan tuttu.</p>

  <p>— Belki haklı dedi, ama böyle şeyler söylediğin, hatta sadece duyduğun onun kulağına gitmesin, yoksa sana Tanrı’nın gücünü, bir kırbaçla kanıtlar. O ve Tanrısı başa çıkamayacağın kadar sert bir çifttir, sen ise mutfakta tencereleri ovan çocuktan başka bir şey değilsin.</p>

  <p>Alize rüzgârı durmadan esiyordu. Henry bulaşık ve sebze soyma işini bitirince yaşlı adamla konuşuyor, iplere dokunuyor, hayale dalıyor, bilmediği şeylerin adlarını, gemi dümeninin nasıl işlediğini öğreniyordu. Gemiciler onu sessiz, terbiyeli bir çocuk olarak tanıyorlardı; kendileri çok akıllı adamlarmış, sözleri pek değerliymiş ve ona söylemekle lütfediyorlarmış gibi yüzlerine bakmasından hoşlanıyorlardı; böylece, ellerinden geldiği kadar ona bilgi vermeye çalışıyorlardı; çocuğun denizci olmak için yaratıldığı besbelliydi. Kısa ve uzun hisa şarkılarını öğrendi; biri hızlı ve sinirli, ikincisi yavaş ve sallanır gibi ezgiler... Onlarla birlikte ölüm, başkaldırı ve denizde kan şarkılarını söyledi. Dudaklarına gemicilerin garip, temiz sövgüleri geldi; pislik, lanet okuma ve dehşet cümleleri onun ağzında hiç bir anlam taşımadığı için tertemiz oluyordu.</p>

  <p>Geceleri sessizce sırtüstü yatar, adamların gördükleri veya hayal ettikleri şeyler üzerine konuşmalarını dinlerdi; gemileri saran olağanüstü şeylerden, onları ezen ve yutan bir mil uzunluğundaki yılanlardan, sırtlarında ırmaklar, ağaçlar, köyler bulunacak kadar büyük ve ancak beş yüz yılda bir dalan kaplumbağalardan konuşurlardı; sallanan lambaların altında, Fin’lerin nasıl intikam almak için öldürücü bir fırtına çıkarabileceğini söyler, gemileri batırmak için tekneyi kemirip delikler açan deniz sıçanlarını anlatırlardı. Korkunç, kapkara canavar Kraken’i gören bir insanın nasıl lânetleneceğini ve bir daha asla karayı göremeyeceğini titriyerek söylerlerdi Kasırganın denizden kaldırdığı su sütunlarından, denizde yaşayan ve yavrularını karadaki inekler gibi emziren, böğüren ineklerden söz ederlerdi; okyanuslarda hiç durmadan dolaşıp yitik bir limanı arayan, dümenlerini bembeyaz, iskelet haline gelmiş denizcilerin kullandığı hayalet gemileri konuşurlardı. Henry de orada yatar, soluğunu keserek onların sözlerini sanki yutarcasına dinlerdi.</p>

  <p>Böyle gecelerden birinde Tim gerinerek şöyle dedi:</p>

  <p>— Anlattığınız o kocaman yılanlar konusunda hiç bir şey bilmiyorum, deniz canavarını da görmedim. Tanrı beni korusun! Ama size kendi başımdan geçmiş bir öyküyü anlatayım da dinleyin bakın:</p>

  <p>“Şu çocuk yaşlarında bir çocuktum. Okyanusta oradan oraya dolaşan, şuradan buradan öteberi çalan bir bağımsız gemide çalışıyordum. Bazen birkaç zenci köle, arasıra da çaresiz İspanyol gemicilerinden altın bir yüzük, ne bulursak toplayıp geçiniyorduk. Kendi seçtiğimiz bir kaptanımız vardı. Hiç belgemiz yoktu ama kaptan köprüsünde hazır birkaç çeşit bayrağımız bulunuyordu. Bir savaş gemisi görecek olursak hemen sıvışıyorduk.</p>

  <p>“Her neyse, bir sabah sancakta küçük bir gemi gördük, hemen yakalamak için yelkenleri fora ettik; yakaladık da. İspanyol gemisiydi. İçinde de tuzla yeşil deriden başka pek bir şey yoktu. Ama kamaraya girdiğimizde siyah saçlı, düzgün, beyaz alınlı, parmakları hiç görmediğim kadar ince ve narin, dimdik bir kadın bulduk. Yalnız onu gemimize alıp ötekileri bıraktık. Kaptan kadını kendi kamarasına götürmek isterken tayfabaşı yolunu kesti:</p>

  <p>“— ‘Biz bağımsız gemicileriz, seni de seçimle kaptan yaptık. Kadını biz de isteriz,’ dedi, ‘eğer vermezsen hemen ayaklanma çıkartırız’. Kaptan çevresine bakınıp homurdandı, ama mürettebat da ona homurdanıyordu. Bu yüzden, omuzlarını silkti ve güldü, çok pis bir gülüşle güldü. Kadın yüzünden büyük bir kavga çıkacağını düşünerek sordu:</p>

  <p>“— ‘Nasıl karar vereceksiniz?’</p>

  <p>“Ama tayfabaşı hemen cebinden birkaç zar çıkartıp güverteye fırlattı.</p>

  <p>“— ‘Bunlarla’.</p>

  <p>“Hemen tüm gemiciler diz çökerek zar atmaya başladılar. Ama ben orada yapayalnız duran kadına bakıyordum sadece. Kendi kendime de şöyle diyordum: ‘Bu kadın çok sert bir kadın olmalı, tiksindiği adama çok acımasızca şeyler yapabilen bir kadın. Hayır oğlum, en iyisi sen bu işten uzak dur’.</p>

  <p>“İşte tam o sırada esmer kadın parmaklığa koştu, orada bulunan güllelerden birini kucağına alıp denize atladı. Hepsi o kadar! Küpeşteye koşup baktık, ama sadece birkaç kabarcık görebildik.</p>

  <p>“İki gece sonraydı ki kıç taraf nöbetçisi saçları dimdik olmuş, baş kasaraya koştu : ‘Beyaz bir şey var, arkamızdan yüzüyor’ dedi, ‘kendini denize atan kadına benziyor.’</p>

  <p>“Tabii hepimiz koşup kıç küpeşteden baktık, ben bir şey göremedim; ama ötekiler uzun, beyaz elleriyle kıç bodoslamamıza tutunmaya çalışan bir şeyi gördüklerini söylediler. Yüzmüyor, sanki gemi bir mıknatıslı taşmış o da bir demir parçasıymış gibi ardımızdan sürükleniyormuş. O gece hemen hemen kimsenin uyumadığını tahmin edersiniz. Uyuyanlar da uykularında çırpındılar, ağladılar, inlediler; bunun ne demek olduğunu hepiniz iyi bilirsiniz, söylememe gerek yok.</p>

  <p>“Ertesi gece tayfabaşı deli gibi bağırarak ambardan fırladı, saçları korkusundan bembeyaz olmuştu. Onu yatıştırdık, sonunda fısıldayabildi:</p>

  <p>“— ‘Onu gördüm! Oh, Tanrım, gördüm onu! İki uzun, yumuşak, ince parmaklı el, yan tarafa yapışarak tahtaları kâğıt gibi yırtmaya koyuldu. Aman, Tanrım! Kurtar beni!’</p>

  <p>“Sonra geminin yana yattığını, batmaya başladığını anladık.</p>

  <p>“Biz üç kişi yedek bir direğin üzerinde sahile çıktık, ikisi de —zavallılar— delirdiler, vahşi kedi gibi saldırmaya başladılar. Ötekilerin kurtulup kurtulmadıklarını hiç düşünmedim, ama öyle sanıyorum ki kurtulmamışlardır. İşte bu, sizin anlattığınız şeylerden daha gerçek, kendi gözlerimle görmüş olduğum bir olaydır. Ama sıcak gecelerde Hint okyanusunda, canına kıyılmış zavallı Hinduların hortlaklarının gökte ölü Gama’yı kovaladıklarını görenler varmış. Bu Hinduları yakalamanın, hele öldürmenin uğursuzluk getireceği de söyleniyor.”</p>

  <p>Aşçıbaşı daha ilk günden, delikanlıyı yetiştirme işini üzerine almıştı. Bir şeyler öğretmek için çırpınıyordu. Bu, çekingen bir eğitimdi. Adam her an söylediklerinin tersi bir karşılık almaktan korkuyor gibiydi. Solgun yüzlü bir adamdı, gözleri köpek gözleri gibi kahverengiydi. Bir papaza, sıkıcı bir konferansçıya, ve hayduda benzer yanları vardı. Konuşmasında üniversite biçemi bulunmasına karşılık pis alışkanlıkları Londra’nın kara, acı sokaklarının havasını akla getiriyordu. Sevecen, kibar, içtenlikten uzak ve sinsiydi. Kimse ona güvenilir bir insan olduğunu kanıtlaması için olanak vermiyordu; çünkü gene kendisinden çıkan bir söylentiye göre, en ufak bir çıkar karşılığı çevresine kötülük etmekten sakınmazdı.</p>

  <p>Artık sıcak denizlere girmişlerdi; sıcak bir rüzgâr götürüyordu onları. Henry ile aşçı korkuluğa dayanmışlardı, geminin dümen suyuna atılacak çöpleri bekleyen köpekbalıklarının üç köşe yüzgeçlerinin suları yarmasını seyrediyorlardı. Küçük, kahverengi yosun kümeleri yanlarından geçip gidiyor ve pruvanın ucunda köpekbalıklarına yol gösteren kılavuz balık tembel tembel, dümdüz yüzüyordu. Bir defasında aşçıbaşı ardlarından gelen uzun, ince, zarif ve esmer kuşları işaret etti; konuşuyor, kalkıyor, dalıyor, sallanıyor, durmadan uçuyor, hiç dinlenmiyordu bu kuşlar.</p>

  <p>— Şu huzursuzları görüyor musun, dedi, tıpkı gezici ruhlara benziyor; kimileri bunların boğulmuş gemicilerin ruhları olduğunu söyler, günahlarla o derece ağırlaşmış ruhlar ki hiç bir zaman huzura kavuşamıyorlarmış. Kimileri de bu kuşların, yitik gemilerin tahtalarına yaptıkları yüzen yuvalara yumurtladığını and vererek söyler; kimileri ise hiç yuvaları olmadığını, bir dalganın beyaz dudağından, bu halde doğduklarını, hemen ömür boyu sürecek uçuşlarına başladıklarını iddia eder. Ah! huzursuz, durup dinlenmek bilmeyen yaratıklar!</p>

  <p>Gemi dalgaların tepesinde parlak gümüş paralar gibi sıçrayarak giden bir küme uçan balığı ürküttü.</p>

  <p>— Bunlar denizde yitmiş hazinelerin hortlaklarıdır, diye sözlerini sürdürdü, bu hazineler uğruna işlenen günahlar onlara yapışıyor ve okyanuslarda durmadan dolaştırıyor. Ah! bir gemicinin bunlar için anlatılacak büyük bir öyküsü olmaması hiç de hoş değil.</p>

  <p>Henry denizin yüzünde uyuklamış büyük bir kaplumbağayı gösterdi :</p>

  <p>— Ya kaplumbağaların öyküsü nasıl? diye sordu.</p>

  <p>— Öyküsü yok; sadece karın doyurmaya yararlar. Bir insan yediği şeyler üzerine duygulu öyküler anlatamaz ki. Bu gibi şeyler ona fazlasıyla yakındır, o duygulu öyküler ise günlük şeylerle karıştırılmaması gereken söylencelerdir. Ama bu hayvanlar birçok gemiyi kurtarmışlardır, etleri olmasaydı birçok sahipsiz gemi, içlerinde bembeyaz kemikler, dolaşıp dururdu şimdi.</p>

  <p>“Kaplumbağaların eti tatlı ve iyidir. Kimileyin korsanlar yabanıl sığır eti bulamazlarsa gemilerine bunları doldurup yelken açarlar.”</p>

  <p>Onlar konuşurken güneş suya dalmıştı. Uzaklarda bir kara bulut durmadan şimşekten diller çıkarıyordu. Ama gökyüzü bu bir tek nokta dışında ipek gibi mavimtırak siyah bir renk almış ve yıldız kümeleri serpilmişti üzerine.</p>

  <p>Henry yalvardı:</p>

  <p>— Bana o korsanları anlatacağına söz vermiştin; “Kıyılı Kardeşler” dedikleri korsanlar. Söyle bana, hiç onlarla bir gemide bulundun mu?</p>

  <p>Aşçıbaşı sıkıntıyla kıpırdandı:</p>

  <p>— İngiltere’yle İspanya arasında barış var şimdi, dedi. Kral’ın barışını bozmak istemem. Hayır, onlarla hiç yolculuk etmedim, hayır. Ama doğru olması olası şeyler işittim. Korsanların büyük budalalar olduklarını duydum. Zengin ganimet elde ederler, sonra kazançlarını, tıpkı oynamaktan yorulup da çevreye kum saçan çocuklar gibi Tortuga’daki, Goaves’daki meyhane sahiplerine ve genelev işleticilerine yedirirlermiş. Oh! çok büyük delilik bence.</p>

  <p>Henry sordu:</p>

  <p>— İçlerinde bir kenti ele geçiren olmadı mı?</p>

  <p>— Ellerine arasıra bir köy düşmüştür ama bir kenti ele geçirmek için gerekli olan önderden yoksunlar.</p>

  <p>Henry üsteledi:</p>

  <p>— Hâzinesi olan büyük bir kent ele geçirmediler mi hiç?</p>

  <p>— Hayır hiç yapmadılar bunu. Sana diyorum ya, çocuk onlar, güçlü, gözüpek çocuklar.</p>

  <p>— Dikkatle düşünen ve tasarlayan bir adam bir İspanyol kentini ele geçiremez mi?’</p>

  <p>Aşçıbaşı güldü:</p>

  <p>— Hey! Yoksa sen de korsan mı olacaksın?</p>

  <p>— Ama insan dikkatle tasarlarsa?</p>

  <p>— Ee, eğer dikkatli veya dikkatsiz, plân kurabilecek bir korsan bulunsaydı belki de olabilirdi bu; ama böyle korsan yok ki. Ateş gibi dövüşen, çok iyi ölmesini bilen küçük çocuklar onlar, hepsi akılsız ve budala... satacakları yerde, bir bardak şarap için gemiyi batırabilirler.</p>

  <p>— Bir adam dikkatle düşünür, her olasılığı ve elindeki adamları tartarsa bir kent alabilir değil mi?</p>

  <p>— Evet, alabilir sanıyorum.</p>

  <p>— Pierre le Grand dedikleri bir korsan varmış; o, budala değilmiş.</p>

  <p>— Ah, fakat Pierre bir tek zengin gemi ele geçirdikten sonra yurduna, Fransa’ya döndü. O korkak bir kumarbazdı, akıllı bir adam değil. Gene de, bir gün Kıyı’ya dönüp her şeyini, hatta başını da yitirebilir.</p>

  <p>Henry olgun bir kararlılıkla :</p>

  <p>— Gene de, dedi, gene de ele geçirebileceğini sanıyorum, ama insan iyice düşünüp tasarlarsa.</p>

  <p>Birkaç gün sonra karaya yaklaşmışlardı. Bir sabah dairenin ucuna bir dağın silik görüntüsü oturdu. Yanlarından arasıra ağaç kütükleri, dalları geçiyor ve kara kuşları gemiye uçarak iplere, direklere konup dinleniyordu.</p>

  <p>Yaz mevsiminin ana yurduna gelmişlerdi; yaz her yıl buradan çıkıp kuzey bölgelere giderdi Güneş, gündüzleri pırıl pırıl parlayan bir pirinç tekerlekti; gök, çevresinde temiz ve dupduru duruyordu, geceleri ise büyük balıklar ardlarından kıvrım kıvrım uzayan silik ateşten izlerle geminin çevresinde yüzüyordu. Geminin burnundan, suları hırsla yaran pruvasının çevresine milyonlarca uçan elmas saçılıyordu sanki. Deniz sakin sakin dalgalanan, üzerine ipekten deri geçirilmiş yuvarlak bir göldü. Yavaş yavaş, yavaş yavaş, geriye doğru giden sular, beyinde tatlı bir uyuşukluk, bir büyülenme yaratıyordu. Bir ateşi seyretmek gibiydi bu. İnsan hiç bir şey göremiyordu ama gözlerini oynatmak için son derece büyük bir çaba harcaması gerekiyordu gene de; sonunda, uyumadığı halde zihni düşlere dalıyordu.</p>

  <p>Tropik okyanuslarında anlayış gereksinmesi yaratan bir dinginlik vardır. Artık hedefe varmak bir son değildir, yalnız gitmek, gitmek, zamanın sınırları dışına çıkmak istenir. Gemicilere aylar ve yıllardan beri denizde gidiyorlar gibi geliyordu, ama hiç bir sabırsızlık belirtisi yoktu. İşlerini görüyor, sonra hepsi garip, mutlu bir uyuşukluk içinde güvertede oraya buraya uzanıyorlardı.</p>

  <p>Bir gün denizde yüzen bir küçük ada görüldü: saman yığını biçiminde ve taze arpa sürgünleri kadar yeşildi. Üzeri, birbirine dolaşmış yabanıl bitkilerle, üzüm kütükleriyle, sarmaşıklarla ve birkaç koyu renkli ağaçla iyice kaplanmıştı. Henry onu hayran ve şaşkın seyretti. O adayı geçtiler, sonra bir başkasını, daha bir başkasını ve nihayet tropik sabahının alacakaranlığında gemi Barbados’a vardı. Demirleri, suları sıçratarak denize daldı ve ardında palamarını sürükleyerek hızla dibe doğru indi.</p>

  <p>Kıyıda küçük adalarda olduğu gibi marul yeşili cengel ve daha gerilerde sıra sıra ekilmiş fidanları, kırmızı damlı beyaz evleriyle çiftlikler görünüyordu; daha uzakta tepelerin cengeli arasından yara gibi ortaya çıkmış kırmızı toprak; nihayet en arkada, uzakta, güçlü kurşuni dişler gibi yükselen keskin dağlar vardı.</p>

  <p>İçleri zengin meyvalar ve bağlanmış kümes hayvanlarıyla dolu, oyulmuş kütükten küçük kayıklar onlara doğru geliyordu. Geminin getirdiklerinden satın almaya, olanak bulurlarsa çalmaya ve kendi mallarını satmaya geliyorlardı. Gövdeleri pırıl pırıl parlayan kara derili adamlar küreklere asılırken çok uyumlu şarkılar söylüyorlardı. Korkuluğa dayanmış duran Henry gördüğü yeni ülkenin sevinciyle kabına sığamıyordu. Umduğundan da daha güzeldi her yer. Manzara gözlerine budala, mutlu gözyaşları dolduruyordu.</p>

  <p>Tim yakınında acılı ve bitkin, duruyordu. Sonunda gelip Henry’nin karşısına dikildi:</p>

  <p>— Bana kahvaltı ısmarlamış olan bir çocuğa kötülük etmek beni çok üzüyor, dedi. Öylesine üzüyor ki, geceleri uyuyamıyorum.</p>

  <p>Henry bağırdı.</p>

  <p>— Ama bana kötülük etmedin ki, beni o denli istediğim Antillere getirdin.</p>

  <p>Tim kederle :</p>

  <p>— Ah, dedi, ben de kaptan gibi dindar olsaydım. “Tanrı böyle istedi” der ve sonra her şeyi çıkartırdım aklımdan. Eğer bir işim veya orunum olsaydı o zaman da bir insanın nasıl yaşaması gerektiği konusunda uzun uzun konuşurdum. Ama, fırtına çıkınca söylediğim bir Ave Maria veya bir “miserere dominie” duasından gayrı dindarlığım yok; orunuma gelince, sâdece Cork’lu bir yoksul gemiciyim, benim gibi bir yabancıya kahvaltı ısmarlayan çocuğa kötülük etmek çok üzüyor beni...</p>

  <p>Altı güçlü Karayip’linin kürek çektiği, yaklaşmakta olan uzun bir kayığa bakıyordu. Kıç tarafta yüzü yıllar boyu güneşten kararmayıp kızarmış, kızarmış ve nihayet incecik damarları görülecek gibi derisi saydam hale gelmiş ufak tefek, sinirli tavırlı bir İngiliz oturuyordu. Soluk gözlerinde sürekli kararsızlık ve şaşkınlık ifadesi vardı. Kayık gemiye yanaştı. İngiliz yavaş yavaş gemiye çıktı, doğru kaptana gitti.</p>

  <p>Tim bağırdı:</p>

  <p>— İşte geldi; benim için çok fena şeyler düşünme, olur mu Henry? Bana ne büyük üzüntü verdiğini unutma bu işin.</p>

  <p>Kaptan sesleniyordu :</p>

  <p>— Aşçı yamağı, hey aşçı yamağı! Morgan, buraya, kıçüstüne gel!</p>

  <p>Henry, kaptan’la İngilizin durdukları yere gitti. Ufak tefek çiftlik sahibi, kollarını ve omuzlarını dikkatle yoklayınca şaşırdı. Adam kaptana;</p>

  <p>— On verebilirim, dedi.</p>

  <p>Kaptan kesip attı:</p>

  <p>— On iki.</p>

  <p>— Bu paraya değer mi sanıyorsunuz? Ben zengin değilim ve on yeter diye düşündüm...</p>

  <p>— Pekâlâ, on bire de alabilirsiniz, ama Tanrı tanığımdır ya, değer, hatta fazlasına bile değer. Güçlü yapısına ve geniş omuzlarına bakın hele. Diğerlerinin çoğu gibi ölmez bu. Hayır efendim, daha fazla eder ama on bire alabilirsiniz.</p>

  <p>Çiftlik sahibi duraksadı:</p>

  <p>— Eh, gerçekten öyle düşünüyorsanız... dedi, sonra ceplerinden para çıkartmaya koyuldu; birbirine dolaşmış iplere, tebeşir parçalarına, bir tüy kalem parçasına ve kırık bir anahtara karışmış para...</p>

  <p>Kaptan cebinden bir kâğıt çıkartıp çocuğa gösterdi: bu bir zorunlu çalıştırma buyruğu idi, ad yerine güzel bir yazıyla Henry Morgan adı doldurulmuş, altında Britanya mührü bulunan bir ferman.</p>

  <p>— Ama ben satılmak istemiyorum diye bağırdı Henry. Buraya satılmak için gelmedim. Servet sahibi olmak, gemici olmak için geldim.</p>

  <p>Kaptan, izin veriyormuş gibi, tatlı bir dille:</p>

  <p>— Olursun, olursun dedi, beş yıl sonra. Şimdi bu bayla git de gürültü çıkmasın. Sanıyor musun ki ben bu gemide sırf Antillere gelmek isteyen çocukları taşımakla kazanç elde edebilirim? Sen kendi işine bak ve Tanrı’ya inan, hakkında çok iyi olur. Temiz ve alçakgönüllü ruhlu kişiler deneyimden hiç bir zaman zararlı çıkmazlar.</p>

  <p>Henry’yi avuturcasına güvertede iterek yürüttü.</p>

  <p>Çocuk sonunda haykırabildi:</p>

  <p>— Tim! diye bağırdı. Tim! Beni satıyorlar, Tim. Oh, Tim, koş yardımıma!</p>

  <p>Ama hiç bir cevap alamadı. Tim duymuştu ve hamağında, kırbaç yemiş küçük bir çocuk gibi hıçkırmaktaydı.</p>

  <p>Henry de yeni efendisinin önüsıra gemiden inerken hiç bir şey duymuyordu. Gırtlağındaki küçük tıkanma dışında hiç bir keskin duygusu yoktu, sadece ağır, sersemletici bir sıkıntı...</p>
</body>
</html>
