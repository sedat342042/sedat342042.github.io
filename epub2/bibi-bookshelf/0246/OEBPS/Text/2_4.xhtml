<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">IV</p>

  <p>Büyük, yeşil çiftlikte beyaz adam azdı. Çalışanlar da, Taht’a karşı işlenmiş ve unutulmuş bir cürümden dolayı çalıştırılan asık suratlı, perişan zavallılardı. Sıtma bedenlerine, uyanıp homurdanan, sonra hain hain bakan bir gözü açık halde yeniden dalan, uykusu hafif biri gibi çöreklenmişti. Tarlalardaki toprağı parmaklarıyla yoğururlardı ve hizmet yılları sürüklenir gibi geçtikçe gözleri ölüleşir, omuzları düşer ve yorgun, durgun bir aptallık beyinlerinde bıktırıcı ağını örerdi. Konuştukları dil Gine zencilerinden birkaç kelime ile birkaç patırtılı Karayip cümlesinin karıştığı berbat bir Londra argosuydu. Bu adamlar kölelik sürelerini doldurup azad edilince bir süre civarda huzursuz dolaşır, sonra ötekilerin çalışmaya gidişini bir çeşit özlemle seyrederlerdi. Sonra, bir zaman geçince ya yeni hizmet sözleşmeleri imzalar, ya da kırılmış bir kafesten fırlamış kaplanlar gibi çapulculuğa çıkarlardı.</p>

  <p>Kâhya da eskiden içlerinden biriydi. Şimdi arkadaşlarına buyururken, kendi çektiği acıları anımsayıp onlara da acı çektirmekten hoşlanıyordu.</p>

  <p>James Flower, Henry’yi kıyıya çıkarttı, çocuğun sessiz zavallılığındaki bir şey çiftlik sahibine dokundu. O zamana dek kölelerini insan olarak düşünmeyi hiç başaramamıştı. Kölelerle olan ilişkilerinde her zaman kurnaz Cato’nun öğütlerine körükörüne uymuştu. Ama işte şimdi belliydi ki bir insan, belki de bir centilmenle karşılaşıyordu. Bu çocuk köle olmak istemediğini haykırmıştı, ötekiler her zaman yazgılarını bilir, çarmıha gerilip dayak yiyerek vazgeçirilmeleri gereken korkunç bir kinle karaya çıkarlardı.</p>

  <p>Çiftçi:</p>

  <p>— Bu kadar üzülme çocuğum, dedi. Adalara gelmek için çok gençsin. Birkaç yıl içinde bir erkek olacaksın, hem de güçlü bir erkek.</p>

  <p>Henry somurtkan, karşılık verdi :</p>

  <p>— Ama ben korsan olmak niyetindeydim. Denizlere servet ve isim yapmak için açıldım. Tarlalarda acı çekerek çalışan bir köle olursam bu işleri nasıl başarabilirim?</p>

  <p>— Seni tarlalarda öyle çalıştırmak niyetinde değilim. Ben seni istedim, artık yaşlanıyorum, evde çevremde bir çocuk bulunsun istedim. Benimle konuşacak ve beni dinleyecek bir tür arkadaş istedim, öteki çiftçiler eve geliyor ve şarabımdan içiyorlar, ama evimden ayrıldıktan sonra bana ve güzel kitaplarıma güldüklerini, alay ettiklerini sanıyorum. İşte bu yüzden, akşamları benimle oturacaksın, belki de kitaplardaki şeylerden konuşacağız seninle. Sanırım ki baban bir centilmendi, öyle görünüyorsun.</p>

  <p>James Flower sakin bir sesle ekledi:</p>

  <p>— Bugün birini asıyorlar, hemen oraya gideceğiz. Adamın ne yaptığını pek bilmiyorum ama idam cezası verilmesine yetecek şeyler yapmış. Ve, nasıl der, şey, neydi adı? Her neyse, okumuştum... “Ağır bir cezanın en büyük yararı cezayı seyredenlerle ilgilidir.” Evet, arasıra birinin asılması iyi oluyor sanırım. Gerçi pahalı bir şey ama geri kalanlar arasında iyi davranışı sağlamak bakımından çok yararlı. Ama kâhyam tüm bu işlerle ilgilenir. Hem biliyor musun, gerçekten öyle sanıyorum ki bu tür şeylerden çok hoşlanıyor.</p>

  <p>Çocuğu birbirine yakın, tümünün de kapısı bir çeşit meydancığa açılan samanlı balçıktan yapılmış bir kulübeler mahallesine götürdü. Kare şeklinde dizilmiş kulübelerin tam merkezinde de korkunç bir fetiş gibi, kara tahtadan, güneş ışığında donuk donuk parlayıncaya dek yağla cilâlanmış bir darağacı duruyordu. Öylesine kurulmuştu ki bir kölenin, bir gün kendisinin de sonunu getirebilecek olan darağacını görmeksizin kulübesinden dışarı bakması olanaksızdı. Bu kâhyanın eseriydi. Kara tahtayı parıl parıl parlayıncaya dek, kendi elleriyle ovmuştu. Bir sanatçının tamamladığı yeni yapıtına bakması gibi, başını bir yana eğerek onu seyretmeyi huy edinmişti.</p>

  <p>Çiftlik sahibi ile çocuk yerlerine oturdular. Köleler sürü halinde alana getirilmişti. Henry de çıplak kara bir gövdenin bir ipin ucunda kıvranıp büküldüğünü, bu arada zencilerin yerde öne arkaya sallanıp inlediklerini gördü; beyaz köleler ise dişlerini gıcırdatıyor ve acı acı bağırmamak için kaba sövgüler savuruyorlardı; Karayipliler çömelmiş, herhangi bir ilgi veya korku göstermeksizin seyrediyorlardı. Yemeklerini pişirdikleri ateşi de böyle çömelmiş seyreder olmalıydılar.</p>

  <p>Herşey bittiği, kara kurban, çarpık boynundan kıpırtısız asılı kaldığı zaman çiftlik sahibi Henry’ye baktı ve onun sinirli bir biçimde ağladığını gördü. Sevecen bir sesle:</p>

  <p>— İlk defasında pek kötü olur, bilirim, dedi. Ben de ilk gördüğümde, bir süre gözüme uyku girmedi. Ama bir zaman sonra beşinin, onunun, bir düzinesinin bu biçimde can verdiğini gördüğüm zaman, hiç bir şey duymamaya ve boğulan bir pilicin çırpınışlarından farklı bulmamaya başlıyorsun.</p>

  <p>Henry’nin solukları hâlâ zavallı hıçkırıklar halinde duyuluyordu.</p>

  <p>— Sana, Holmaron’un engizisyon işkenceleri konusundaki yapıtını, tıpkı bu senin duyduğun şeyler üzerindeki incelemesini gösterebilirim. “İnsan bir insanın acı çektiğini ilk kez gördüğünde” diyor, “bu onun için olağanüstü bir şeydir, çünkü insan kendi deneyimlerine dayanarak genellikle herkesin sakin, rahat olması gerektiğini benimsemiştir. Ama böyle denemelerin birkaçını geçirdikten sonra işkence de olağan bir şey haline gelir ve normal insanlar onu bir dereceye kadar zevk verici olarak görebilirler.” Bana anımsat da sana bir gün kitabın bu dizelerini göstereyim; ancak şunu söylemeliyim ki gene de ben hiç bir zaman bu tür görünümlerden zevk alamamışımdır.</p>

  <p>Bundan sonraki aylarda akşamları verandanın koyu loşluğunda oturdular; James Flower birbiriyle ilgisi bulunmayan olaylarla genç Henry Morgan’ın kulaklarını doldurdu durdu. Çocuk dikkatle dinliyordu; çünkü çiftlik sahibi çok zaman eski savaşlardan ve nasıl yönetildiklerinden söz etmekteydi.</p>

  <p>Bir gece Henry sordu :</p>

  <p>— Bütün bunlar duvarları dolduran bu kitaplarda mı yazılı?</p>

  <p>— Hepsi, ve oh! daha başka binlerce şey.</p>

  <p>Bir süre sonra Henry yalvardı:</p>

  <p>— Bana bu kitapların dilini öğretir misiniz, efendim? Bunlarda kendi okumak isteyeceğim şeyler de vardır mutlaka.</p>

  <p>James Flower çok sevinmişti. Bu çocuğa, okuduğu şeyleri öğretmekle, ilk kez biraz olsun kendini tatmin edebilecekti. Yüreği genç köleye karşı sevgiyle doldu. Heyecanla bağırdı:</p>

  <p>— Lâtinceyle Yunancayı mı? Bunları benden öğreneceksin; istersen İbraniceyi de...</p>

  <p>Genç Henry :</p>

  <p>— Savaş ve denizcilik kitaplarını okumak isterim, dedi. Sözünü ettiğiniz o eski savaşları okumak isterim. Çünkü bir gün ben de bir korsan olacak ve bir İspanyol kentini ele geçireceğim.</p>

  <p>Bundan sonraki aylar boyunca da bu dilleri çok çabuk öğrendi; çünkü kitapları okumayı büyük bir hırsla istiyordu. James Flower da kitaplarına eskisinden daha derin bir biçimde daldı; bu yeni öğretmenlik görevi onun için çok değerli bir deneme olmuştu.</p>

  <p>Bir süre sonra şöyle konuşmaya başladı:</p>

  <p>— Henry, kâhyaya şeker pekmezini kumsala indirmesini söyler misin? Satın almak için bir gemi gelecek de...</p>

  <p>Sonraları da :</p>

  <p>— Henry, bugün yapmam gereken bir şey var mıydı benim? diye sorar oldu.</p>

  <p>— Şey efendim, Hollanda’dan büyük bir gemi gelmiş. Orağa çok gereksinmemiz var. Karayipliler oraklarımızın hemen hepsini kılıç yapmak için çalmışlar. Şu Karayiplilerle bir gün başımız derde girecek efendim.</p>

  <p>— Öyleyse, lütfen oraklarla ilgilen Henry! Bu güneşte dışarı çıkmaktan tiksiniyorum. Hırsızlık yaptıkları zaman yerlilerin cezalandırılmalarıyla da ilgilen. Bu işi savsaklama sakın, olur mu?</p>

  <p>Henry yavaş yavaş çiftliğin yönetimini ele geçirmekteydi.</p>

  <p>Henry çiftliğe geleli bir yıl geçmişti ki, bir gece, James Fower’ın büyük saygısını kazandı. Sevgiyle karışık bir saygıydı bu; adam Henry’ye duyduğu sevgiden bir şey yitirmiş değildi.</p>

  <p>Henry sordu:</p>

  <p>— Şu eski savaşlar üzerinde iyi düşündünüz mü efendim? İskender’i, Ksenefon’u, Sezar’ı ve savaşlarını okudum da... Düşündüm ki savaş ve taktik, —yani başarılı taktik— çok büyük ve beğeniye değer bir kurnazlıktan başka şey değil. Kuşkusuz güç ve silâh da gerekli; ama gerçekte savaşı tıpkı kumarda hile yapan biri gibi ardına yaslanarak oturup, düşmanı kurnazlığıyla alteden kazanıyor. Bunu hiç düşündünüz mü efendim? Ben nasıl kölelerin ne düşündüğünü öngörebilirsem, generallerin ne düşündüğünü öngörebilen herhangi bir kimse de savaşı kazanabilir. Böyle bir adamın, sadece kendisinden umulanı yapmaması, bu şeyi yapmaktan kaçınması yetecektir. Taktiğin gizi bu değil mi efendim?</p>

  <p>James Flower hafif bir kıskançlık duyarak :</p>

  <p>— Hiç düşünmemiştim, dedi. Ve düşünceleri olan insanlara karşı duyduğu o korkulu saygıyı bu sefer Henry’ye duydu. Ama bir yandan da bu düşünceleri uyandıran öğretmenin kendisi olduğunu düşünerek büyük ölçüde avunuyordu.</p>

  <p>Henry’nin gelişinden iki yıl sonra, kâhya kölelik süresini doldurduğundan azad edilmişti. Özgürlük, her zaman dışardan denetlenmeye alışık aklı üzerinde fazla sert bir içki etkisi yaptı. Dengesini yitirdi ve deliliğin kucağına düştü, önce yollarda, gelen geçene vurarak, bağırarak dolaşmaya koyuldu. Gece ise çılgınlığı azgın, korkunç bir nitelik aldı. Köleler dehşetle bakarken, kendi yaptığı darağacının önünde yerlerde yuvarlanıyor, ağzından kanlı köpükler saçılıyordu. Sonunda saçları karmakarışık, gözleri delilikle ışıl ışıl, yerden kalktı. Bir meşale kaparak tarlalara doğru koşmaya başladı. Tam şeker kamışlarının arasına girerken Henry Morgan onu vurdu.</p>

  <p>Henry çiftlik sahibine sordu:</p>

  <p>— İşinizi benim kadar iyi bilen, benden fazla güvenebileceğiniz kimse olabilir mi efendim? Kitaplardan ve deneyimlerimden bu çiftliğin verimini yüz kat arttıracak şeyler öğrendim ben.</p>

  <p>Böylece kâhyadan da önemli bir orun sahibi oldu.</p>

  <p>Darağacını alandan kaldırdı, o günden sonra adam asma işini geceleri, gizlice yaptırmaya başladı. Mantığıyla şu kanıya varmıştı: bilinmeyen şey asla olağan bir şey haline gelemez; görülmeyen ceza geride kalan köleler için gün ışığında, gözönünde verilen cezadan çok daha korkutucu olacaktır.</p>

  <p>Kölelerle ilişkilerinden pek çok şey öğrenmişti. Onlara ne düşündüğünü asla belli etmemesi gerektiğini biliyordu; belli ederse, üzerinde, anlatılması güç nedenlerden, silkip atması kolay olmıyacak bir baskı kurabilirlerdi. Kendinden aşağı olanlara soğuk, uzak durmalı ve onları aşağılamalıydı. Birkaç ayrıcalık dışında aşağılanmayı üstünlüğünün bir belirtisi olarak benimserlerdi. İnsanlar her zaman görünüşe inanıyor, o da hemen her kalıba girip istediği gibi görünebiliyordu.</p>

  <p>Bir kimse şık giyinirse herkes onun zengin ve güçlü olduğunu kabullenir, ona göre davranırdı. Bazı şeyleri gerçekten inanmış gibi söylediğinden hemen herkes de bunların doğruluğunu kabullenirdi. Öğrendiği derslerin en önemlisi de şuydu : insan birbiri ardından dokuz işte tamamen dürüst davrandığı ve yaptıklarının kesin hesabını verebildiği takdirde, onuncu işte istediği kadar hırsızlık edebilirdi, kimsenin kuşkulanmak aklına bile gelmezdi. Yeter ki dokuz işte dürüst davrandığını herkesin gözüne sokarcasına göstermiş bulunsun.</p>

  <p>Yatağının altındaki bir sandıkta gittikçe büyüyen bir altın yığını bu son dersin doğruluğunu yeterince kanıtlamaktaydı. Tüm öteki dersleri de harfi harfine uyguluyordu. Hiç kimseye hiç bir zaman en ufak bir açık vermiyor, niyetlerini, yeteneklerini, davranış nedenlerini, amaçlarını, kusurlarını en ufak bir biçimde sezdirmiyordu. İnsanların çoğu da kendilerini anlamakta yetersiz kaldığından, onlar gibi olduğuna inandıkları bir kimseyi de anlayamıyorlardı.</p>

  <p>Bu kuralları yavaş yavaş kendi yaşamından çıkartıyordu. James Flower acınacak bir biçimde, her şeyde onun görüşünü alıyordu, Karayip’liler, zenciler ve beyaz suçlular ondan tiksinmeye, korkmaya başlamışlardı, ama onu asla yere vuramadılar, ona baskı yapabilecek biçimde bir açığını yakalayamadılar.</p>

  <p>James Flower sarhoş edici bir mutluluk içindeydi —o zamana dek hiç olmadığı derecede mutlu— çünkü bu delikanlı çiftliğin iğrenç ağırlığını omuzlarından almıştı. Bundan böyle toprağı sürmek gibi sorunlarla ilgilenmek zorunda değildi. Kitaplarına gittikçe daha çok gömüldü. Artık kocamıştı, aynı kitapları yeniden ve yeniden, anlamaksızın okuyordu. Çok kez de kitapların kıyıcığına notlar alıp sayfaları kıvırmış olan özensiz kimseye içerlerdi.</p>

  <p>Henry Morgan da büyük bir çiftlik, büyük bir güç sahibi olmuştu. Onun önderliği altında çiftlik yeşeriyor genişliyordu. Toprağa evvelce verdiğinin dört katını verdiriyordu. Köleler tarlada bile peşlerini bırakmayan kırbaçların altında çılgın gibi çalışıyorlardı, ama bu kırbaçlamalarda kişisel hiç bir şey yoktu. Eski kâhya cezalandırmaktan büyük zevk duyardı ama Henry Morgan kötülük tutkunu değildi. Acımasızdı. Sadece fabrikasının çarklarını hızlandırıyordu. İnsan bir çarkı veya bir dişliyi incitmemeyi düşünemezdi; bu delikanlı da kölelerini şımartmayı aklına getirmiyordu.</p>

  <p>Henry, topraktan zorla para çıkartıyor ve bu paradan yatağının altındaki kümeye ekliyordu, biraz mevsimlik şeker kamışı satışından, biraz da yeni sığır alımından. Bu, hırsızlık değil sadece başarıların karşılığında alınan ufak bir komisyondu. Küçük altın para yığını büyüdü, büyüdü, Henry Morgan’ın bir korsan olup İspanyol kentini ele geçireceği günler için birikti.</p>
</body>
</html>
