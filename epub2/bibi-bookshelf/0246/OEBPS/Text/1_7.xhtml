<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">VII</p>

  <p>Daha gün ağarmadan, gizlice çıkmış, çevik adımlarla. Cardiff yolunu tutmuştu. Yüreğinde donmuş, korkmuş bir şey ve gitmek isteyip istemediği konusunda bir kuşku vardı. Kendi kendisiyle verdiği savaşımda, vedalaşmak için kalacak olursa Antillere gitmek için bile taş evden ayrılamayacağı korkusu baskın çıkmıştı.</p>

  <p>Küçükken zıpladığı, koştuğu otlakların ve arkadaşlarıyla çok sevdiği “Hırsızlık” oyununu oynadıkları mağaranın bulunduğu taşocağının yanından geçerken gün ağarıyordu. —Bu “Hırsızlık” oyununda Henry herkesin onayıyla her zaman Yabanıl Adam, Twym Shone Catti olurdu.—</p>

  <p>Dağlar, karşısında keskin çizgilerle, mukavvadan yapılmış gibi yükseliyor ve kıyıları boyunca bir gümüş saçak beliriyordu. Bayırlardan hafif, serin ve tatlı bir şafak rüzgarı esti; ıslak toprakla yaprakların zengin kokusunu getirdi. Yanından geçtiği atlar acı acı kişnedikten sonra gelip yumuşak burunlarıyla ona dokunuyordu; yarı karanlıkta geç kalmış gece böceklerini yiyen kuş Sürüleri, o yaklaştıkça şaşkın çığlıklarla uçuşuyordu.</p>

  <p>Güneş doğduğunda epeyce yolu geride bırakmıştı. Sarı küre, dağların bütün yıpranmış bulutlarını renklendirerek dorukların ardından çıkarken Henry geçmişinin üzerine kalın bir perde indirdi. Karanlıkta onunla beraber yürümüş olan acı ve yalnızlık geriye itilmiş, ardında kalmıştı, önünde Cardiff vardı. Evvelce hiç görmediği yerlere geliyordu, sabah ufkunda Antillerin yeşil tacı belirsiz, göz kamaştırıcı bir ışık saçıyor gibiydi.</p>

  <p>Adlarım bilmediği köylerden geçti; cana yakın, küçük kaba kulübe kümecikleri ve ona bir yabancı olarak merakla bakan insanlar... Bu, genç Henry için pek keyif verici bir şeydi. Şimdiye kadar daima yabancılara merakla bakan, nereye gittiklerini, onları yola çıkartan tatlı gizin ne olduğunu düşleyen oydu. Şimdi ise kendi, üzerinde düşünülecek ve bir bakıma saygıyla seyredilecek bir yabancı olmuştu. Bakanların şaşkın gözlerini daha da büyütmek ve saygılarını uyandırmak için “Antillere gidiyorum!” diye bağırmak istiyordu. Onları, budala, yüreksiz yaratıklar, ne hayalleri, ne de bodur, rutubetli kulübelerini bırakacak irade gücü olan varlıklar gibi görüyordu.</p>

  <p>Görünüm değişmekteydi. Dağları geride bırakıyor, küçük tepeler ve düzlüklerle uzanan geniş, uçsuz bucaksız bir bölgeye giriyordu. Kocaman sincap yuvalarına benzer geniş oyuklar ve sırtlarında kara kömür çuvallarıyla bunlardan çıkan pis, kara adamlar gördü. Maden işçileri çuvallarını yerdeki bir yığının üzerine boşaltıyor, sonra yeniden oyuklara giriyorlardı. Yürürken ağır torbaların yükü altında hâlâ eziliyorlarmış gibi iki büklüm olmaları dikkatini çekti.</p>

  <p>Öğle oldu, sonra uzun, parlak bir öğle sonrası; ve o hep yürüyordu. Havada yeni bir koku vardı, denizin tatlı, çağıran soluğu. Susamış bir at gibi ona koşmak istiyordu. Akşama doğru gökyüzünü bir kara bulut ordusu kapladı. Soluğunda kar olan bir rüzgâr çıktı ve otlar önünde eğildi.</p>

  <p>Yaklaşan fırtınada yüzünü acımasızca ısıran sulu kar yağmaya ve soğuk, ceketinin içine işlemeye başlayıncaya dek yolunu sürdürdü. Yolun her iki yanında da tek tük evler vardı, ama Henry onların hiç birine sığınmak veya yiyecek aramak istemedi. Ne buraların törelerini, ne de öteberinin fiyatını biliyordu. Cardiff’e vardığı zaman cebindeki beş altına dokunmamış olmalıydı.</p>

  <p>Sonunda elleri morardığı ve yüzü ısıran sulu sepkenden acıdığı zaman yazdan kalma kuru otla dolu ıssız, taş bir ahıra sığındı. Burası sıcaktı ve kulaklarında uğuldayan rüzgârın sesinden sonra, sâkindi. Saman, saplarında kurumuş balla tatlanmıştı. Henry yumuşak döşeğe gömülüp uykuya daldı.</p>

  <p>Uyandığı zaman ortalık zifiri karanlıktı. Yarı uykuda gibi nerede olduğunu anımsadı ve hemen, bir gün önce uzaklaştırmaya çalıştığı düşünceler onu çağıran keskin seslerle başına üşüştü.</p>

  <p>“Sen çılgınsın,” dedi bir tanesi. “Büyük odayı, kargıları ve parlak ateşi hatırla. Şimdi nerede kaldı onlar? Bir daha hiç, hiç göremeyeceksin. Düşte yiten şeyler gibi yitip gittiler ve düşlerin nereye gittiklerini bile bilmiyorsun. Sen çılgın birisin!</p>

  <p>“Hayır, hayır beni dinle! Beni düşün! Niçin Elizabeth’i beklemedin? Niçin korktun? Evet, korktun. Bu çocuk korkağın biri, kardeşler. Sarı saçlı bir küçük kızdan, bir çiftlik kiracısının kızından korkuyor.</p>

  <p>Acılı, yavaş bir ses duyuldu şimdi de:</p>

  <p>“Anneni düşün, Henry. Onu son gördüğünde dimdik, kımıldamadan oturuyordu. Ve sen yanına gitmedin. Sadece çıkarken kapıdan baktın ona. Belki de koltuğunda, gözlerindeki o acı bakışla ölmüştür. Nereden bileceksin? Ya Robert, baban? Şimdi onun nasıl yalnız, kederli ve yitik kaldığını düşünecek misin? Bütün bunlara sen neden oldun Henry; Antillere gitmek istediğin için başka hiç bir şey düşünemedin.”</p>

  <p>Küçük, ürkek bir ses sordu:</p>

  <p>“Ya gelecek üzerine ne biliyorsun? Hava soğuyacak ve belki de sen, donacaksın. Ya da yabancının biri paran için seni öldürecek, bu kadar az para için. Böyle şeyler çok olmuştur. Oysaki her zaman sana bakan ye rahatının yerinde olmasını sağlayan biri vardı. Oh, açlıktan öleceksin! donacaksın! öleceksin. Hiç kuşkum yok!”</p>

  <p>Sonra ahırın sesleri kendisine işkence edenlerin arasına girdi. Fırtına dinmişti, ama hafif bir rüzgâr köşelerden sonsuz, hayalet sesine benzer bir acıyla üfürdü. Zaman zaman bu, hafif, hüzünlü bir ağlayış oluyordu. Samanın içinde sanki her sap kıvranıyor ve gizlice kıpırdamaya çalışıyormuş gibi bir çıtırtı duyuluyordu. Karanlıkta yarasalar küçücük dişlerini gıcırdatarak uçuşuyor ve fareler korkunç çığlıklar atıyordu. Yarasalarla fareler ona karanlığın içinde küçük, acımasız gözlerle bakıyor gibiydi.</p>

  <p>Önceden de yalnız kalmıştı ama hiç bir zaman bu derece yapyalnız, yeni şeyler arasında, bilmediği bir yerde değil. Göğsünde korku büyüyor, şişiyordu. Zaman sürüklenerek çok az ilerleyen, durup kör başını sallayan, sonra tekrar sürünen bir tembel solucan olmuştu sanki. Orada korkuyla titreyerek yatarken saatlerin ağır ağır geçen bulutlar gibi üzerinden geçip gittiğini sanıyordu. Nihayet içeri bir baykuş girdi, üzerinde daireler çizerek deli gibi çığlıklar atmaya başladı. Çocuğun fazlasıyla, gerginleşmiş sinirleri birdenbire boşandı, hıçkırarak ahırdan dışarı fırladı, yoldan aşağı, Cardiff’e doğru bir koşu tutturdu.</p>
</body>
</html>
