<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi2">BEŞİNCİ<br />
  BÖLÜM</p>

  <p class="kisim_adi">I</p>

  <p>Port Royal’de kumsala her sınıf insanın bulunduğu bir kalabalık toplanmıştı. Panama’yı yağmalamış Kaptan Morgan’ı görmeye koşmuştu herkes. Çin ipeklileri giymiş büyük hanımefendiler gelmişti; ne de olsa Henry Morgan iyi bir ailedendi; öldürülen zavallı vali yardımcısının yeğeniydi. Gemiciler gelmişti; çünkü Morgan da gemiciydi. Küçük çocuklar gelmişti; çünkü Morgan bir korsandı. Genç kızlar kahramanlığı, iş adamları büyük zenginliği yüzünden, köleler ise izin aldıkları için koşmuşlardı. Huzursuz bakışlarıyla yalnız erkeklerin yüzlerini araştıran dudaklarına böğürtlen suyu sürmüş genel kadınlar vardı; bu önemli adamın, bulundukları yöne bakıp, özlemini duyduğu anlayışı onlarda bulabileceği umudunu besleyen küçük kızlar vardı.</p>

  <p>Kalabalığa, Kaptan Morgan’ın sövgülerini duyduğu için övünen gemiciler ve ona pantolon dikmiş terziler de karışmıştı. Morgan’ı gören, konuşmasını duymuş olan herkes çevresine hayranlar toplamaktaydı. Bu mutlu insanlara onunla en küçük ilişkiden bile biraz büyüklük geçmişti sanki.</p>

  <p>Bu önemli, bu sevinçli günde tarladaki işleri tatil edilip salıverilen zenci köleler kocaman, boş gözleriyle limanda giden kalyona bakıyorlardı. Çiftlik sahipleri halk arasında dolaşıyor, Henry Morgan’ı yemeğe buyur ettikleri zaman ona neler diyeceklerini, ne öğütler vereceklerini yüksek sesle anlatıyorlardı. Sanki Panama’yı yağma eden korsanları her zaman ağırlamaya alışkınmış gibi, ondan hafif ve önemsemez bir tonla söz ediyorlardı. Kimi meyhaneciler kumsalda şarap fıçılarını açmış, isteyene bedava şarap dağıtıyorlardı. Kazançları, kamçılamakla yetindikleri susuzlukla beraber daha sonra gelecekti.</p>

  <p>Küçük bir iskele üzerinde Valinin maiyeti duruyordu; dantelli, gümüş tokalı giysiler giymiş yakışıklı genç adamlar ve bunlara resmi bir görünüş verdirmek için getirilmiş bir manga kargılı asker... Deniz nazik, kırılmayan dalgalarla kumsalı yelpazeliyordu, öğle oluyordu; güneş gökte göz kamaştırıcı bir kızgın pota haline gelmişti bile. Ama hiç kimse sıcağın farkında değildi; halk limanda yol alan yüksek kalyondan başka hiç bir şey görmüyor, duymuyordu.</p>

  <p>Kumsalı bir dürbünle gözlemekte olan Henry Morgan karaya çıkmaya karar verdiğinde vakit öğleyi bulmuştu. Bu hazırlık ve bekleyiş sadece gösteriş için değildi. Gece bir küçük gemi, Kralın düşmanlarıyla savaştığı için tutuklanması olasılığı bulunduğu haberini ona getirmişti. Henry de halkın beğenisinin ondan yana işleyeceğini düşünmüştü. Sabah boyu halkın heyecanı arttıkça, kendisine gösterilen hayranlık ve beğeninin de arttığını görmüş, anlamıştı.</p>

  <p>Sonunda uzun filikası denize indirildi; gemiciler yerlerini aldılar. Kıyıya yaklaştıkça kalabalık önce haykırmaya, sonra uyumlu bir biçimde, gök gürlemesi gibi, bir ağızdan onu selâmlamaya başladı. Adamlar şapkalarını fırlatıyor, zıplıyor, dansediyor, kaşlarıyla, gözleriyle bir takım işaretler yapıyor ve birbirleriyle bağıra çağıra konuşmaya çalışıyorlardı. İskelede Henry daha kayıktan çıkmadan elini sıkmak üzere eller uzandı. Karaya ayak basar basmaz da kargılı askerler çevresini sarıp silahlarını indirdiler, itişen, bağıran kalabalıkta yol açmaya uğraştılar.</p>

  <p>Henry çevresini kuşatan askerlere kaygıyla baktı. Yanında yürüyen kişizadeye sordu:</p>

  <p>— Tutuklandım mı?</p>

  <p>Adam güldü :</p>

  <p>— Tutuklanmak mı! Hayır! İstesek de tutuklayamayız sizi zaten. Halk bizi parça parça eder. Tutuklamayı başarsak da sizi salıverdirmek için cezaevinin taşlarını parmaklarıyla söker alırlar. Bu insanlar için ne anlama geldiğinizi anlayamazsınız efendim. Günlerden beri sizin gelişinizden öte hiç bir şey konuşmaz oldular. Ama Vali sizi derhal görmek istiyor efendim. Kestireceğiniz nedenler yüzünden kendisi buraya dek gelemedi.</p>

  <p>Vali konağına gittiler. Yalnız kaldıklarında Vali Moddyford :</p>

  <p>— Kaptan Morgan, dedi. Size vereceğim haberin iyi mi, kötü mü olduğunu kestiremiyorum. Panamayı elegeçirdiğiniz Kral’ın kulağına gitmiş. İkimiz de İngiltere’ye çağrılıyoruz.</p>

  <p>Henry söze başladı:</p>

  <p>— Ama benim elimde yazılı izin vardı.</p>

  <p>Vali koca kafasını üzüntüyle salladı :</p>

  <p>— Sizin yerinizde olsaydım Kaptan, bu izinden hiç sözetmezdim. İzinde ikimizi de suçlu gösterebilecek maddeler var. Hattâ, bu durumuyla, asılmamıza bile sebep olabilir: Ama bilmiyorum, bilmiyorum. Gerçi İngiltere İspanya ile barış halinde ama pek dost da sayılmazlar. Kral bize kızmış, gene de öyle sanıyorum ki gereken yerlere dağıtılacak birkaç bin lira, öfkeden çılgına dönmüş olsa bile, onu yatıştırmaya yetecektir. İngilizler Panama’yı elegeçirmenize çok sevinmişler. Kaygılanmayın Kaptan, bakın ben hiç kaygılanmıyorum. —Gözlerini Henry’nin gözlerinin içine dikti.— Umarım ki efendim, zamanı gelince şu birkaç bini gözden çıkarırsınız.</p>

  <p>Henry ciddi bir tavırla :</p>

  <p>— Ben, hükümdarım gerçekte ne istemişse onu yerine getirmeye çalıştım, dedi, politika gereğince ister göründüğünü değil. Kuşkunuz olmasın ki Sir Charles, Kralın iyi niyetini, yarım milyon da olsa, satın almaya yetecek param var.</p>

  <p>Kralın iyi bir insan ve güzel kadınlar konusunda uzman olduğu söyleniyor; böyle olup da paraya gereksinme duymayan hiç kimse işitmedim ben.</p>

  <p>Vali biraz çekingen:</p>

  <p>— Bir şey daha var Kaptan, dedi. Amcanız bir süre önce öldürüldü. Kızı, burada, evimde. Sir Edward öldüğünde hemen hemen beş parasızdı. Kızının hep burada kalmasını isteriz ama bizimle mutlu olduğunu sanmıyorum. Burada bulunuşunu acıma duygularımıza bağlıyor ve bu yüzden, üzülüyor. Kuşkusuz onun durumuyla ilgilenirsiniz. Sir Edward soylu bir biçimde öldü; kendisine Kral tarafından soyluluk unvanı verilmişti ama ne de olsa, Tâcın bahşettiği soyluluk, bozdurulup harcanmıyor.</p>

  <p>Henry gülümsedi:</p>

  <p>— Amcamın soylu bir biçimde ölmüş olduğuna hiç şaşmam. Eminim ki bu amca yaşam boyu her davranışını —evet, tırnağının kesilmesine varıncaya dek her davranışını— sanki bütün kişizadelerin gözleri önünde, onların, eleştirisine konu olacak gibi yapmıştır. Nasıl öldü? Kısa, yerine yakışır bir konuşma yaparak mı? Yoksa o kahrolası incecik dudaklarını toplumsal nedenlerden ötürü ölümü hoş karşılamıyormuş gibi sımsıkı kapatarak mı? Ah, şu adam! Yaşamı, güzel, basit bir roldü ve bu rolü içtenlikle oynuyordu. —Henry sözlerini gülerek sürdürdü.— Amcamdan tiksiniyordum. Beni korkutuyordu galiba. Korktuğum birkaç kişiden biriydi o. Ama anlatın bana, nasıl öldü?</p>

  <p>— Bir kez inlediği kulaktan kulağa fısıldandı. İşin içyüzünü araştırdım; bir hizmetçinin perde ardına gizlenmiş olduğunu öğrendim. Hiç kuşkusuz bu haberi de çevreye yayan, o oldu.</p>

  <p>— Çok fena! Çok fena! Kusursuz bir yaşamı bir solukla yoketmek ne acı. Ama artık ondan korkmuyorum; Mademki inledi, demek içinde insanlık vardı, insanlık ve zayıflık. Ondan tiksiniyorum, ama bu yüzden onu seviyorum da. Amcamın kızına gelince, sizi ondan kurtaracağıma kuşkunuz olmasın. Kendisini sarı saçlı, uzun boylu bir küçük kız olarak hayal meyal hatırlıyorum, son derece kötü harp çalan bir küçük kız; veya hiç olmazsa benim kulağıma kötü geldi, belki de oldukça iyi çalışıyordu.</p>

  <p>Moddyford açmak istediği bir konuya geldi:</p>

  <p>— Panama’da Kızıl Azize’yle karşılaştığınızı ve onu kurtarmalık karşılığında salı verdiğinizi duydum. Nasıl oldu bu? Dünyadaki kadınların en güzeli, incisi olduğu söyleniyordu.</p>

  <p>Henry kızardı:</p>

  <p>— Oh, şey, dedi. Bana öyle geldi ki söylence fazla yüceltmiş onu. Kuşkusuz güzeldi, bazı erkeklerin ilk bakışta ona vurulabileceğini de yadsıyamam. Ama konuşması oldukça özgürdü, benim kanımca hiç de kadınca olmayan şeylerden sözediyordu. Bundan başka erkek gibi ata biniyor, kılıç kullanıyordu. Kısaca, iyi yetişmiş kadınlarda aradığımız alçakgönüllülükten uzaktı.</p>

  <p>— Ama bir metres olarak, hiç kuşkusuz ki bir metres olarak...</p>

  <p>— Şey, işin içyüzü şu ki, kadına karşılık yetmiş beş bin İspanyol altını aldım. Bence bu, dünyaya gelmiş bütün kadınlardan daha değerlidir.</p>

  <p>— Ne büyük bir kurtarmalık! Bu serveti nasıl getirebildin?</p>

  <p>— İşte şöyle; araştırmamın sonunda çok büyük bir servetin mirasçısı olduğunu öğrenmiştim. Ve dediğim gibi, güzeldi ama gene de söylentiler bu güzelliği fazla büyütmüş.</p>

  <p>Bu sırada başka bir odada da Lady Moddyford Elizabethle içtenlikli bir görüşme yapıyordu.</p>

  <p>— Sizinle bir anne gibi konuşmam gerektiğini anlıyorum canım, geleceğini düşünen bir anne. Amca oğlunuzun sizi arayacağından hiç ama hiç kuşkum yok; ama böyle mutlu olabilecek misiniz? Yani salt onun kesesine bağlı olarak? Ona bir de başka açıdan bakın. Zengindir, talihlidir. Anlıyor musunuz canım, bu konu üzerinde duyarlı ve alıngan davranmak olanaksız.. bu olabilse bile bence istenecek bir şey değil. Niçin amca oğlunuzla evlenmiyorsunuz? Başka hiç bir kazancınız olmasa bile dünyada kocasının akrabalarını eleştirmeyecek tek kadın olursunuz.</p>

  <p>Elizabeth utangaç konuştu :</p>

  <p>— Ne demek istiyorsunuz, Lady Moddyford? İnsanın amcaoğluyla evlenmesi suç değil midir?</p>

  <p>— Hayır değildir, canım. Kilise veya devletin bunu yasaklayan hiç bir yasası yoktur. Ben de böyle bir evlenmeyi çok uygun görüyorum. Sir Charles ile amcaoğlunuz İngiltere’ye çağrıldılar. Sir Charles ona bir soyluluk unvanı verilmesi olasılığından sözediyor. O zaman siz hem Lady Morgan.. hem zengin olursunuz.</p>

  <p>Elizabeth bir süre düşündü:</p>

  <p>— Onu sadece bir kez, o da çok az gördüm. Galiba hoşuma da gitmedi. Heyecanlıydı, kızarmıştı. Ama saygılı ve nazik davrandı. Sanırım benimle dost olmak istiyordu ama babam.. babamın nasıl olduğunu siz de bilirsiniz. Belki de iyi bir koca olur.</p>

  <p>— Canım, gerektiği gibi bakıldığı zaman iyi koca olmayacak erkek yoktur.</p>

  <p>— Evet, anlaşılan tek çıkar yol da bu. Yoksulluğum yüzünden herkesin bana acımasından bıktım artık. Böylesine ün kazanmış birinin benimle ilgileneceğini sanıyor musunuz? Meteliksiz bir amca kızıyla evlenmeyi düşünemeyecek kadar gözü yüksekte olmalı.</p>

  <p>Lady Moddyford kendine güvenli:</p>

  <p>— Sevgili Elizabeth, dedi. Hemen her kadının, başka bir kadın işe burnunu sokmadığı zaman istediği bir erkekle evlenebileceğini öğrenemediniz mi şimdiye dek? Ben de işi öyle ayarlayacağım ki hiç kimse yolunuza çıkmayacak. Bu bakımdan bana güvenebilirsiniz.</p>

  <p>Elizabeth kararını vermişti:</p>

  <p>— Biliyorum; ona harp çalacağım. Musikinin, bu haşin adamları nasıl etkilediğini duymuştum. Ona yeni öğrendiğim parçaları; “Perilerin Toplanışı”nı ve “Tanrı Yorgun Ruhu Dinlenmeye Götürür”ü çalacağım.</p>

  <p>Lady Moddyford telâşla:</p>

  <p>— Hayır, dedi. Sizin yerinizde olsaydım yapmazdım bunu. İnce müzikten hoşlanmayabilir. Daha iyi çareler var.</p>

  <p>— Ama bu parçaların güzel olduğunu söylediniz. Siz söylediniz bunu. Müziğin erkekleri çok etkilediğini, dayanamaz hale getirdiğini okumadım mı ben de?</p>

  <p>— Pekâlâ canım, isterseniz çalın. Belki de... Ama çalın. Bu gibi şeylere düşkünlük bir aile özelliği olabilir; müziğe demek istiyorum. Elbette biliyorsunuz ki ona hayranlık duymalı, aynı zamanda ondan biraz korkmalısınız. Ona kaplanların elinde kalmış zavallı, çaresiz bir yaratık olduğunuzu sezdirin. Ama bunu kendi bildiğiniz gibi ayarlamalısınız. İyi bir koz var elinizde; daha başlangıçtan onun korumasına sığınabilecek durumdasınız. —içini çekti.— Koruma altına alınmasaydık ne olurduk bilmem. Kimbilir Sir Charles bana ne zaman evlenme önerisinde bulunurdu? Zavallı; başlangıçta korkudan ödü patlamıştı. Bir gün bir sıraya yan yana oturmuştuk; korkmama bahane olacak bir şey bulmak için çevreyi araştırıyordum. Orada belki üç saat oturduk; sonunda bir su yılanı yol boyunca sürünerek geldi de kendimi Sir Charles’ın kollarına atabildim. Hayır, hayır, koruma altına alınmasaydık ne olacağımızı düşünemiyorum bile. Sir Charles bahçede yılanlara karşı hep bir bekçi bulundurur. Oysaki ben yılanlardan her zaman hoşlanmışımdır. Küçükken üç tane yılan beslerdim.</p>

  <p>Ertesi sabah Lady Moddyford ikisini bir araya getirdi ve nezaket sınırlarının olanak verdiği anda yalnız bıraktı.</p>

  <p>Elizabeth korkuyla amcaoğluna baktı:</p>

  <p>— Okyanusta büyük, ürkütücü şeyler yapmışsınız Kaptan Morgan, düşüncesi bile insanı korkudan dondurmaya yetecek şeyler. —Bunları duraksayarak söylemişti.—</p>

  <p>— Yaptıklarım ne büyük, ne de korkunçtu. Hiç bir şey ne söylendiği kadar iyi, ne de fenadır. —Onun hakkında herhalde yanılmışım, çok yanılmışım, diye düşündü. Hiç de kibirli değilmiş. Bende onun konusunda yanlış izlenim bıraktıran hiç kuşkum yok babasıydı; iblis. Kız oldukça sevimli.—</p>

  <p>— Hiç kuşkum yok ki yaptıklarınız çok büyük şeylerdi; alçakgönüllülüğünüzden kabul etmiyorsunuz bunu. Biliyor musunuz, hakkınızda anlatılanları duydukça titrer, sizin zor durumda kalmanızı, başınızın derde girmesini dilerdim.</p>

  <p>— Gerçekten mi? Peki ama niçin? Benim varlığımla ilgilendiğinizi bile sanmıyordum.</p>

  <p>Gözleri yaşla doldu:</p>

  <p>— Çok da sıkıntılı günler geçirdim.</p>

  <p>— Biliyorum. Bana ne denli dertli olduğunuzu anlattılar; sizin durumunuz beni de üzdü sevgili küçük Elizabeth. Umarım ki size yardım etmeme izin verirsiniz. Buraya, yanıma oturmaz mısınız?</p>

  <p>Ona çekingen, ürkek baktı:</p>

  <p>— İsterseniz size harp çalayım.</p>

  <p>— Eeevet, evet çalın.</p>

  <p>— Bakın bu “Perilerin Toplantısı”, dinleyin! Çimenler üzerinde koşan küçük ayakların sesini duyacaksınız. Herkes bu parçanın pek tatlı, pek güzel olduğunu söylüyor. —Parmakları teller üzerinde düzenli kıpırtılarla gidip geliyordu.</p>

  <p>Henry, kızın ellerinin oradan oraya uçarken pek güzel göründüğünü düşündü. Ellerini seyrederken müziği unuttu. Küçük beyaz kelebekler gibiydi, öylesine ince ve hareketli... İnsan onlara dokunmaktan çekiniyor, dokununca bozulabileceklerini düşünüyor, ama gene de okşamak istiyordu.</p>

  <p>Parça yüksek, kalın seslerle bitmişti. Son telin de titreşimi durunca Henry:</p>

  <p>— Çok, çok doğru çalıyorsunuz Elizabeth dedi.</p>

  <p>— Oh, notaları tam yerinde çalarım. Her zaman bestecinin, işini benden daha iyi bildiğini düşünürüm.</p>

  <p>— Biliyorum, sizi dinlemek de insanı rahatlatıyor. Herşeyin yerinde olmasını düşünmek güzel bir şey, herşeyin, notaların bile. Bazı genç kadınların çalışında dikkatime çarpan bir yersiz özgürlükten kurtulmuşsunuz siz. O yöntem de pek güzel, içten gelme ve insancıldır, ama bir bakıma da dikkatsizliktir. Evet, yaşlandıkça, beklediğim şeylerin gerçekleşmesinden mutluluk duymaya başladım. Belirsiz şeyler insanı rahatsız ediyor. Rastlantılar beni artık eskisi kadar çekmiyor. Budalalık etmişim Elizabeth. Bir şey arayarak denizlerde dolaşmış, dolaşmışım, belki de gerçekte varolmayan bir şeydi bu. Şimdi de o ad koyamadığım isteklerimi yitirdikten sonra daha mutlu olmamam gerekir ama yaşamaktan mutluyum.</p>

  <p>Kız:</p>

  <p>— Akıllıca, gerçek ve biraz, alaylı bu sözleriniz, dedi.</p>

  <p>— Ama eğer akıllılık buysa, akıl da düzenli bir beyinde dilediği gibi dolaşan, herşeyi tekmeleyip altüst eden deneyim demektir. Gerçekçi olmamak elimde mi? Alaycılık ise yuvarlanan bir taşın tuttuğu yosundur.</p>

  <p>Onayladı:</p>

  <p>— Çok akıllıca konuşuyorsunuz gene de. Sanırım sözünü ettiğiniz o genç kadınlardan çok tanıdığınız olmuştur.</p>

  <p>— Hangi genç kadınlar, Elizabeth?</p>

  <p>— İyi çalamayan kadınlar.</p>

  <p>— Oh! Evet, birkaçını tanıdım.</p>

  <p>— Onlardan, onlardan hoşlandınız mı?</p>

  <p>— Dostlarımın dostları oldukları için, sadece varlıklarına tahammül ettim.</p>

  <p>— İçlerinde size tutkun olanlar yok muydu? Biliyorum, pek nazik davranmadığımı ama, siz benim amca oğlumsunuz ve... ve hemen hemen ağabeyim sayılırsınız.</p>

  <p>— Oh, belki oldu ama beni param için istediklerinden kuşkulandım.</p>

  <p>— Hiç kuşkusuz yanıldınız. Ama size başka bir parça çalayım. Bu, hüzün verici bir parça olacak: “Tanrı Yorgun Ruhu Dinlenmeye Götürür”. Her zaman, ciddiliği daha hafif müzikle yaratmanın iyi olacağını düşünürüm.</p>

  <p>— Evet, dedi. Evet, öyledir.</p>

  <p>Parmakları yeniden teller üzerinde gezinmeye başladı. Parça bittiği zaman Henry :</p>

  <p>— Çok güzel ve hüzün verici, dedi. Çok, çok beğendim ama Elizabeth acaba, acaba sondan altıncı telin biraz daha sıkıştırılması gerekmiyor mu sizce?</p>

  <p>— Oh, ona dünyada dokunmam, diye bağırdı kız. İngiltere’den ayrılmamızdan önce babam harpımı baştan aşağı elden geçirmişti. Eğer bu tele dokunacak olursam babama karşı kusur işlemiş sayarım kendimi, öteberiyi gereksiz karıştıran insanlardan tiksinirdi o.</p>

  <p>Bu çıkıştan sonra bir süre konuşmadan oturdular. Sonunda Elizabeth yalvaran bakışlarla gözlerinin içine baktı:</p>

  <p>— Tel yüzünden bana darılmadınız değil mi Henry? Bu gibi konularda çok duyarlıyımdır, elimde değil.</p>

  <p>— Hayır, darılmadım elbet. —Öyle küçük ve öyle çaresiz ki, diye düşündü.—</p>

  <p>— Artık bunca servet, bunca ün ve bunca onur kazanmış olduğunuza göre, nereye gideceksiniz?</p>

  <p>— Bilmiyorum. Bundan sonra güvenlik içinde yaşamak istiyorum.</p>

  <p>Kız bağırdı:</p>

  <p>— Ah, işte ben de böyle düşünüyorum. Bir bakıma birbirimize benziyoruz galiba. Gidip aramasanız da bazı şeylerin kendiliğinden geleceğine inanırım. Hemen daima da neler olacağım önceden kestiririm: Çünkü sadece umut eder sonra oturur beklerim.</p>

  <p>Henry:</p>

  <p>— Evet, dedi.</p>

  <p>— Babamın ölümü büyük bir darbe oldu benim için —gözleri yeniden yaşlarla doldu.— Yapyalnız, hemen hemen kimsesiz, dostsuz kalmak çok korkunç bir şey. Moddyford’lar bana karşı çok iyi davrandılar ama kendi yakınım gibi olamazlar elbet. Oh, Tanrım! O kadar yalnızdım ki. Gelişiniz beni çok sevindirdi, sebep salt aynı kandan gelmemiz bile olsa. —Gözleri yaşlarla pırıl pırıldı ve alt dudağı tirtir titriyordu.—</p>

  <p>Henry onu yatıştırmak için :</p>

  <p>— Ama ağlamamalısınız, dedi. Artık hiç bir şeye üzülmenize gerek kalmadı, Elizabeth. Sizi üzüntüden kurtaracağım ben. Size yardım edeceğim, size bakacağım Elizabeth. Başınıza gelenlere nasıl dayanabildiniz şaşıyorum. Keder ruhunuzu kemirirken başınızı böyle dik tutabildiğinize göre çok yürekli bir insan olmalısınız.</p>

  <p>— Müziğim vardı. Üzüntüm dayanılmaz hale gelince avuntuyu müzikte buluyordum.</p>

  <p>— Artık buna bile gerek kalmadı Elizabeth. Siz de benimle İngiltere’ye geleceksiniz, hep benim yanımda, rahat ve güvenlik içinde yaşayacaksınız.</p>

  <p>Kız yerinden sıçrayarak ondan uzaklaştı:</p>

  <p>— Ama ne demek istiyorsunuz? Bana ne öneriyorsunuz? diye bağırdı. Kardeş çocuklarının birbiriyle evlenmesi bir günah, bir suç değil midir?</p>

  <p>— Evlenmek mi?</p>

  <p>— Oh! —Kızardı ve gözleri, dolan yaşlarla pırıl pırıl oldu.— Oh! Çok utandım. Evlenmek demek istediniz değil mi? Utandım. —Acınacak derecede heyecanlanmıştı.—</p>

  <p>Henry düşündü: “Neden olmasın sanki? Güzel bir kız, ailesinden kuşkum yok. Sonra o denli aradığım güvenliğin de simgesi sayılır. Karım olursa hiç bir zaman aşırılığa kaçmayacağına da güvenebilirim. Gerçekten güvenlik istediğimi sanıyorum. Üstelik, onun bu denli acı çekmesine asla göz yumamam.”</p>

  <p>— Oh, elbette ki evlenmek demek istedim. Başka ne demek istemiş olabilirim? Sadece beceriksiz ve kaba davrandım; sizi ürküttüm, incittim. Ama sevgili Elizabeth bunda hiç bir suç, hiç bir günah yok. Birçok kardeş çocukları evleniyor. Birbirimiz konusunda herşeyi biliyoruz, aynı aileden geliyoruz. Benimle evlenmelisiniz, sizi gerçekten seviyorum Elizabeth.</p>

  <p>— Oh! —kekeledi— Oooh! Düşünemiyorum. Yani, demek istiyorum ki, hastayım; yani, başım dönüyor. Oh, ne olur bırakın gideyim. Bu konuyu Lady Moddyford’a açmalıyım : Ne karşılık vermem gerektiğini bilir o.</p>
</body>
</html>
