<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">IV</p>

  <p>Kızıl Azize söylencesi güçlü bir bağ kütüğü gibi, hayalinde büyüdü; batıdan Henry Morgan’ı avutan, onunla eğlenen, oyalayan ve aldatan bir ses gelmeye başladı. Denizi, tembel tembel yatan gemilerini unuttu. Korsanlar bu uzun süren tembellik sonunda meteliksiz kaldılar. Güvertelerde yatıyor ve kaptanlarını hayal kuran bir budala diye lânetliyorlardı. Rüyasının gittikçe kapanan ağıyla deli gibi savaşıyor yüksek sesle kendi kendine tartışıyordu:</p>

  <p>“Tanrı, dünyayı deliliğe sürüklediği için La Santa Roja’yı kahretsin. Gözü dönmüş haydutları mehtaba bakıp uluyan aşk hastası köpeklere dönüştürdü. Bu boş istekle beni de çılgına çeviriyor. Hiç görmediğim bu kadının inatla kovalamasından kurtulmak için bir şeyler yapmalıyım, ne olursa olsun. Bu görüntüyü yok etmeliyim. Ah, Altın Kupa’yı ele geçirmenin düşünü kurmak ne büyük budalalık! Öyle görülüyor ki ölümü çağırıyorum ben.</p>

  <p>Onu Kambriya’dan uzaklaştıran açlığı hatırladı; o açlık şimdi bir kat daha artmış ve güçlenmişti. Düşünceleri uykusunu da kaçırıyordu. Tam yorgunluktan bitkin düşüp uykuya dalacağı sırada, uykuyla birlikte La Santa Roja da geliyordu. Acıdan deliye dönmüş halde bağırdı:</p>

  <p>— Maracaibo’yu alacağım! Bu tutkuyu bir dehşet kâsesi içinde boğacağım. Maracaibo’yu yağma edeceğim, taş üstünde taş bırakmayacağım ve kanlı bir kum yığınına dönüştüreceğim.</p>

  <p>(Altın Kupa’da bir kadın varmış ve herkes eşi görülmemiş güzelliğine tapıyormuş.)</p>

  <p>— Vaca adasında toplanılsın! Denizin dört bucağından, sağlam yürekli insanları çağırın gelsinler! Altına gidiyoruz!</p>

  <p>Gemileri Maracaibo limanına doğru uçarcasına yola çıktı, ve kent müthiş bir savunma hazırlığına başladı.</p>

  <p>— Şu limanı düşürün! Evet, top atışıyla!</p>

  <p>Gülleler havada vınlıyarak uçup duvarlardan toz bulutları fışkırttı, ama savunma çözülmedi.</p>

  <p>— Düşmüyor mu? O halde saldırıp alın!</p>

  <p>Barut dolu kaplar duvarları aştı, patladıkları yerde, kenti savunanları parçaladı, kollarını, bacaklarını kopardı, sakatladı.</p>

  <p>— Kim bu kurtlar? diye bağırıştılar. Ah, kardeşler ölünceye kadar savaşmalıyız! Aman dilememeliyiz kardeşler! Teslim olursak, sevgili kentimiz...</p>

  <p>Kaleye merdivenler dayandı, uluyan adamlar duvarların üzerinde arı gibi kaynaşmaya başladı.</p>

  <p>— Ah, San Lorenzo! bizi sakla! bizi kaçır! Bunlar insan değil, iblis. Yalvarırım! Yalvarırım! Merhamet! Ah, İsa, neredesin?</p>

  <p>— Duvarları yıkın, taş üstünde taş kalmasın!</p>

  <p>(Altın Kupa’da bir kadın varmış ve güneş kadar güzelmiş.)</p>

  <p>— Hiç kimseye acımayın! İspanyol sıçanlarını gebertin. Hepsini gebertin!</p>

  <p>Ve Maracaibo ayaklannın dibinde merhamet, dileyerek yatıyordu. Evlerin kapıları kırıldı, odalardan söküp götürülebilecek ne varsa alındı. Kadınları sürü halinde bir kiliseye götürüp kilitlediler. Sonra tutsaklar Henry Morgan’ın huzuruna çıkarıldı.</p>

  <p>— İşte bir yaşlı, efendim. Eminiz ki parası var ama bir yerlere gizlemiş, bulamadık.</p>

  <p>— Öyleyse ayaklarını ateşe tutun! Ya, demek utanmaz budalanın biri! Kollarını kırın! Söylemiyor mu gene? Şakaklarına kırbaç ipini geçirin! Of, gebertin onu! Gebertin de şu haykırması dursun... Belki de parası yoktu.</p>

  <p>(Panama’da bir kadın varmış...)</p>

  <p>— En ufak altın tanesini bile kazıyıp aldınız mı? Kenti kurtarmalığa bağlayın. Acı çektirdik, şimdi de para çekelim.</p>

  <p>Bir İspanyol donanması yardıma koşmuştu.</p>

  <p>— Bir İspanyol filosu mu geliyor? Onlarla savaşacağız! Hayır hayır; kurtulabilirsek kaçalım onlardan. Teknelerimiz, içindeki altının ağırlığından suya gömülüyor. Tutsakları öldürün!</p>

  <p>(... güneş kadar güzelmiş.)</p>

  <p>Kaptan Morgan yıkıntıya dönmüş Maracaibo’dan uzaklaştı. Gemileri iki yüz elli bin altın liradan başka top top ipek kumaşlar, gümüş eşya ve torbalarla baharat doluydu. Katedralden alınmış altın heykeller ve inciyle işlenmiş dinsel giysiler de vardı. Şehir, ateşin yalayıp yuttuğu bir harabeye dönmüştü.</p>

  <p>— Umduğumuzdan da zengin olduk. Tortuga’ya vardığımızda halk bayram edecek. Her adam bir kahraman! Deliler gibi eğleneceğiz.</p>

  <p>(La Santa Roja Panama’daymış.)</p>

  <p>— Ah, Tanrım! Madem ki öyle, gideceksem gitmeliyim : Ama korkarım ki ölümüme gidiyorum. Ölüme koşmak korkunç bir şey. Ama böylesine istiyorsam, gitmem gerekliyse, ölsem de gideceğim.</p>

  <p>Genç Coeur de Gris’yi yanına çağırdı:</p>

  <p>— Bu savaşta kendini gösterdin dostum.</p>

  <p>— Gerekeni yaptım efendim.</p>

  <p>— Ama güzel dövüşüyordun dün. Savaşa giriştiğimizde gördüm. Artık seni subay yaptım. Benim yardımcım, kumandan yardımcısı olacaksın. Yüreklisin, akıllısın ve dostumsun. Sana güvenebilirim; adamlarımın arasında da bu güveni, canı pahasına taşıyacak, senden başka kim var?</p>

  <p>— Bu büyük bir onur efendim, karşılığını size olan bağlılığımla ödeyeceğimden kuşkunuz olmasın. Annem de bu habere sevinecek.</p>

  <p>Kaptan Morgan:</p>

  <p>— Evet, dedi. Sen genç budalanın birisin, budalalık da bu işte insanın bir yol göstericisi olduğu süre, erdem sayılır. Şimdi adamlar paralarını harcayabilmek için geri dönmek istiyor, hepsi sabırsız. Olabilse, gemilerin bir an önce limana varması uğruna, onları itmeyi bile göze alırlardı. Sen paranla ne yapacaksın Coeur de Gris?</p>

  <p>— Yarısını anneme göndereceğim. Kalanını ikiye ayıracağım. Bir bölümünü bir kenara koyacağım, geri kalanıyla birkaç gün belki de bir hafta kafayı çekmek niyetindeyim.</p>

  <p>Kaptan:</p>

  <p>— Ben sarhoşluktan hiç bir vakit zevk almadım, dedi. İçki beni çok kederlendirir. Ama kafamda yeni bir serüven hazırlamaktayım. Coeur de Gris, batı dünyasının en zengin kenti hangisidir? Hangi yer “Kardeşlik”in en küçük bir saldırısından uzak kalmıştır? Hepimiz nerede milyon sahibi olabiliriz?</p>

  <p>— Ama, efendim, herhalde şey yapmıyorsunuzdur, umarım ki ele geçirilmesinin olabilirliğini bile aklınıza getirmiyorsunuzdur...</p>

  <p>— Panama’yı alacağım, evet, Altın Kupa’yı...</p>

  <p>— Bunu nasıl başarabilirsiniz? Kent, surlar ve askerlerle son derece iyi korunuyor; kıstakta da katır yolundan başka yol yok. Bu işi nasıl başaracaksınız?</p>

  <p>— Panama’yı almalıyım. Altın Kupa’yı ele geçirmeliyim.</p>

  <p>Kaptan, dişlerini sıktı, yüzüne kararlı, sert bir ifade geldi.</p>

  <p>Coeur de Gris sakin sakin gülümsüyordu. Kaptan Morgan sordu :</p>

  <p>— Niçin gülüyorsun bana?</p>

  <p>— Bir süre önce rastgele söylemiş olduğum bir sözü düşündüm de: Panama’nın Truva ile aynı yazgıya uğrayacağını söylemiştim.</p>

  <p>— Ah! senin aklında da şu adsız kadın var. Çıkar onu aklından! Herhalde böyle bir kadın yok bile.</p>

  <p>— Peki ama efendim, bu son vurgunla gereği kadar zengin olduk zaten.</p>

  <p>— Daha da zenginleşsek hiç fena olmaz. Çapulculuktan bıktım. O zaman güven içinde dinlenmeye çekilebilirim.</p>

  <p>Coeur de Gris biraz duraksadı, gözlerine sanki yumuşak bir perde inmişti.</p>

  <p>— Düşünüyorum ki efendim Panama’ya vardığımızda Kızıl Azize yüzünden adamlarımız birbirinin boğazına sarılacak, birbirine düşecek.</p>

  <p>— Oh, adamlarım arasında düzeni —sıkı bir düzeni— koruyacağımdan kuşkun olmasın, bu yüzden yarısını asmam gerekse bile. Bir süre önce Panama’ya, oraya gideceğime dair haber yollamıştım, ama o zaman sadece bir şakaydı. Bugün ise kendi kendime, acaba bu uyarı üzerine daha iyi savunma önlemleri almaya çalışıyorlar mı diye soruyorum. Belki onlar da sözlerimi şaka olarak aldılar. Şimdi git Coeur de Gris ve bu işten hiç kimseye söz etme. Seni elçi atıyorum. Bırak adamlar altınlarını avuç avuç saçsınlar. Şimdi, burada, gemide kumarı körükle. Meyhanelerde onlara örnek ol, pahalı bir örnek. O zaman benimle gelmek zorunda kalacaklar. Bu kez gerçek bir ordu kurmalıyım dostum, kurabilsem de gene ölmemiz olasıdır. Belki de yaşamda en büyük zevk bu; canı tehlikeye atmak. Sana verdiğim işi iyi yaparsan Coeur de Gris, bir gün hayal ettiğinden de zengin olabilirsin.</p>

  <p>Genç Coeur de Gris, direğin yanında durup düşünmeğe koyuldu:</p>

  <p>“Kaptanımız, soğukkanlı kaptanımız da o büyük, dumanlı söylentinin tutsağı oldu. Ne inanılmaz bir yazgı bu! Sanki Kızıl Azize kollarımın arasından çalınmış gibi. Düşüm bozuldu. Acaba öğrendikleri zaman adamlarda da bu acı yitirmişlik duygusu olacak mı? Kaptana, hayallerini çaldığı için diş bileyecekler mi?</p>
</body>
</html>
