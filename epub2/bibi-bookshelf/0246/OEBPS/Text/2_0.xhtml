<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi2">İKİNCİ<br />
  BÖLÜM</p>

  <p>Yüzyılı aşan bir zamandan beri İspanya ile Portekiz, Papa’nın verdiği izinle Yeni Dünya’yı paylaşır ve paylarına düşen toprakları dışardan geleceklere karşı kıskançlıkla korurlarken Britanya sabırsızlıkla seyirci kalmıştı. Denize tutsak İngiltere için çok acı bir şeydi bu. Ama sonunda Drake engelleri yıktı ve küçük gemisi “Golden Hind - Altın Geyik” ile yasak okyanuslara yelken açtı. İspanya’nın büyük, kırmızı gemileri için Drake, minik ama vızıldadığı ve soktuğu için öldürülmesi gereken bir sinekti: ne var ki sinek, yüzen şatolarının barsaklarını deşip bir iki kenti yakınca hatta kıstaktan geçen kutsal hazine gemilerine bile tuzak kurunca inançlarını değiştirmek zorunda kaldılar. Sinek bir eşek arısı, bir akrep, bir yılan, bir canavar olmuştu. Ona El Draque dediler, Yeni Dünya’yı İngilizlerden duyulan korku sarmaya başladı.</p>

  <p>Armada, İngilizlere ve öfkeye kapılan denize yenik düştüğü zaman İspanya küçücük bir adadan çıkan bu yeni güçten çok korkmuştu. O parlak, süslü gemilerin denizin dibinde yattığını veya İrlanda kıyılarında parça parça olduğunu düşünmek üzücü bir şeydi.</p>

  <p>Ve Britanya, elini Karayipler Denizi’ne uzattı: Birkaç ada, Jamaica, Barbados onun egemenliği altına girdi. Artık anavatanın ürünleri sömürgelerde satılabiliyordu. Küçük bir ülkenin sömürgelere sahip olması, bunların nüfusunun kalabalık olması koşuluyla saygınlığını arttırırdı; İngiltere de yeni topraklarının nüfusunu çoğaltmaya başladı.</p>

  <p>Küçük oğullar, mirasyediler, iflas etmiş soylu beyler Antillere yelken açtılar. Tehlikeli bir adamdan kurtulmanın kolay bir yöntemiydi bu. Kralın ona Antillerde bir toprak bağışlaması, sonra da bu zengin toprağı kendisi ve İngiliz tâcı yararına işlemesini istediğini belirtmesi yetiyordu.</p>

  <p>Denizlere açılan gemiler sömürgelere gidenlerle tıklım tıklım doluydu; kumarbazlar, simsarlar, arabulucular, Anglikan kilisesinden ayrılmış olanlar, katolikler tümü toprak sahibi olmak için gidiyor ve hiç biri o topraklarda çalışmayı düşünmüyordu. Portekiz’in ve Hollanda’nın köle gemileri işçi arayanların gittikçe artan isteklerini karşılamak için Afrika’dan karaderili toplamaya yetişemiyordu.</p>

  <p>Sonra cezaevlerinden suçlular ve Londra sokaklarından serseriler toplanmaya başladı; bütün gün kilise kapılarında dikilen dilenciler; büyücülükle, casuslukla, cüzzamla veya katoliklikle suçlananlar; tümü, tümü sömürgelerdeki çiftliklere zorla çalıştırma sözleşmeleriyle gönderiliyordu. Bu çok parlak bir buluştu; hem gereksinme duyulan el emeği sağlanıyor hem de krallık, eskiden beslediği, giydirdiği astığı değersiz gövdelerden para kazanmış oluyordu. Bundan daha çok kazanç da elde edebilirdi. Hükümet tarafından mühürlenmiş, hazır, zorla çalıştırma sözleşmeleri ad yerleri boş olarak bazı gemi kaptanlarına satılıyordu. Bunlara boş yerlere doldurulacak adlar konusunda son derece ağzı sıkı davranmaları için sıkı buyruk veriliyordu.</p>

  <p>Bir yandan da sıra sıra kahve, portakal, kakao ağaçları ve şeker kamışları büyüyor, adalara yayılıyordu. Gerçi çalıştırma sözleşmesinin süresi dolunca biraz karışıklık çıkıyordu, ama Londra’nın yoksul mahalleleri gerektiği kadar kısa zamanda yeni köleler yetiştiriyordu. Tanrı biliyor ya, Kral da bu konuda işe yarayacak düşman sıkıntısına hiç bir zaman düşmezdi.</p>

  <p>İngiltere Yeni Dünya’da valileri, sarayları ve yazmanlarıyla bir deniz gücüne dönüşmekteydi, Liverpool ve Bristol limanlarından okyanusa açılan imal edilmiş eşya dolu gemilerin sayısı durmadan artıyordu.</p>
</body>
</html>
