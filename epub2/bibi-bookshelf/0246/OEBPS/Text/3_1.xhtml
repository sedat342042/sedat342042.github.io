<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">I</p>

  <p>Morgan “Ganymede”i sefere hazırlarken Port Royal’de heyecan ve merak egemendi. Gemiye garip araç gereç ve az rastlanan silâhlar yükleniyordu. Bu delikanlının sakin güveninin çekimine kapılan birçok gemici gönüllü olarak mürettebata katıldı. Kaptan limanda beş ünlü topçu bularak yanına aldı. “Ganymede” yelkenlerini açıp da limandan çıkmaya hazırlanırken kumsalda başıboş bir kalabalık birikmiş, onun uzaklaşmasını seyrediyordu.</p>

  <p>Av gözleyerek Darien kıyısını taradılar, ama deniz İspanyollardan tamamiyle arındırılmış gibiydi. Bir sabah Cartagena limanı yakınlarında bir ticaret gemisinin uzun ve kırmızı teknesini gördüler. Kaptan Morgan adamlarını sakladı. Hiç kimsenin kendisini göstermesine izin vermedi. Dümenci bile dümeni küçücük bir odadan tutuyor ve güvertede yapma bir dümen başıboş sallanıyordu. Sonra, doğru İspanyol gemisinin üzerine gittiler. İspanyol mürettebatı çok şaşırdı. Gelen gemide hiç kimse yoktu. İşin içinde ya bir büyücülük kokusu vardı, ya da gemicilerin her zaman anlattıkları o deniz facialarından biriyle karşılaşmışlardı. Belki de veba gemideki tüm mürettebatı öldürmüştü ve onlar bu gemiyi yakalayıp satabilirlerdi. Ama iyice yaklaştıkları zamap gizlenmiş üç top alev kustu; üçü de bir tek noktaya nişan almıştı: Ateş kesildiğinde İspanyol gemisinin dümeni parça parça olmuş, gemi denetimden çıkmıştı, oradan oraya sürükleniyordu. Sonra Kaptan Morgan, geminin ön tarafında, menzili dışında kalmaya gayret ederek bayrak indirilinceye değin ateşe devam etti, mermi yağdırdı. Tasarıları gerçekleşmiş, ilk vurgunu ele geçirmişti.</p>

  <p>Birkaç gün sonra başka bir gemiye rastladı ve borda bordaya ilerlemeye koyuldu. İspanyol mürettebat saldırıyı karşılamak üzere küpeşteyi siper almış. Ortalık birdenbire kalabalığın içine düşen ve patlayan kalın toprak küplerle doldu. İspanyollar haykırarak bu birden parlayan ölüm tehlikesinden kurtulmak üzere kaçıştılar, sığınak aramaya koyuldular.</p>

  <p>Henry Morgan, Tortuga’ya döndüğü zaman vurgun olarak dört gemi getiriyordu, bir tek adamını bile yitirmiş değildi. Herşey öngördüğü derecede kolay olmuştu. İşte, tasarılarının dört canlı anıtı ortadaydı. İnsanın beklenmeyen bir şeyi çok kısa bir zamanda yapması yeterdi. Başarılı bir savaşın gizi buradaydı.</p>

  <p>Henry Morgan geldiğinde Mansveldt Tortuga’daydı. Küçücük gözleri bu vurguna bakarken parlıyordu. Çok geçmeden bu yeni öndere haber yolladı.</p>

  <p>— Limandaki dört İspanyol gemisini ele geçiren kaptan Morgan sen misin?</p>

  <p>— Evet efendim, benim?</p>

  <p>— Peki bu işi nasıl başardın? İspanyol gemileri iyice silâhlı, hızlı gemilerdir.</p>

  <p>— Onları efendim, plânlarım sayesinde ele geçirdim. Birçok geceler bu işleri nasıl yapacağımı tasarlayıp durmuştum. Başkaları kaba güç kullanırlar ama efendim, ben gafil avlama yoluma çalışırım.</p>

  <p>Mansveldt ona hayranlıkla bir süre baktı:</p>

  <p>— St. Catherine Adası’nı ele geçirmek üzere bir sefer hazırlıyorum, dedi. Adayı aldıktan sonra bir korsanlar cumhuriyeti kuracağım. Bunlar artık vatanseverlik duygularıyla çalışacaklar. Bu seferin Amiral yardımcısı olmak ister misin? Adam toplamakta ustayımdır ben.</p>

  <p>Mansveldt’in adı denizlerde çok iyi tanınırdı, Henry sevincinden kızardı. Hemen karşılık verdi:</p>

  <p>— Memnuniyetle gelirim efendim.</p>

  <p>Donanma yelken açtı, Kaptan Morgan amiral yardımcısıydı. Güzel bir saldırı oldu. Gemiler taşıdıkları kılıksız sürüsünü kustular, surlar üzerinde kan döküldü. Ada bu saldırının şiddeti karşısında tutunamazdı, sonunda kale düştü. Hollanda’lı amiral, hükümetini kurup başına Morgan’ı bıraktıktan sonra kendisi yeni vatandaşlar bulmak üzere yeniden dünyayı dolaşmaya çıktı. Gemisiyle birlikte yitti ve bir daha hiç haber alınamadı. İspanyolların onu Küba’da boğdukları söyleniyordu.</p>

  <p>Artık Kaptan Morgan Karayiplerde tek başına egemen olmuştu. Donanmasına katılmak, kumandası altına girmek, onunla birlikte dövüşüp başarısını paylaşmak üzere her yandan gemiler geliyordu. Puerto Bello’ya saldırıp şehri yağma etti. Evler yıkıldı ve zavallı, çaresiz halk soyuldu. Kaptan Morgan’ın gemileri denize yelken açarken cengel, yıkıntılar arasına yürümeye başlamıştı bile.</p>

  <p>On yıl süreyle okyanuslarda, adaların arasında ve Tropik Amerika’sının yeşil kıyıları boyunca dolaştı, durdu. Adı, çapulculuğa çıkan bütün adları gölgede bırakacak biçimde tanındı duyuldu. Dünyanın her tarafından korsanlar onun bayrağı altına girmeye koşuyorlardı. Tortuga’da ve Goaves’da halk onu alkışlıyordu. Her seferi için sayısız gönüllü ona katılıyordu. Artık tüm “Kardeşlik” Kaptan Morgan’ın Sokaklarda içki fıçıları açtırmasını veya kentte çılgınlıklar yapmasını beklemekteydi. Bunları hiç bir zaman yapmadı. Mor ceketi, kurşuni ipek çorapları ve üzeri fiyonklu kurşuni kunduralarıyla soğuk soğuk dolaşırdı. Belinde kurşunkalem kadar ince, kurşuni bir ipek kın içine sokulmuş bir kılıç sallanırdı.</p>

  <p>Başlangıçta gemiciler onunla bir arkadaşlık havası yaratmaya çalıştılar, ama hepsini soğuk tavırlar ve aşağılamalarla uzaklaştırdı. Kölelerden aldığı dersi unutmuş değildi. Halkın sevgisini satın almaya kalkıştığı halde tüm “Özgür Kardeşlik” üyeleri bu sevgiyi ona yağdırıyor, canlarını, servetlerini onun başarıları için seve seve harcamaktan çekinmiyorlardı.</p>
</body>
</html>
