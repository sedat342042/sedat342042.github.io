<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">III</p>

  <p>Korsanlar Panama’ya doğru sürükleniyorlardı. Hayvan derisi yemişlerdi, acı cengel kökleri yemişlerdi, tavşan, yılan, maymun yemişlerdi. Yanakları şakak kemikleri altında boş fincanlara dönmüştü; gözleri bedenlerini kavuran hastalık ateşiyle pırıl pırıl yanıyordu. Heveslerini tamamen yitirmişlerdi ama salt kaptanlarının yenilmezliğini bildikleri için yollarını sürüklenerek de olsa sürdürüyorlardı. Morgan yenilemezdi, çünkü asla yenilmemişti. Muhakkak ki Yeni Dünya’nın tüm altınını ceplerine indirecek bir plânı vardı onun. Altın sözcüğü gerçek anlamını yitirmiş olmasına karşın gene de açlık sözcüğünden daha önemliydi.</p>

  <p>Sekizinci günün sabahı Kaptan Morgan’a bir gözcü geldi:</p>

  <p>— Yol kapalı efendim. Küçük, topraktan bir duvar yapmışlar, toplar yerleştirmişler.</p>

  <p>Bir komutla, kıvrılarak ilerleyen kolun başı sola kaydı; daha sık çalılıklarda yol açmaya koyuldu. Akşamüstü küçük, yuvarlak bir tepeye vardılar. Orada, aşağıda, batı güneşinin altın ışığıyla yıkanan Panama, gözlerinin önüne seriliverdi. Adamların her biri, bu manzaranın yalnız kendi gözlerine görünen bir hayal olup olmadığını anlamak için yanındakinin yüzüne baktı.</p>

  <p>Bir korsan, tepenin en yüksek yerine çıktı, bir süre kımıldamadan durduktan sonra delice bir çığlık attı: arkadaşları onun aşağıya koştuğunu, bir yandan da kılıcını çektiğini gördüler. Aşağıdaki çukur arazide, şaşkın bir İspanyol tarafından bırakılmış bir sığır sürüsü otlamaktaydı. Bir an içinde adamların bin dört yüzü birden tepeden aşağı sanki yuvarlanırcasına koşmaya başladı. İnekleri kılıçlarıyla öldürdüler; ürkmüş hayvanlara saldırıp vurdular. Çok, çok kısa bir zaman sonra, açlıktan ölecek hale gelmiş bu adamların sakallarından damlayan kan, gömleklerinde kırmızı lekeler oluşturdu. O gece patlayacak hale gelinceye dek tıkındılar.</p>

  <p>Karanlıkta korsan öncüleri kurt şekline girmiş insanlar gibi düzlüğe yayıldılar; surlara kadar gizlice gidip şehrin önündeki askerleri saydılar.</p>

  <p>Sabah erkenden Kaptan Morgan adamlarını kaldırıp o günkü savaş için komut vermek üzere topladı. Henry Morgan korsanlık ruhunu öğrenmişti. Sanki adamlarının beyinlerini eline alıp savaş için istediği kalıbı verebiliyordu. Korkularına seslendi:</p>

  <p>— Gemilerin beklediği ırmak ağzına kadar dönüş yolu tam dokuz günlük bir yoldur. Dokuz gün... ve hiç yiyeceğimiz yok. Kaçmak isteseniz bile gemilere ulaşmanız kesinlikle olanaksız. Ve işte Panama önünüzde. Siz domuz gibi uyurken öncüler boş durmadılar. Bu kentin önüne sağ ve sol cenahlarında süvari birlikleri bulunan dört bin asker dizilmiş. Bunlar tüfekli, bıçaklı köylüler değil, al ceketli, eğitim görmüş askerlerdir. Hepsi bu kadar da değil. Size, siz sığır avcılarının üzerine saldırtmak üzere hazırladıkları boğalar da var.</p>

  <p>Son sözlerini adamlar kahkahayla karşıladılar. Gerçekten bunların çoğu cengelde yaşamış, geçimlerini yabanıl sığır avıyla sağlamış insanlardı.</p>

  <p>Kaptan bu kez de para hırslarını uyardı:</p>

  <p>— Sayılamayacak kadar çok altın ve mücevher kentte birikmiş duruyor. Eğer başarırsak hepiniz zengin adamlar olacaksınız.</p>

  <p>Açlıklarına seslendi:</p>

  <p>— Kızartılmış etleri, mahzenlerdeki şarap fıçılarını, biberli pudingleri düşünün bir kere. Gözünüzün önüne getirin bunları!</p>

  <p>Cinsel isteklerini kamçıladı:</p>

  <p>— Kentte kadın köleler ve Tanrı bilir ya daha binlerce kadın var! Ancak, elimize düşecek binlerce kadından kimi seçeceğiniz konusunda karar vermek güç olacak. Bunlar kök söken köylü kanları değil, ipek yataklarda yatan seçkin hanımlardır. Böyle yataklarda deriniz nasıl rahat edecek acaba, düşünebiliyor musunuz hiç?</p>

  <p>Son olarak da, onları pek iyi tanıdığı için gururlarını okşadı:</p>

  <p>— Bu kavgaya katılanların adları tarihte yer alacaktır. Bu yağma değil, parlak bir savaştır. Tortuga halkının sizleri birbirlerine gösterip “Bu adam Panama’daki savaşa katıldı. Bu adam bir kahramandır ve zengindir” deyişini dükünün bir kez. Yurda döndüğünüzde Goaves kadınlarının peşinizden nasıl koşacaklarını düşünün. Kaçmaya kalkışacak mısınız? Birçoğunuz bugün savaş alanında ölecek, ama sağ Kalanlar yurduna dönerken altın Panama’yı da ceplerinde götüreceklerdir.</p>

  <p>Çılgın bir alkış yükseldi. Fransızlar Henry Morgan’a bakarak kendi ellerini öptüler; Karayipliler gözlerini devirerek bir şeyler söylediler. Açgözlü Hollandalılar beyaz kente donuk donuk baktılar.</p>

  <p>Kaptan:</p>

  <p>— Bir diyeceğim daha var, dedi. Eğer bu İspanyol subaylarını iyi tanıyorsam, aldanmıyorsam askerler bir dizi halinde ileri sürülecektir. Alabildiğince gösterişe düşkündür bunlar. Hepiniz bu dizinin tam ortasına ateş edeceksiniz, komut budur; merkez zayıfladığı zaman saldırıp dağıtın onları.</p>

  <p>Düzlükte yoğun bir insan bulutu olarak harekete geçtiler. İki yüz nişancı önden gidiyor, diğerleri arkalarından toplu halde ilerliyordu.</p>

  <p>Panama Valisi Don Juan düzenli ordusunun, iki sıra halindeki uzun bir piyade dizisinin yanındaydı. Düşmanın karmakarışık ilerleyişini küçümsemeyle seyretti. Sonra hemen de neşeyle, ilk hareket işaretini verdi.</p>

  <p>İspanyol süvarileri düzlükte kasırga gibi at koşturmaya başladılar. Bazen bir V çiziyor, bazen içi boş bir dörtgen biçimi alıyorlardı. Tırısa kalkmış olarak, bir denetimden geçiyormuş gibi türlü beceri gösterdiler; üçgenler, T’ler çizdiler. Bir anda tüm kılıçlar güneşe yöneliyor, sonra bükülen bilekler tarafından yok ediliyor, sonra yeniden parlıyordu. Don Juan hayranlıkla inledi:</p>

  <p>— Şunlara bakın, dostlarım; şu Rodriguez’e, sevgili yüzbaşıma bakın. Ah, Rodriguez! Size hep bunları öğreten gerçekten ben miyim? Bir süre önce kollarımda tuttuğum Rodriguez olabilir mi bu? O zamanlar bir bebekti ama şimdi bir erkek ve bir kahraman... Şu çizgiye, şu kendine güvene, şu şaşmazlığa bakın. Şu Rodriguez ile alayına bakın, dostlarım. Şu hayvan korsanların benim atlılarım gibi askerleri yenmeleri olası mıdır ki?</p>

  <p>Rodriguez, alayının başında sanki Vali’nin övücü sözlerini duymuş gibi oldu. Omuzları gerildi. Üzengileri üzerinde kalkarak saldırı komutu verdi. Borular heyecanlı heyecanlı öttü. At nalları çayırda kof sesler çıkardı. Gelişleri, tepesinde gümüşten köpükler bulunan al bir dalgaya benzetilebilirdi. Rodriguez eyerinde dönüp ardından, beyni kendisi olan koca bir gövdenin sayısız kolları gibi dörtnala ilerleyen alayına övünçle baktı. Her kılıç bir atın boynu düzeyinde uzatılmıştı. Rodriguez vuruşmadan önce, güzel Panama’sını bir daha görmek için dönüp baktı. Sonra tüm alay dosdoğru bir bataklığa girdi. Düşmanın orada olduğunu biliyorlardı, ama o ânın coşkusu ve görünüşlerinden duydukları övünçle tümden unutmuşlardı bunu. Bir an içinde Panama’nın atlı gücü bir karmakarışık insan ve devrilmiş hayvan yığınına dönüşüverdi. Sanki yeşil bir sinek kâğıdına yakalanmış sineklerdi hepsi.</p>

  <p>Don Juan orada, düzlükte kıvranan, parçalanmış, ezilmiş gövdelere gözleri kamaşmış gibi baktı; sonra parlak oyuncağının yere düşüp kırıldığını gören bir çocuk gibi hıçkırmaya başladı. Ne yapacağını bilmiyordu. Beyni korkunç bir üzüntüyle ağırlaşmıştı. Dönüp kente doğru ağır ağır yürümeye başladı. Katedral’e gidip bir tören düzenlemeyi tasarlıyordu.</p>

  <p>İspanyol subayları şaşkınlıktan çılgına dönmüşlerdi. Al ve altın rengi üniformalar her yöne koşuyor, her subay avazı çıktığı kadar bağırarak komut veriyordu. Boğa sürüsünü getirmiş olan genç subay, sonunda sesini duyurabildi.</p>

  <p>“Boğaları salın, boğaları!” diye ötekiler de sözlerini yineleyinceye dek bağırdı. Boğaları tutan yerliler burunlarındaki halkaları kopararak iri hayvanları üvendirelerle kışkırtmaya, sürmeye koyuldular. Kızıl renkli bir canavar ağır ağır kıpırdadı sonra tüm sürü koşmaya başladı.</p>

  <p>Bir İspanyol subayı bilgiç bilgiç konuştu :</p>

  <p>— Şu hırsızları ezip yerle bir edeceklerdir. Geçtikleri yerlerde, kanlı otlardan, düğmelerden, silâh parçalarından başka hiç bir şey bulamayacağız, göreceksiniz.</p>

  <p>Boğalar korsanların oluşturduğu düzensiz cepheye doğru ağır ağır koşuyordu. Birdenbire iki yüz nişancı diz çöktü, ava çıkmış avcılar gibi ateş etti, göz açıp kapayıncaya dek ateş etti. Koşan hayvanların önünde sanki çifte atan, böğüren bir duvar yükselivermişti. Vurulmayan hayvanlar birdenbire durdu, kan kokusunu aldı, birbirine sokulup geri dönerek korku içinde, bu sefer İspanyol saflarına saldırdı. Subay haklıydı. Geçtikleri yerde düğmelerden, kırık silâhlardan ve kanlı otlardan başka bir şey kalmıyordu.</p>

  <p>Boğaların yarattığı panikten faydalanan korsanlar saldırıya geçtiler. Hayvanların açtığı gedikten girip, kenti savunan askerleri darmadağın ettiler. Birkaç çığlık duyuldu, ama bu çığlıklar sadece Panamalı askerlerden geliyordu. Onlar savaşın bu çeşidinden bir şey anlamıyorlardı. Bu korkunç serseriler savaşırken gülüyor, iki elleriyle birden adam öldürüyorlardı. İspanyol askerleri kısa bir süre tutunabildiler, ama az sonra şık al ceketlilerde yürek diye bir şey kalmamıştı. Saklanmak için cengele kaçmaya başladılar. Küçük korsan grupları peşlerinden gidip yorulup kaçamayanları şişlediler. Çok geçmeden kenti savunan birlikler çil yavrusu gibi dağılmıştı. Kimi ağaçlara tırmanıp, yaprakların arasında gizlendiler; kimi dağlara tırmanıp izlerini kaybettirdiler, bir daha da asla bulunamadılar. Altın Kupa, Henry Morgan’ın ayaklarının dibinde kıpırtısız yatıyordu.</p>

  <p>Savunmasız kalan kapıdan, bağıran, haykıran bir insan kalabalığı içeri aktı, geniş caddede ilerlemeye başladı. Bu kalabalığın bir bölümü kaynaklarına dönen ırmak gibi kavşaklarda yön değiştiriyordu. Arasıra esas yığından ayrılan bir topluluk gösterişli evlerden birine saldırıyordu. Kapı tekmeleniyor, itiliyor, kocaman bir kitap kapağı gibi devriliyordu. Adamlar sofaya doluşuyor, çığlıklar, bağrışmalar duyuluyordu. İhtiyar bir kadın, pencereden sarktı, merakla haydutları seyretti. Sonra yüzünde düş kırıklığı okundu. Yolun öte tarafındaki bir pencereye doğru seslendi:</p>

  <p>— Hii! Şunlara bakın hele! Bu hırsızlar bizim İspanyollara ne kadar da benziyor! Bunlar şeytan değil ki, basbayağı insan işte...</p>

  <p>Onların insanlıklarından iğreniyor gibiydi. Salt insan oldukları için onlardan hoşlanmamış gibi, pencereden başını çekti.</p>

  <p>Öğleden sonra bir yangın çıktı. Upuzun alevler gökleri yaladı. Bir mahalle, bir sokak alevler içinde kaldı; sonra kentin yarısı yanmaya başladı.</p>

  <p>Henry Morgan karargâh kurmak üzere Vali Sarayına gitti. Sarayın kapısında yalın kılıcını elinde tutan Don Juan Perez de Guzman’la karşılaştı. Adam titrek bir sesle.</p>

  <p>— Ben Valiyim, dedi. Vatandaşlarım bu yıkımdan onları korumam için bana güveniyorlardı. Başaramadım, yenildim, ama belki de sizi öldürmeyi başarabilirim.</p>

  <p>Henry Morgan yere baktı. Bu sinirli adamda öyle bir şev vardı ki, onun sinirlerini yatıştırıyordu:</p>

  <p>— Yangını ben çıkartmadım, dedi. Sanırım kölelerinizden biri, öç alma hırsıyla yaptı bunu.</p>

  <p>Don Juan yalın kılıcıyla bir iki adım ilerleyerek bağırdı :</p>

  <p>— Koruyun kendinizi!</p>

  <p>Kaptan Morgan durumunu değiştirmedi.</p>

  <p>Kılıç valinin elinden düştü:</p>

  <p>— Ben korkağın biriyim, korkağım, diye bağırdı. Niçin hiç konuşmadan, hemen vurmadım? Niçin bana karşı koymadınız? Ah, korkağın biriyim ben! Fazla bekledim. Hiç konuşmamalıydım, kılıcımı hemen gırtlağınıza sokmalıydım. Biraz önce ölmek istiyordum, yenilgiye uğrayışımın bir çeşit kefareti olarak ölmek, sizi de vicdanımı susturabilmek için birlikte götürmek... Panama gitti artık, ben de gitmeliydim. Bu, beden öldükten sonra sadece tek parmağın yaşamayı sürdürmesine benziyor. Ama artık ölemem. O yürekliliği bulamıyorum. Sizi de öldüremiyorum. Buna nasıl kalkıştığımı şimdi anlıyorum. Ah! Keşke gerektiği kadar çabuk davransaydım! Keşke konuşmasaydım...</p>

  <p>Kentin kapısına ve açıklığa doğru yürüyüp gitti. Henry Morgan onun sarhoş gibi sendeleyerek kentten ayrılışını seyretti.</p>

  <p>Karanlık bastı. Hemen hemen baştan başa alevler içinde olan kent, bir kızıl ateş bahçesine benziyordu. Katedral’in kulesi, çökerken havaya kıvılcımlardan bir tören fişeği fırlattı. Panama bir ateşten yatakta ölüyor, korsanlar sokaklarda insanları boğazlıyordu.</p>

  <p>Kaptan, gece boyu, adamları toplanan vurgunu getirirken, kabul salonunda oturdu. Altın çubukları, odun istifler gibi istiflediler. Çubuklar öyle ağırdı ki, her birini ancak iki kişi güçlükle taşıyabiliyordu. Pırıldayan ot yığınları gibi küçük mücevher kümeleri meydana geldi. Bir köşeye, kilisenin malı olan değerli papaz elbiseleri yığılmıştı; köşe, kutsal bir eski giysi pazarı gibiydi.</p>

  <p>Henry Morgan birbirine dolanmış yılanlarla oymalı, yüksek arkalıklı bir koltuğa oturuyordu.</p>

  <p>— La Santa Roja’yı buldunuz mu?</p>

  <p>— Hayır efendim, kentteki kadınlar azizeden çok şeytana benziyor.</p>

  <p>İspanyol cezaevinden alınmış, parmaya takılıp sıkılan işkence aracıyla işkence edilmek üzere tutsaklar getiriliyordu:</p>

  <p>— Diz çök! Paran nerede? (Sessizlik) Sıkıştır, Joe!</p>

  <p>— Acıyınız! Acıyınız! Servetimin yerini göstereceğim. And içerim. Evimin yakınındaki bir sarnıçta.</p>

  <p>Bir başkası:</p>

  <p>— Diz çök! Paran nerede? Sıkıştır, Joe.</p>

  <p>— Yerini göstereceğim...</p>

  <p>Bir kesimevindeki kasap başları gibi düzenli ve acımasızdı davranışları.</p>

  <p>— La Santa Roja’yı buldunuz mu? Eğer ona bir zarar gelmişse hepinizi asarım.</p>

  <p>— Onu hiç kimse görmemiş efendim. Adamların birkaçı dışında, hepsi körkütük sarhoş.</p>

  <p>Gece boyu... gizlenmiş her servetin açıklanmasından sonra kurban, bir araştırıcı grubuyla birlikte götürülüyor, çok geçmeden adamlar kupalar, gümüş tabaklar, mücevherler ve renkli ipek kumaşlarla dönüyorlardı. Kabul Salonunda ışıklar saçan hazine, gözkamaştırıcı bir yığına dönüşüyordu.</p>

  <p>Ve Kaptan Morgan, bezgin, soruyordu :</p>

  <p>— Kızıl Azize’yi buldunuz mu?</p>

  <p>— Onu bulamadık efendim, ama bütün kentte araştırıp soruyoruz. Belki de gün ışığında efendim...</p>

  <p>— Coeur de Gris nerede?</p>

  <p>— Sanırım o da sarhoş efendim, ama...</p>

  <p>Gözler Kaptan Morgan’dan kaçırıldı.</p>

  <p>Kaptan bağırdı:</p>

  <p>— Ama ne? Ne demek istiyorsun?</p>

  <p>— Hiç bir şey; hiç bir şey demek istemiyorum efendim. Körkütük sarhoş olduğuna hiç kuşku yok. Galonlarla şarap içip sarhoş olmamasına olanak mı var? Belki bu arada bir dost bulmuştur kendine.</p>

  <p>— Onu biriyle mi gördün?</p>

  <p>— Evet efendim, bir kadınla gördüm, kadın sarhoştu. Coeur de Gris’in de sorhoş olduğuna yemin edebilirim.</p>

  <p>— Kadının La Santa Roja olabileceğini mi sandın yoksa?</p>

  <p>— Oh, hayır efendim; o olmadığına kuşkum yok. Kentteki kadınlardan biriydi sadece.</p>

  <p>Vurgun yığını üzerine fırlatılan altın tabakların şangırtısı duyuldu.</p>
</body>
</html>
