<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi2">BİRİNCİ<br />
  BÖLÜM</p>

  <p class="kisim_adi">I</p>

  <p>Öğleden sonra rüzgâr kış mevsiminin kutuplardan kayıp gelmekte olduğunu haber verircesine, Galler ülkesinin karanlık vâdilerinde hafif hafif esti durdu; dere yönünden, buz tutmakta olan suların belli belirsiz iniltisi geliyordu, iç karartıcı bir gündü, kapalı, huzursuzluk ve sıkıntı verici bir gün. Hava, sanki sevinçli bir şeyin yitirilmesine yumuşak, sevecen bir ağıt yakıyor gibiydi. Ama otlaklarda atlar huysuzlaşıp ayaklarını yere vuruyordu, her tarafta küçük, koyu renkli kuşlar dörtlü beşli kümeler halinde ağaçtan ağaca cıvıldayarak uçuyor ve güneye doğru çıkacakları yolculuk için kendilerine katılacak yeni arkadaşlar arıyor, sesleniyordu. Birkaç keçi yüksek, ıssız kayaların tepesine tırmandı, sarı gözlerini yukarılara kaldırarak gökleri kokladı.</p>

  <p>Öğle sonrası yavaş yavaş, akşamla sona eren bir tören alayı gibi geçti, akşamın bitiminde birdenbire çıkan hırçın bir rüzgâr kuru otları hışırdattı, tarlalardan uğuldayarak geçti gitti. Gece, Kutsal Kış’ın Galler’e elçi gönderdiği bir rahibin siyah kukuletası gibi, kırlara indi.</p>

  <p>Vadinin kıyısında, tepeler arasındaki bir yarıktan, bu dünyadan uzaklaşıyormuş gibi yukarı doğru giden yolun kenarında büyük taşlardan yapılmış, damı samanla örtülü bir çiftlik evi vardı. Bu evi yapan Morgan, Zaman’a meydan okumuştu ve savaşını kazanmış sayılabilirdi.</p>

  <p>Evde üzerine bir güğüm asılı olan ocakta ateş yanıyordu, alevlerin kıyısından taşan kömürlerin içinde bir kara fırın gizliydi. Duvarlardaki kafesli raflara Morgan’ın Glendower’lerle birlikte dövüştüğü ve Iolo Goch’un acımasız askerlerine karşı kullandığı silâhlar asılıydı. Ateşin canlı ışığı yüz yıllardan beri kullanılmamış silâhların, uzun saplı kargıların uçlarına vuruyordu.</p>

  <p>Bir köşede duran büyük bir sandığın geniş, pirinç bağları ışığı yutuyor ve pırıl pırıl parlıyordu. Sandıkta, kâğıtlar, parşömenler ve tabaklanmamış sert deriler vardı, üzerlerine Lâtince, İngilizce ve eski Kumrik dilinde yazılar yazılmış kâğıtlar: Morgan doğdu; Morgan evlendi, Morgan şövalye oldu, Morgan asıldı. Evin utanç verici tarihi de, şanlı tarihi de burada yatıyordu. Fakat şimdi aile çok küçülmüştü ve sandıktaki kâğıtlara, basit olaylar dışında, eklenecek pek bir şey yoktu: Morgan doğdu, ve öldü.</p>

  <p>Yaşlı Robert, yüksek arkalıklı koltuğuna oturur, ateşe bakıp gülümseyerek tütün içerdi. Gülümseyişi hem şaşkın, hem garip, dingin bir meydan okumaydı. Varlığından sorumlu olan Kader’e gülmekle onu biraz utandırmaya çalıştığım sanırdınız. Çok zaman, tıpkı sokak çocuklarının bir sakata eziyet edişi gibi, çevresini kuşatan küçük yenilgilerin alay konusu olan yaşantısını, usançla düşünürdü. Yaşlı Robert’e, komşularından çok fazla şey bilmesine, hep sonu gelmez düşüncelere dalmasına rağmen, iyi bir çiftçi bile olamayışı garip geliyordu. Kimileyin, bir tek işi iyi yapamıyacak derecede çok fazla şeyden anladığı kanısına varırdı.</p>

  <p>Yaşlı Robert kendi yaptığı yanık birayı yudumluyor ve ateşe bakıp gülümsüyordu. Karısının onun adına çevreden özür dileyeceğini biliyordu; tarlalardaki çiftçilerin şapkalarını çıkartıp selâmladıklarının Morgan olduğunu, Robert olmadığını da biliyordu.</p>

  <p>Burada, yanında, evin çevresinde esen rüzgârın sesinden üşümüş gibi ateşin karşısında titreyen yaşlı anası Gwenliana bile onun kadar işe yaramaz sayılmıyordu. Köy evlerinde ona karşı biraz korku ve büyük saygı duyulurdu. Her zaman, bahçede bir büyücüler kraliçesi gibi kurulmuş oturduğunu, karşısında ise uzun boylu bir çiftlik yamağının kızararak ve şapkasını göğsüne bastırarak onun büyülü sözlerini dinlediğini görebilirdiniz. Yıllardan beri herkesin göremediği şeyleri haber veriyor ve bundan büyük övünç duyuyordu. Ailedekiler de, kehanetlerinin, yaşı ilerledikçe doğruluk derecesi azalan tahminlerden ibaret olduğunu bildikleri halde onu saygıyla dinler, şaşırmış ve korkmuş görünür, yitirilen eşyanın yerini de ondan sorarlardı. Bu giz dolu kehanetlerinin birinde, makas, söylediği yerde, sundurma döşemesinin ikinci tahtasının altında bulunmasa bile gene orada bulmuş gibi yaparlardı; çünkü bu kâhin kişiliğini de yitirecek olursa, geriye ölümü yaklaşmış yaşlı, buruşuk bir kadından başka bir şey kalmayacaktı.</p>

  <p>Yarı aklına sahip olmayan bir insana karşı oynanması gereken bu oyun Morgan Ana’nın inançları için ağır bir yüktü ve yaradılışına son derece aykırı düşmekteydi. Çünkü o, bu dünyada sanki budalalıkları cezalandırmak için gelmiş bir kişiydi. Kiliseyle veya öteberinin fiyatıyla açıkça ilgisi bulunmayan her türlü sorun, ona göre tamamiyle saçmalıktan ibaretti.</p>

  <p>Yaşlı Robert karısını o kadar uzun süre ve o kadar çok sevmişti ki, onun için acı şeyler bile düşünebiliyor, bu düşünceler karısına olan sevgisini gölgelemiyordu. O gün akşama doğru karısı beğenmediği bir çift ayakkabının fiyatı konusunda ateş püskürerek geldiğinde; “Onun yaşamı, tıpkı güçlü olaylarla tıkabasa dolu bir kitap gibi,” diye düşündü. “Her gün ya düğmelerle, ya komşunun düğünüyle ilgili bir konuda pek çok heyecanlanıyor, öyle sanıyorum ki gerçek bir felâketle karşılaştığı zaman daha fazla heyecanlanamıyacak. Belki de bu, yerinde bir şeydir.” Sonra kendi kendine ekledi: “Acaba kralın ölümünü de dişi domuzun kırmızı yavrularından birinin yitmesiyle bir mi tutacak?”</p>

  <p>Morgan Ana, kendini soyut şeylerin budalalığıyla yoramayacak kadar, geçirdiği günle doluydu. Aileden birinin günlük işlerle ilgilenir bir kişi olması gerekirdi, aksi halde evin saman damı uçar giderdi; Gwenliana, Robert ve oğlu Henry gibi hep düş kurmayı sevenlerden ne bekleyebilirdiniz?</p>

  <p>Morgan Ana, kocasını, onun başarısızlıklarından ve iyiliğinden doğan, garip bir acıma ve horgörme karışımıyla seviyordu. Oğluna, genç Henry’ye ise tapıyordu; ama oğlunun, kendine neyin yararlı olduğu, sağlığına neyin iyi geleceği konusunda en küçük bir düşüncesi bulunabileceğine de hiç inanmazdı. Tüm aile de Morgan Ana’yı sever, ondan korkar ve istediklerini yapardı.</p>

  <p>Herkesin karnını doyurmuş ve lâmbayı temizlemişti. Kahvaltı ateşteydi. Şimdi de onarılacak bir şey bulabilmek için çevreyi araştırıyordu, halbuki her şeyi yırtıldığı anda onarırdı. Kendine iş bulmaya çalışırken birdenbire durdu, genç Henry’ye sert sert baktı. Bu, “Yerde yatıyor, sakın soğuk almasın!” diyen haşin, sevgi dolu bir bakıştı. Henry de o gün yapması gerekip savsadığı bir iş olup olmadığını düşünerek huzursuzlukla kıpırdandı. Fakat annesi hemen eline bir bez geçirip tozları almaya koyulunca çocuk rahat bir soluk aldı.</p>

  <p>Bir dirseğine abanarak yattığı yerden gözlerini ateşe dikmiş, alevlerin ötesindeki düşüncelerini seyre dalmıştı. Bu giz dolu geceyi getiren uzun, iç karartıcı öğle sonrası, içindeki, tohumları aylar önce atılmış gizli özlemlere seslenmişti. Bu, adlandıramadığı bir şeye karşı duyulan istekti. Belki, kuşları uzak yolculuklarına çıkmaları için bir araya getiren ve hayvanlara kış kokusu almaları için sinirli sinirli havayı koklattıran güçtü onu da etkileyen.</p>

  <p>Genç Henry bu gece, tam on beş sıkıcı yılı en ufak bir önemli iş başarmaksızın geçirmiş olduğunun farkına varıyordu. Eğer annesi bu duygusunu bilmiş olmasaydı:</p>

  <p>— Artık büyüyor, derdi.</p>

  <p>Babası da onun sözlerini yinelerdi:</p>

  <p>— Evet, çocuk büyüyor artık.</p>

  <p>Fakat ikisi de birbirlerinin ne demek istediğini anlamazdı.</p>

  <p>Henry’nin yüzüne bakınca, anne ve babasına yarı yarıya benzediğini görürdünüz. Annesi gibi elmacık kemikleri yüksek ve çıkık, çenesi hafifçe sivri ve üst dudağı inceydi. Fakat dolgun alt dudakla, düş görür gibi bakan gözleri de ilgi çekiyordu: bunlar Yaşlı Robert’in özellikleriydi ve sık, kapkara, yay gibi kıvrılıp başını sımsıkı çevreleyen saçlar da onundu. Ama, Robert’in yüzünde tam bir kararsızlık okunmasına karşılık Henry’ninkinde kesin kararlı bir ifade vardı; elbet, üzerinde karar verecek bir şey bulabilirse! Ateşin karşısına üçü, Robert, Gwenliana ve genç Henry oturmuşlardı, üçünün de gözleri duvarların ötesine bakıyor, cisimsiz şeyler görüyor, geceyi hortlak görebilmek için araştırıyordu sanki.</p>

  <p>Olağanüstü bir geceydi; yol boyunca, ellerinde mum taşıyan cesetlerin ilerliyeceği, veya fırtına patlak vermeden önce Caerleon şehrine sığınmak için adımlarını sıklaştırmış Romalı hortlakların yokuşu tırmanacağı bir gece. Tepelerde yaşayan küçük, şekilsiz varlıklar da geceyi geçirmek için terkedilmiş porsuk inleri arıyor olabilirdi. Rüzgâr kırlarda onların ardından bağırarak koşuyor gibiydi.</p>

  <p>Evin içinde, ateşin saçtığı kıvılcımların ve rüzgârın karıştırdığı samanların sesinden başka bir şey duyulmuyordu. Ocakta bir kütük çatladı; yarıktan sıçrayan bir ince alev dili kara güğümü ateşten bir çiçek gibi sardı. Anne hemen ocağa seyirtti:</p>

  <p>— Robert, ateşe hiç bakmıyorsun. Ara sıra kurcalamalısın.</p>

  <p>Usulü buydu. Büyük bir ateşi kurcalayarak küçültür, sonra, sönmek üzereyken alevi canlandırmak için korları var gücüyle karıştırırdı.</p>

  <p>Yoldan doğru belli belirsiz bir ayak sesi geldi, bu, rüzgârın veya görülmeyen varlıkların ayak sesi de olabilirdi Ayak sesleri yaklaştı, yükseldi ve kapıda durdu, kapı çekingen darbelerle vuruldu.</p>

  <p>Robert: “Gir!” diye seslendi. Kapı yavaşça açıldı ve orada, gecenin karanlığında, sırtı kamburlaşmış, zayıf, gözlerinin feri kaçmış bir adam içerden vuran ışıkla aydınlandı. Kararsız, eşikte duraladıktan sonra odaya girerek garip, çatlak bir sesle sordu :</p>

  <p>— Acaba beni tanıyacak mısın, Robert Morgan? Uzun zamandan beri uzaklarda olan beni, tanıyabilecek misin?</p>

  <p>Sözleri bir yakarış gibiydi.</p>

  <p>Robert, bu çökmüş yüze bir şey araştırırcasına dikkatle baktı:</p>

  <p>— Seni tanımak mı? dedi. Sanmıyorum, dur dur, Dafydd olmayasın? Yıllar önce denize gitmek için buralardan ayrılan küçük yardımcımız Dafydd?</p>

  <p>Yolcunun yüzüne birdenbire rahatlamış gibi bir ifade geldi. Sanki Robert Morgan’ı güç, korkutucu bir denemeden geçirmişti. Kıkırdayarak güldü :</p>

  <p>— Tabii Dafydd ya, zengin ve üşümüş Dafydd...</p>

  <p>Sözlerini sanki acısı depreşmiş gibi kederli bitirdi.</p>

  <p>Dafydd kara sarıydı, cildi kuru bir hayvan derisi gibi katılaşmıştı. Yüzünün derisi o derece sert ve kalındı ki ifadesini ancak ağır ve büyük bir çaba harcayarak değiştiriyor gibiydi.</p>

  <p>— Üşüyorum Robert, diye garip, kuru sesiyle sözlerini sürdürdü: Sanki bir daha hiç ısınmıyacakmışım gibi geliyor. Ama gene de zenginim. —Bu iki şeyin birbirini karşılayacağını umuyor gibiydi— Pierre le Grand adını verdikleri o adam kadar zengin...</p>

  <p>Genç Henry kalkmıştı, bağırdı:</p>

  <p>— Neredeydin, efendi, nereye gitmiştin?</p>

  <p>— Nereye mi? Nereye olacak, oraya, Antillere gittim; Goaves’e, Tortuga’ya —yani tosbağa—, Jamaica’ya re sığır avlamak için Hispaniola’nın sık ormanlarına gittim. Oraları hep gördüm.</p>

  <p>Morgan Ana sözünü kesti. Onunla çiftlikten hiç uzaklaşmamış gibi konuşuyordu:</p>

  <p>— Otur, Dafydd. Sana içecek bir şey vereyim. Bak, Henry’nin seni gözleriyle nasıl yuttuğunu görüyor musun Dafydd? Sanki o da Antillere gitmek istiyormuş sanırsın.</p>

  <p>— Bu sözleri şaka diye söylemişti.</p>

  <p>Dafydd, konuşmak isterken kendini tutar gibi yaptı, bir şey demedi. Morgan Ana, onu başıboş bir çiftlik yamağı olduğu günlerdeki gibi korkutuyordu. Yaşlı Robert, adamın sıkıldığını anlamıştı, Morgan Ana da bunu sezmiş olmalı ki Dafydd’in eline dumanı tüten bir fincan tutuşturduktan sonra odadan çıktı.</p>

  <p>Buruşuk yüzlü, yaşlı Gwenliana ateşin karşısındaki koltuğunda oturmuş, zihni sanki gelecekte yüzüyordu. Bulanık gözleri gelecekle dumanlanmıştı. Bulanık, mavi yüzeyleri ardında dünyanın belli başlı olayları ve gerçekleri birikmiş gibiydi. Odadan çıkmış, salt Zaman’a, yani geleceğe girmişti sanki.</p>

  <p>Yaşlı Robert, karısının, ardından kapıyı kapatmasını bekledikten sonra bir köpek gibi, olduğu yere, kımıldanarak yerleşti :</p>

  <p>— Eee, Dafydd, dedi ve gülümseyerek ateşe baktı. Henry ise diz çökmüş, sonsuz uzaklıkları avucunda tutan bu ölümlüyü saygıyla karışık bir şaşkınlıkla seyrediyordu.</p>

  <p>— Eee, Robert, sana yeşil cengeli, orada yaşayan esmer derili yerlileri ve Pierre le Grand dedikleri adamı anlatmak istiyorum. Fakat Robert, içimde sanki küçük, göz kırpan bir ışık varmış da sönmüş gibi bir şey duyuyorum. Geceleri gemilerin güvertelerine sırtüstü uzanır, yurduma bir dönebilsem, nasıl konuşacağımı ve övüneceğimi düşünür, düşünürdüm, ama şimdi kendimi daha çok, ağlamak için evine dönmüş bir çocuk gibi görüyorum. Bunu anlayabiliyor musun, Robert? Biraz olsun anlayabiliyor musun?</p>

  <p>Bir karşılık bekler gibi heyecanla ona doğru eğilmişti:</p>

  <p>— Bak anlatayım. Kalyon dedikleri yüksek, zırhlarla kaplanmış gemiye bindik yalnız revolverlerimiz ve cengelde yol açmak için kullandıkları uzun bıçaklarımız vardı. Yirmi dört kişiydik, sadece yirmi dört üstübaşı dökülen kişi. Ama Robert işte bu uzun bıçaklarla iğrenç şeyler yaptık. Çiftlik yamağı olan bir adam için böyle şeyler yapmak ve sonra yaptıklarını düşünmek hiç de iyi değil, iyi bir kaptanımız vardı, biz onu öldürmeden önce başparmaklarından astık. Bunu niçin yaptığımızı bilmiyorum; ben de yardım ettim ama neden bilmiyorum. Bazıları kaptanın, Tanrının belâsı bir Katolik olduğunu söylediler; fakat aslına bakarsan, öyle sanıyorum ki Pierre le Grand da katolikti.</p>

  <p>“Dibe inerken parıldayan ve titrek ışıklar saçan büyük göğüs zırhlarıyla denize ittiklerimiz vardı, bunlar İspanyol askerleriydi ve ağızlarından kabarcıklar çıkıyordu. Oralarda denizin derinliklerini görebilirsin.</p>

  <p>Dafydd sustu ve yere baktı:</p>

  <p>— Bak, Robert seni bu gibi şeylerle üzmek istemiyorum ama sanki içimde, kaburgalarımın altında canlı bir şey var da dışarı çıkmak için beni ısırıyor, tırmalıyor. Gerçi serüvenlerim beni zengin etti ama çok zaman bu da yetmez gibi görünüyor; belki de senin kardeşin Sir Edward’dan bile daha zenginim.</p>

  <p>Robert dudaklarını sıkmış, gülümsüyordu. Arasıra bakışları ocağın önünde diz çökmüş çocuğa kayıyordu. Henry dikkat kesilmiş, sözcükleri açlıkla yutuyor gibiydi. Robert konuştuğu zaman gözlerini Dafydd’in gözlerinden kaçırdı:</p>

  <p>— Ruhun sana yük oluyor, dedi. En iyisi yarın sabah Papazla konuş, ama ne konuda konuşacaksın, bilmiyorum.</p>

  <p>Dafydd :</p>

  <p>— Hayır, hayır, asla ruhum değil, dedi ve telâşla sözlerini sürdürdü:</p>

  <p>— O ruh, Antillere varır varmaz insanın içinden fırlayıp gidiyor ve yerinde kuru, büzülmüş bir duygu kalıyor. Hayır, ruhum değil, içimizdeki; kanım ve beynimdeki zehir beni yiyen. Robert, bu zehir beni suyu çekilmiş bir portakal gibi kurutuyor. Orada, yerlerde sürünen şeylerin, geceleri ateşe gelen küçük, uçan hayvanların ve büyük soluk renkli çiçeklerin hepsi zehirli. Bunlar insanda korkunç şeyler bırakıyor. Kanım şu güzel ateşin karşısındayken bile damarlarımdan soğuk iğneler geçermiş gibi dolaşıyor. Bütün bunlar, hepsi, cengelin rutubetli soluğu yüzünden. Orada uyuyamazsın, yatamazsın hatta yaşayamazsın, ama o seninle solur ve seni kurutur.</p>

  <p>“Sonra, ya o esmer derili yerliler, işte, bak.”</p>

  <p>Yenini sıvadı ve Robert tiksinerek ona, kolundaki iltihaplı, beyaz, iğrenç yarayı örtmesini işaret etti.</p>

  <p>— Önceleri sadece küçük bir ok sıyrığıydı, gözle ancak görülebiliyordu; fakat öyle sanıyorum ki beni birkaç yıla kalmaz öldürür. Bende başka şeyler de var Robert. İnsanlar da zehirli oluyor, gemiciler bunu anlatan bir şarkı bile yapmışlar.</p>

  <p>Genç Henry heyecanla yerinden doğruldu :</p>

  <p>— Ya yerliler, diye bağırdı, o yerlilerle okları... Bana onları anlat! İyi savaşıyorlar mı? Görünüşleri nasıl?</p>

  <p>Dafydd:</p>

  <p>— Savaş mı? dedi. Evet her zaman savaşıyorlar; salt savaşmayı sevdikleri için savaşıyorlar. İspanyollarla savaşmadıkları zaman birbirlerini öldürüyorlar. Yılan gibi kıvrak, hızlı, ve sıçan gibi sessiz ve esmer insanlar; adam onlara nişan alıncaya kadar şeytan gibi gözden kayboluyorlar.</p>

  <p>“Fakat yürekli, güçlü insanlar ve yalnız iki şeyden korkuyorlar: köpeklerden, bir de kölelikten... —Dafydd kendini öyküsüne kaptırmıştı.— Savaşta ellerine düşen bir adama ne yapıyorlar biliyor musun, çocuk? Tepeden tırnağa uzun cengel dikenleri batırıyorlar ve her dikenin kalın ucuna da yün gibi birer toprak iliştiriyorlar. Sonra zavallı tutsağı bir yere dikip çevresini saran çıplak vahşiler, topakları ateşe veriyor. O orada meş’ale gibi yanarken şarkı söylemeyen yerli de lânetleniyor ve korkak sayılıyor. Hiç beyaz bir insan bunu yapabilir mi, aklına getirebilir misin böyle bir şeyi?</p>

  <p>“Ama köpeklerden korkuyorlar, çünkü İspanyollar madenler için köle toplamaya çıktıklarında onları kocaman çoban köpekleriyle avlıyor; kölelik de onlar için korkunç bir şey. Yıllar yılı birbirlerine zincirlerle bağlı, ıslak toprağın altında, sıtmadan ölünceye dek yaşamaktansa, yanan dikenlerin altında şarkı söylemeyi ve diri diri kavrulmayı yeğliyorlar.”</p>

  <p>Sustu ve zayıf ellerini, neredeyse ateşe dokunduracak kadar ocağa yaklaştırdı. Konuşurken gözlerine gelmiş bulunan parıltı gene sönmüştü. İçini çekerek:</p>

  <p>— Of, yorgunum Robert, dedi, öyle yorgunum ki. Fakat uyumadan önce sana söylemek istediğim bir şey var. Belki bunu söylemek beni rahatlatacak ve belki de söyledikten sonra hiç olmazsa bu gece için onu unutacağım. O Tanrının belâsı yere dönmeliyim. Artık asla cengelden uzak kalamam, çünkü sıcak soluğunu üzerimde duyuyorum. Burada, doğduğum yerde titriyorum, donuyorum. Bir aya kalmaz ölürüm burada. Oynadığım, büyüdüğüm, çalıştığım bu vâdi beni sıcak ve iğrenç bir şey gibi kaldırıp attı. Bu soğukla temizleniyor, kurtuluyor benden...</p>

  <p>“Şimdi bana uyuyacak bir yer gösterir, zavallı kanımın devinimini sürdürecek kalın örtüler verir misin? Sabahleyin gene yola çıkacağım. —Durdu ve yüzü acıyla buruştu.— Eskiden kışı o kadar severdim ki!</p>

  <p>Yaşlı Robert onun koluna girerek odadan çıkmasına yardım etti, sonra gelip gene ateşin karşısına oturdu. Yerde kımıldamaksızın yatan çocuğa baktı. Bir süre sonra çok yumuşak bir sesle sordu:</p>

  <p>— Ne düşünüyorsun şimdi, oğlum?</p>

  <p>Henry bakışlarım alevlerin ardındaki ülkeden çevirdi:</p>

  <p>— Yakında gitmek isteyeceğimi düşünüyorum, baba.</p>

  <p>— Biliyorum, Henry. Bütün bu uzun yıl boyunca bu isteğin sende güçlü bir ağaç gibi büyüdüğünü gördüm: Londra, Gine veya Jamaica. Bu durum on beş yaşında olmaktan, güçlü olmaktan ve yeni şeylere karşı duyulan hırstan ileri geliyor. Bir zamanlar bana da vâdi küçüldü, küçüldü ve sanırım nihayet beni boğdu. Fakat bıçaklardan korkmuyor musun oğlum, zehirlerden, yerlilerden korkmuyor musun? Bu şeyler seni hiç korkutmuyor mu</p>

  <p>Henry ağır ağır:</p>

  <p>— Hayır, dedi</p>

  <p>— Elbette hayır, hem nasıl korkutabilirler ki? Bu kelimelerin sence hiç bir anlamı yok. Fakat, ya Dafydd’in kederli hali, içindeki sıkıntı, ve zavallı hasta bedeni, bunlardan da mı korkmuyorsun? Yüreğinde böyle bir ağırlıkla dünyayı dolaşmak ister miydin?</p>

  <p>Genç Henry uzun uzun düşündü, sonunda:</p>

  <p>— Ben onun gibi olmazdım, dedi. Kanımın kurtuluşu için sık sık dönerdim.</p>

  <p>Babası zoraki bir gülümsemeyle sözlerini sürdürdü:</p>

  <p>— Ne zaman yola çıkacaksın, Henry? Burası sensiz çok ıssız kalacak.</p>

  <p>Henry:</p>

  <p>— Oh, olabildiğince çabuk, hemen gideceğim, dedi.</p>

  <p>Sanki o, büyüktü de Robert küçük bir çocuktu.</p>

  <p>— Henry, gitmeden benim için iki şey yapar mısın? Bu gece, senin yüzünden geçireceğim uykusuz geceleri ve yaşamımın ne kadar boş kalacağını düşünür müsün? Annenin, çamaşırlarına ve dinsel durumuna tasalanarak geçireceği uzun saatleri gözünün önüne getirir misin? Birinci isteğim bu, Henry; ikincisine gelince, yarın Kayalığın tepesine, yaşlı Merlin’e çıkıp gideceğini söylemeni ve sözlerine kulak vermeni istiyorum. O senden de benden de çok daha akıllıdır. Bir çeşit büyü de yapıyor ki sana yardımı dokunabilir. Bu iki isteğimi yapar mısın, oğlum?</p>

  <p>Henry çok üzülmüştü:</p>

  <p>— Kalmak isterdim baba, fakat biliyorsun.</p>

  <p>Robert başıyla evet yaptı:</p>

  <p>— Evet oğlum. Kederim de bilmemden doğuyor. Kızamıyorum veya gitmene engel olamıyorum, çünkü anlıyorum seni. Sana, yardım ettiğim kanısıyla engel olabilmeyi veya seni kırbaçlayabilmeyi isterdim. Fakat şimdi git yat Henry ve ışık söndüğü, karanlık çevreni sardığı zaman düşün, iyi düşün.</p>

  <p>Çocuk gittikten sonra yaşlı Robert koltuğunda düş kurmayı sürdürdü:</p>

  <p>— Erkekler niçin oğlan çocuk isterler, diye kendi kendine sordu. Mutlaka zavallı, yılgın ruhlarında, kanlarından gelen bu yeni adamların, kendileri yapmak akıllılığını veya yiğitliğini veya gücünü bulamadıkları şeyleri yapabilmeleri özlemi olduğu için... Bu, sanki yaşamda ele geçen son bir olanak gibi; kumar masasında varını yoğunu yitirdikten sonra bulunan yeni bir kese para gibi. Belki de çocuk, yıllar önce gerektiği kadar yürekli olsaydım benim yapacak olduğum şeyi yapıyor. Evet, sanırım vâdi beni boğdu ve oğlumun dağları aşacak, dünyayı dolaşacak gücü kendisinde bulduğuna seviniyorum. Ama burası onsuz o kadar ıssız kalacak ki!</p>
</body>
</html>
