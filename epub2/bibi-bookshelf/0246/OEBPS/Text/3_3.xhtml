<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">III</p>

  <p>Ömrü boyunca iradesi demirden bir rüzgâr göstergesine benzemişti: Hep kararlı olarak bir tarafa yönelmiş ama hiç bir yönde uzun süre kalmayan bir gösterge. Antiller, deniz, yağma ve yengi tümü ile zamanla onu bıktırmıştı. Dokunduğu herşeyin solduğunu, kuruyup büzüldüğünü görmüştü. Yalnızdı. Adamları ona saygı ve somurtkan bir korku gösteriyorlardı. Ondan çekiniyorlardı, ama bu durum bir zamanlar olduğu gibi artık gururunu okşamıyordu.</p>

  <p>Adamları arasında bir dost bıılup bulamayacağını düşündü; ama kendi iç kalesine kapanalıberi o kadar uzun zaman geçmişti ki bu düşünce ona anlaşılmaz, çocuksu bir çekingenlik verdi. Adamlarından kim ona dost olabilirdi? Hepsini bir bir aklından geçirdi, çatlak, somurtkan suratlarını, çapul paylaşılırken pırıl pırıl parlayan aç gözlerini anımsadı. Onlar için tiksintiden başka bir şey duymuyordu.</p>

  <p>Ama gözüne çarpmış olan biri vardı: Coeur de Gris dedikleri bir Fransız. Kaptan Morgan onu dövüşte seyretmişti, güvertede çevik bir hayvan gibi oradan oraya sıçrıyor, kılıcı gümüş alevden kıvrak diller çıkartıyordu. İnce uzun kılıcı, kısa gemici palasına yeğliyordu. Ve genç adam Kaptan Morgan’ın buyruklarını gülümseyerek yerine getiriyordu. Bakışlarında saygı olmasına karşılık, korkudan kıskançlıktan kuşkudan eser yoktu.</p>

  <p>Henry Morgan derin derin düşündü :</p>

  <p>“Acaba şu Coeur de Gris bana dost olabilir mi? Küba’dan Saint Kit’e kadar, ardında kırık kalplerden bir iz bıraktığı söyleniyor, nedense bu sebeple ondan biraz çekiniyorum.”</p>

  <p>Kaptan Morgan genç adamı çağırttı ve geldiğinde, ona lâfı açmakta biraz güçlük çekti:</p>

  <p>— Eh, nasılsın bakalım Coeur de Gris?</p>

  <p>Genç adam kaptandaki çok ufak da olsa bu yakınlık belirtisine pek şaşırmıştı.</p>

  <p>— Şey, efendim, çok iyiyim. Bir emriniz mi var?</p>

  <p>— Emir mi? Hayır; şey, düşündüm ki, seninle biraz konuşmak istedim, hepsi bu.</p>

  <p>— Benimle konuşmak mı efendim? Ama ne konuda?</p>

  <p>— Şey, dillerde dolaşan o küçük sevdaların ne âlemde?</p>

  <p>Kaptan bunu zoraki bir neşeyle söylemişti.</p>

  <p>— Hakkımda çıkartılan söylentiler ne yazık ki gerçeğe pek uymaz, efendim.</p>

  <p>Henry Morgan hemen niyetini açıkladı:</p>

  <p>— Dinle beni Coeur de Gris! Benim de bir dosta gereksinme duyabileceğim hiç aklına gelmedi mi? Yapyalnız bir adam olduğumu hiç düşünmedin mi? Tüm adamlarımın benden nasıl korktuklarını gözönüne getir bir kere. Yalnız emir almak için gelirler, hiç bir zaman benimle kalıp biraz oyalanmak için değil. Biliyorum buna ben kendim yol açtım. Bir zamanlar gerekliydi. Sözümü dinletmeden önce saygı uyandırmak zorundaydım. Ama şimdi öyle zamanlar oluyor ki düşüncelerimi söylemeyi ve savaşla çapuldan başka konularda konuşmayı istiyorum. On yıldan beri sessiz bir kurt gibi denizleri kasıp kavurdum ve hiç bir yerde bir tek dostum yok.</p>

  <p>“Dost olarak seni seçtim; çünkü senden hoşlanıyorum, bu, birinci neden; ikincisi, göz koyduğumu, çalmak istediğimi sanabileceğin hiç bir şeyin yok. Benden, korkmaksızın hoşlanabilirsin. Gariptir ki pek çok adam benden kuşkulanıyor. Her yolculuk için harfi harfine hesap veriyorum, gene de onlarla dost olarak konuşacak olursam kuşkum yok nasıl bir tuzak kurduğumu anlamak için kafa patlatacaklardır. Sen, sen benim dostum olur musun Coeur de Gris?”</p>

  <p>— Ah, elbette olurum Kaptanım, aklınızdan böyle bir şey geçirdiğinizi bilseydim çoktan olurdum. Size ne gibi bir yararım dokunabilir efendim?</p>

  <p>— Oh, sadece arasıra benimle konuşmakla ve bana biraz güvenmekle... Dost aramamın yalnızlıkdan başka nedeni yok. Ama sen bir soylu gibi konuşuyor ve davranıyorsun Coeur de Gris. Ailenin kim olduğunu sorabilir miyim? Yoksa bu adı burada, Karayiplerle, pek çoğunun yaptığı gibi gerçek kimiliğini gizleyen bir örtü olarak mı kullanıyorsun?</p>

  <p>— Size ailemden sözetmek pek kolay. Babanım büyük Bras de Fer olduğu söyleniyor, ama onun da kim olduğunu hiç kimse bilmiyor. Adımı halk, onunkine benzesin diye bana takmış. Annem Goaves’daki genel kadınlardan biridir. Doğduğumda on altı yaşındaymış. Ailesi pek eski bir aileymiş, ama Huguenot inancına sahipmiş. Malları mülkleri Saint Barthelemy kıyımında yokolmuş. Bu nedenle ben doğduğumda annem meteliksizmiş. Bir gün Paris sokaklarında bekçi tarafından yakalanmış, başıboş kadınlarla dolu bir gemiyle Goaves’a gönderilmiş. Çok geçmeden de Bras de Fer ile karşılaşmış.</p>

  <p>Henry Morgan bu genç adamın utanç duygusundan uzak konuşması karşısında şaşarak sordu :</p>

  <p>— Annenin bir genel kadın olduğunu söylüyorsun. Artık denizlerde zengin olduğuna göre, kuşkusuz o da bunu, bu işi bırakmıştır değil mi? İkinize gerekenden fazla para götürüyorsundur eve...</p>

  <p>— Evet, götürüyorum, ama annem işini sürdürüyor. Ben de bir şey demiyorum; onun ciddi bir iş saydığı bu uğraşına ne hakla karışabilirim? Durumundan övünç duyuyor, ziyaretçilerinin limandaki en seçkin insanlar olmasıyla övünüyor. Ve, hemen hemen kırkında olmasına karşm her yıl yeni gelen genç, top piliçlerle rahatça boy ölçüşmesi, onlara yeğ tutulması annemi son derece mutlu ediyor. Yaşamının yumuşak akışını değiştirebilsem de, niye yapayım bunu? Hayır o sevgili, güzel bir kadındır ve bana çok iyi annelik etmiştir. Tek kusuru beni aşırı sıkmasıdır; yanında olduğum zaman daima azarlar, ayrılırken de çok ağlar. Bana zarar verebilecek bir kadına kapılacağım düşüncesi onu son derece korkutur.</p>

  <p>Henry Morgan sordu :</p>

  <p>— Sürdüğü yaşam gözönünde tutulacak olursa, bu pek garip değil mi?</p>

  <p>— Niçin garip olsun? Bu eski meslekte çalışanların aklı mutlaka başkalarınınkinden farklı mı olmalı? Hayır efendim, inanınız ki annemin yaşantısı dupduru ve lekesizdir, her gün üç kez duasını eder, Goaves’da onunkinden daha iyi, daha güzel bir ev bulamazsınız. Bakın efendim, oraya son gidişimde çapuldan payıma düşen bir şal götürdüm, bürümcük ve altından yapılmış, çok görkemli bir şeydi bu. Almak istemedi. Roma Kilisesine bağlı kadınların omuzuna yakışır bu, iyi bir Huguenot’nun bunu takması doğru olmaz, dedi. Ah! denize açıldığım zaman beni öyle merak eder ki! Bana bir zarar gelmesinden çok korkar ama, ruhumun bozulmasından daha da çok korkar. İşte ailem üzerine tüm bilgim bu kadar efendim.</p>

  <p>Kaptan Morgan bir büfeden Peru şarabı dolu garip, küçük testiler çıkardı. Testilerin ikişer boynu vardı ve birinden şarap akarken ötekinden tatlı bir ıslık sesi geliyordu.</p>

  <p>— Bunları bir İspanyol gemisinden almıştım, dedi. Benimle içer misin, Coeur de Gris?</p>

  <p>— Sizinle içmek benim için büyük onur efendim.</p>

  <p>Uzun bir süre şaraplarını yudumlayarak oturdular, sonra Kaptan Morgan düşlere dalmış gibi konuştu:</p>

  <p>— Öyle sanıyorum ki Coeur de Gris, bir gün seni de Kızıl Azize’nin iğnesi sokacak ve o zaman Panama arıları çevremizde vızıldayarak dönmeğe başlayacak. Bu kadının, bir zamanlar Truvalı Helen’in korunduğu kadar iyi korunduğundan hiç kuşkum yok. Kızıl Azize’nin adını duydun, değil mi?</p>

  <p>Genç adamın gözleri şarabın etkisiyle parlıyordu. Yumuşak bir sesle:</p>

  <p>— Onu duymak mı, dedi. Onu düşlerimde gördüm, uykumda ona seslendim. Kim yapmadı ki bunu? Dünyanın bu köşesinde onun adını kim duymadı ki... Gene de onun üzerine kim ne biliyor? Çok garip bir şey bu kadının adının büyüsü : La Santa Roja! La Santa Roja! Her erkeğin yüreğinde istek uyandırıyor, gerçekleşebilecek, yerine getirilmesi olası bir istek değil de “Eğer yakışıklı olsaydım, eğer prens olsaydım” türünden bir istek. Gençler çılgın plânlar kuruyor; bazıları kılık değiştirip Panama’ya gitmeyi, bazıları kenti barutla havaya uçurmayı tasarlıyor. Gözleri açıkken Kızıl Azize’yi alıp kaçırmalarının düşünü görüyorlar. Efendim düşünün bir kez; hastalıktan kıvranan bir denizcinin gece kendi kendine “bu hastalığa yakalanmamış olsaydım La Santa Roja uğruna serüvene atılırdım” diye inlediğini duydum.</p>

  <p>“Annem orada, Goaves’da o kadına tutulup da gideceğim diye kendini yiyip duruyor. Bu anlaşılmaz kadından çok korkuyor. “Ona yaklaşma, oğlum” diyor. “Bu kadın kötü ruhlu; bir şeytan; hiç kuşkusuz Katoliktir de.” Ama onu gören kimse yok. Altın Kupa’da Kızıl Azize gibi bir kadının bulunup bulunmadığını bile kesin olarak bilmiyoruz. Ah! bu kadın, denizi düşlerle, özlem dolu düşlerle kapladı. Düşünüyorum ki efendim, belki bir gün Altın Kupa da bu kadın yüzünden, tıpkı Truva’nın uğradığı yazgıya uğrayacak.</p>

  <p>Henry Morgan kadehleri tekrar doldurmuştu, koltuğunda öne eğilmiş, dudağının köşesinde çarpık bir gülümseyiş vardı, oldukça boğuk bir sesle:</p>

  <p>— Evet, dedi. Bu kadın ulusların ve erkeklerin ruh sağlığı için bir tehlikedir. Sorun kuşkusuz tümüyle saçma... Aslı yok. Herhalde göz alıcı çizgileri söylence yaratmış şirret bir orospudur bu kadın. Ama böyle bir söylence nasıl başlatılmış olabilir? Sağlığına, Coeur de Gris: Bana iyi ve bağlı bir dost olacaksın, değil mi?</p>

  <p>— Olacağım, Kaptanım.</p>

  <p>Bir süre daha nefis şarabı yudumlayarak, sessiz oturdular.</p>

  <p>Henry Morgan sanki sözünü yeni bitirmiş gibi konuşmaya başladı :</p>

  <p>— Ama kadınlar insana çok acı çektirir. Nereye gitseler, içinden bir şeyler sızan bir paket gibi acıyı da beraberlerinde götürürler. Söylediklerine göre sık sık abayı yakarmışsın Coeur de Gris. Onların getirdikleri acıyı duymadın mı hiç?</p>

  <p>— Hayır efendim, duyduğumu sanmıyorum. Kuşkusuz küçük üzüntülere, acılara kapılmadım değil. Herkes kapılmıştır, ama genel olarak, kadınlarda yalnız zevk buldum ben.</p>

  <p>Kaptan :</p>

  <p>— Öyleyse talihlisin, dedi. Bu acıyı duymadığın için çok talihlisin. Benim yaşamım sevda ile zehirlenmiştir. Sürdüğüm bu hayata beni sevda sürüklemiştir.</p>

  <p>— Nasıl oldu bu, efendim? Gerçekten hiç düşünmemiştim ki, aklıma gelmezdi ki siz.</p>

  <p>— Biliyorum, biliyorum; ne denli değişmiş olmalıyım ki sen bile benim sevdalanmam düşüncesini biraz gülerek karşılıyorsun. Şu halimle bir Lord’un kızının gönlüne taht kuramam kuşkusuz.</p>

  <p>Bir Lord kızı mı efendim?</p>

  <p>— Evet, bir Lord kızı. Birbirimizi aşırı kusursuz, aşırı coşkulu bir tutkuyla sevdik. Bir defasında gelip benimle bir gül bahçesinde buluştu, gün ağarıncaya dek kollarımda kaldı. Onunla yeni, güzel bir ülkeye kaçmayı ve kimliğini ardımızdan denize gömmeyi tasarlıyordum. Belki bugün Virginia’da güvenlik içinde, ayağımın dibinde küçük, sevimli çocukların oynadığı bir evde yaşıyor olacaktım.</p>

  <p>— Çok, çok yazık olmuş efendim.</p>

  <p>Ceour de Gris bu adamın haline gerçekten üzülmüştü.</p>

  <p>— Eh, işte böyle, babası haber aldı. Bir karanlık gece kollarımdan kıskıvrak bağladılar beni ve sevgilim —ah, sevgili Elizabeth!— benden koparılıp alındı. Beni, kollarımı çözmeden bir gemiye koyup Barbados’da sattılar. Huzursuz yüreğimde yatan acıyı anlıyor musun Coeur de Gris? Yıllar boyunca onun yüzü tüm yolculuklarımda beni izleyip durdu. Sonradan yeni bir girişimde bulunmayı da düşünmedim değil, ama babası çok etkin bir Lorddu.</p>

  <p>— Kölelik sürenizi doldurduktan sonra hiç geri dönüp onu aramadınız mı, efendim?</p>

  <p>Henry Morgan gözlerini yere indirdi:</p>

  <p>— Hayır dostum, hiç dönmedim:</p>
</body>
</html>
