<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">IV</p>

  <p>Panama’nın küçük, renkli tepelerine sarı bir şafak tırmanmaya başladı, bir doruğun ardından parlayan güneş, altın ışınlarıyla kenti aradı. Ne var ki Panama ölmüştü, kızıl bir gecede ateşin elinde eriyip gitmişti. Ama sonra, güneş dönek bir küre olduğu için, meraklı ışınlar bu yenilikten de zevk aldı. Yıkıntılar üzerinde parladı, göğe dönük ölü yüzlere baktı, karmakarışık sokaklar boyunca koştu, çökmüş evlere dikine indi. Işıklar, bembeyaz Vali Sarayına vardı, Kabul Salonunun pencerelerinden içeri girip yerdeki altın yığınını yokladı.</p>

  <p>Henry Morgan yılanlı koltukta uyuyakalmıştı.. Mor ceketi düzlüğün çamuruyla kirlenmişti. Kurşuni kılıflı incecik kılıcı yanında, yerde duruyordu. Salonda yalnızdı; gece boyu kentin kemiklerinin toplanmasına yardım eden adamların hepsi içmeye ve uyumaya gitmişlerdi.</p>

  <p>Duvarları cilâlı sedir ağacıyla kaplı, yüksek tavanlı, upuzun bir salondu burası. Tavan kirişleri eski demirler kadar kâra ve ağırdı. Yargılama salonu, düğün salonu, elçilerin onuruna kadeh kaldırıldığı veya elçilerin öldürüldüğü bir salon olmuştu. Bir kapı sokağa açılıyordu; öteki, üzeri kemerli geniş kapı ise Sarayın çevresini kuşatan güzel bir bahçeye çıkıyordu. Bahçenin ortasında küçük, mermer bir balina, fıskiyesini bir havuza fışkırtıyordu. Kırmızı, sırlı saksılarda dev bitkiler vardı; mor yapraklı bitkiler, taç yapraklarında mızrak başları veya kıpkırmızı yürekler ya da dörtgenler bulunan çiçekler vardı. Cengelin çılgın renklerini taşıyan, beceriyle dikilmiş ağaççıklar vardı. Tavşan kadar küçük bir maymun, yere düşmüş taneler arayarak çakılların üzerinde dolaşıyordu.</p>

  <p>Bahçedeki taş sıraların birinde bir kadın oturmaktaydı. Tatlı, budalaca bir şarkı mırıldanıyor, bir yandan da bir sarı çiçeği ufak ufak parçalara ayırıyordu: “Günün çiçeğini senin için kopartacağım sevgilim, şafakta açtığı yerden...” Gözleri kara ama donuktu, ölü bir sineğin kanatlarındaki zengin, parlak, yüzeysel karalık vardı onlarda... Gözkapaklarının altına küçük, keskin çizgiler yerleşmişti. Alt gözkapaklarını öylesine kısabiliyordu ki ağzı haşin ve sakin dururken gözleri kahkahayla parlıyordu. Cildi pek soluktu, saçları ise dümdüz ve yanardağ taşı kadar karaydı.</p>

  <p>Bazen güneşin meraklı ışınlarına, bazen de Kabul Salonunun kemerli kapısına bakıyordu. Sustu. Bir an dikkat kesilerek çevreyi dinledikten sonra yeniden şarkıya başladı. Kent eteklerinde, kölelerin hurma yapraklarından yapılmış kulübelerinde hâlâ süren yangının uzaktan uzağa gelen çatırtıları dışında hiç ses yoktu. Küçük maymun yol boyunca garip garip, çarpık çarpık koşarak geldi. Kadının karşısında durdu, kara pençelerini dua eder gibi başının üzerine kaldırdı.</p>

  <p>Kadın onunla alçak sesle konuştu:</p>

  <p>— Dersini iyi öğrenmişsin, Chico. öğretmenin korkunç bıyıklı bir Kastilyalı’ydı. Onu iyi tanırım ben de. Biliyor musun Chico; benim namusum saydığı şeyi istiyor o. Benim namusumu kendisininkine katmadıkça rahat etmeyecek ve ancak o zaman, âdeta övünmeye başlayacak. Onurunun şimdiki haliyle bile ne denli büyük ve ağır olduğunu asla tahmin edemezsin. Ama seni bir ceviz bile mutlu eder, değil mi Chico?</p>

  <p>Böyle diyerek elindeki çiçeğin bir parçasını küçücük hayvana attı, maymun hemen yakalayıp ağzına götürdü, sonra tiksintiyle tükürdü.</p>

  <p>— Chico! Chico! Öğretmeninin dediklerini unutuyorsun! Çok kötü bu yaptıkların. Bununla hiç bir kadının namusunu satın alamazsın. Çiçeği yüreğinin üzerine koy, elimi duyulacak biçimde şapırtıyla öp, sonra kurt avına çıkmış vahşi bir koyun gibi uzaklaş.</p>

  <p>Güldü, yeniden kapıya göz attı. Hiç ses gelmemesine karşın yerinden kalktı, hızlı hızlı Kabul Salonuna doğru yürüdü.</p>

  <p>Henry Morgan koltuğunda hafifçe dönünce, güneş gözkapaklarına vurdu. Birdenbire yerinden doğrulup çevresine bakındı. Yerdeki altın ve mücevher yığınını bir süre kıvançla seyretti. Sonra, geniş kemerin altında duran kadınla gözgöze geliverdi. Kadın sordu:</p>

  <p>— Zavallı kentimizi keyfinizce yıkıntıya çevirebildiniz mi bari?</p>

  <p>Henry telâşla:</p>

  <p>— Kenti ben yakmadım, dedi. Sizin kölelerinizden biri ateşe verdi.</p>

  <p>Sözcükler ağzından istemeyerek dökülmüştü. Gafil avlandığını hatırladı. Sordu :</p>

  <p>— Kimsiniz siz?</p>

  <p>Kadın salona adımını atarak:</p>

  <p>— Adım Ysobel’dir, dedi. Beni aradığınızı söylediler.</p>

  <p>— Sizi mi aramışım?</p>

  <p>— Evet, bazı genç budalalar bana La Santa Roja derler.</p>

  <p>— Siz... Kızıl Azize?</p>

  <p>Kafasında mavi gözlü, melek bakışlı bir genç kız çehresi hazırlamıştı; bir fare bile baksa bakışlarını kaçıracak bir genç kız çehresi... Bu bakışlar ise kaçmıyordu. Yumuşak, kara gözlerin altından ona gülüyor, onunla alay ediyor gibiydi. Bu kadının yüzü vahşiydi, şahine benziyordu. Güzeldi, ama bu, yıldırımın yakıcı, tehlikeli güzelliğine benzer bir güzellikti. Cildi de beyazdı, hiç de pespembe değildi.</p>

  <p>— Kızıl Azize siz misiniz?</p>

  <p>Kafasındaki hayalin böylesine ansızın değişikliğe uğramasına hazırlıklı değildi. Kafasında hazır kavramlara karşı böylesine bir başkaldırı onu beyninden vurmuştu. “Ama...” diyordu aklı, “bin iki yüz adamı aşkın bir kalabalık cengelde zorlukla yel açıp karşı konulamaz bir dalga gibi kente saldırdı. Yüzlerce insan, aldıkları yaralarla feci şekilde can çekişerek öldü, yüzlercesi sakatlandı, Altın Kupa bir yıkıntıya döndü ve tüm bunlar da Henry Morgan’ın La Santa Roja’yı elde etmesi uğruna oldu.” Bunun için ona abayı yakması gerekiyordu ille de. Onu sevmeseydi gelmezdi buralara dek. Görünüşünün indirdiği darbe ne olursa olsun, onu sevdiği gerçeğinden kaçamazdı. Akıl, böyle olmasını gerektiriyordu. Her zaman onun adındaki “Azize” yakıştırmasını düşünmüştü; şimdi bu adın takılmasının nedenini anlıyordu. Ama içini anlaşılmaz bir duygu kaplamaktaydı, hiç de akla uygun bir duygu değildi bu. Çok uzun bir süre önce de böyle şeyler duyduğunu anımsıyordu; bu kadın onu hem çekiyor, hem itiyordu. Onun, kendisini utandırabilme, sıkıntılı duruma düşürebilme gücüne sahip olduğunu seziyordu Kaptan Morgan. Gözlerini kapattı, aklının karanlıkları içinde altın saçlı, incecik bir küçük kız imgesi gördü.</p>

  <p>Düş gören birinin durgun, tek düze sesiyle :</p>

  <p>— Siz Elizabeth’e benziyorsunuz, dedi. Hem benziyorsunuz hem de hiçbir benzerlik yok. Belki de onun henüz kullanmasını öğrenmeye başladığı güce sahipsiniz: Sizi sevdiğimi sanıyorum ama bilmiyorum. Emin değilim.</p>

  <p>Gözlerini yarı kapatmıştı, açtığı zaman karşısında Elizabeth’in imgesi değil, gerçek bir kadın duruyordu. Ve bu kadın ona merakla, belki de, diye düşündü biraz sevecenlikle bakıyordu. Hiç kimse zorlamadığı halde ona gelmesi garipti; Büyüsüne kapılmış olmalıydı. Kıstak yolunda ilerlerken hazırladığı sözleri anımsamaya çalıştı:</p>

  <p>— Benimle evlenmelisiniz, Elizabeth... Ysobel. Sanırım sizi seviyorum Ysobel. Benimle gelmeli, benimle yaşamalı, karım olmalı, adımın ve elimin koruması altına girmelisiniz.</p>

  <p>Kadın sözünü kesti:</p>

  <p>— Ama ben zaten evliyim. Hem de oldukça mutluyum evliliğimde.</p>

  <p>Bunu bile tahmin etmişti o. Yürüyüş sırasında, geceleri, bu karşılaşmayı bir savaşı plânlar gibi dikkatle plânlamıştı:</p>

  <p>— Ama karşılaşan ve alev alev yanan iki nesnenin, karanlık bir yokluğa gider gibi birbirinden ayrılması, boş sonsuzluğa sürüklenmesi doğru mu; bu iki nesnenin ölesiye yanamaması doğru mu? Gök kubbe altında bu yanmaya engel olacak bir güç var mı? Tanrı ölümsüz yağı verdi bize; birimiz diğerimiz için küçük bir meşale taşıyoruz. Ah, Ysobel, isterseniz bunu yadsıyın, ya da elinizdeyse, kendini zorla benimseten bu gerçekten kaçın. Size dokunduğum an, eski, güzel bir keman gibi titreyeceksiniz.</p>

  <p>“Korkuyorsunuz sanırım. İçinizde dünyaya karşı bir ürkeklik yer etmiş; meraklı dünyaya, tiksinti uyandıran dünyaya karşı... Ama korkmayın, bu dünya kör, titrek bir solucan gibidir; yalnız üç tutku tanır: Kıskançlık, merak ve kin. Yüreğinizi başlı başına bir evrene dönüştürebilirseniz bu solucanı yenmek kolaydır. Onun yüreği olmadığından bir yüreğin neler yapabileceğini algılayamaz. Bu yeni sistemin yıldızları karşısında ne yapacağını şaşırır kalır.</p>

  <p>“Niçin, anlamayacağınızı bildiğim halde size tüm bunları anlatıyorum Ysobel? Anlamalısınız. Belki de gözlerinizin karanlık, tatlı musikisinde görüyorum bunu. Belki de yüreğinizin vuruşlarını dudaklarınızda okuyabiliyorum. Çarpan yüreğiniz beni korkularınızla savaşa çağıran bir trampete benziyor. Dudaklarınız kızıl bir çiçeğin taçyaprakları gibi.</p>

  <p>“Sizi güzel buluyorsam, yakışıksız bir rastlantıdan korkmam mı gerekiyor? Benim kadar sizi de ilgilendirdiği halde düşüncelerimi söylememem mi gerekiyor? Ne olur, ölesiye yanmamış ateşler gibi birbirimizden ayrılmayalım.</p>

  <p>Ysobel söylediklerini önce dikkatle dinlemişti, sonra yüzünden küçük bir acı ifadesi geçip gitti; ama sözler bitince gözlerinde yalnız gülümseme ve gizli bir alay vardı.</p>

  <p>Hafifçe güldü:</p>

  <p>— Yalnız bir şeyi unutuyorsunuz efendim, dedi. Ben yanmıyorum ki! Bir daha yanıp yanmayacağımı da bilmiyorum. Siz benim için bir meşale taşımıyorsunuz. Oysaki taşıdığınızı umuyordum. Bu sabah bunu öğrenmeye geldim. Söylediğiniz tüm bu sözleri Paris’te, Kordoba’da öyle çok duydum ki. Hiç değişmeyen bu sözlerden bıktım artık. Acaba sevda ateşiyle yanan tutkunların bunları öğrendikleri bir kitap mı var? İspanyol erkekleri de aynı şeyleri söylüyorlar; ne var ki daha deneyimli olduklarından sözleri de biraz daha kandırıcı. Öğrenmeniz gereken pek çok şey var sizin.</p>

  <p>Sustu. Henry yere bakıyordu. Şaşkınlığı beynini uyuşturucu bir sisle kaplamıştı. Yakınma dolu bir sesle:</p>

  <p>— Panama’yı sizin için aldım, dedi.</p>

  <p>— Ah, dün bunu umuyordum. Dün bunun gerçek olduğunu hayal ediyordum, ama bugün... üzgünüm.</p>

  <p>Yumuşak, çok kederli bir sesle konuşuyordu.</p>

  <p>— Ününüzü ve okyanusta nasıl gururla dolaştığınızı duyduğumda, sizi her nedense, sallanan bir dünya üzerinde tek gerçekçi insan olarak düşündüm. Bir gün bana, karşıkonulmaz, sessiz bir istekle silâhlanmış olarak geleceğinizi ve bedenimi zor kullanarak ele geçireceğinizi hayal ediyordum. Sözsüz, anlamsız bir acımasızlığa karşı büyük bir açlık duyuyordum. Kocam beni teşhir ettikçe bu düşünce de güçleniyordu. Kocam beni sevmiyordu. Yalnız, onu sevdiğim düşüncesiyle gururu okşanıyordu. Bu kendi gözünde ona, gerçekte sahip olmadığı bir önem, bir çekim kazandırıyordu. Benimle sokaklarda dolaşırken gözleri: “Bakın ben kimle evlendim! Hiçbir sıradan erkek böyle bir kadınla evlenemez; şu halde ben sıradan bir adam değilim” derdi. Benden korkuyordu, küçük bir adamdı ve benden korkuyordu. Bana: “İzninizle sevgilim, kocalık hakkımı kullanacağım” derdi. Ah, ona duyduğum kin...</p>

  <p>“Bense zorbalık istiyordum; kör, bilinçsiz bir zorbalık... ruhumun veya aklımın hayal edilen bir güzelliği için değil de bedenim için sevilmek istiyordum. Uysallık istemiyorum ben. Kendim uysalım. Kocam bana dokunmadan önce ellerine kokulu losyonlar sürer; parmakları kalın, ıslak salyangozlar gibidir. Bense sert kasların beni ezmesini, küçük can acılarının vereceği o nefis acıyı istiyorum.</p>

  <p>Erkeğin yüzüne, yitirilmiş bir değeri bulabileceğini umar gibi bir kez daha baktı:</p>

  <p>— Bir zamanlar size ilişkin düşüncelerim dopdoluydu, zengindi, gece düşlerimdeki sert erkek olurdunuz. Şimdi ise sizin boş boş konuşan; tatlı, önceden tasarlanmış sözleri hem de epey acemice söyleyen bir adam olduğunuzu görüyorum. Hiç de gerçekçi olmadığınızı, sadece beceriksiz bir hayalci olduğunuzu görüyorum. Benimle evlenmek ve beni korumak istiyorsunuz. Tüm erkekler, biri hariç, beni korumak istediler. Halbuki ben kendimi sizden çok daha iyi koruyabilecek durumdayım. İlk anılarımdan beri sözlere doymuş bulunuyorum. Yakıştırmalarla giydirildim, aşk sözleriyle beslendim. Öteki erkekler de sizin gibi, istediklerini söylemezlerdi. Onlar da sizin gibi, isteklerini kendi gözlerinde yasal göstermek gereğini duyarlardı. Onlar da beni olduğu kadar kendilerini de sevdalarına inandırmak zorunluğunu duyarlardı.</p>

  <p>Henry Morgan utançla başını eğmişti. Kadına doğru bir atılım yapar gibi oldu :</p>

  <p>— Öyleyse sizi zorlayacağım, diye bağırdı.</p>

  <p>— Artık çok geç. İster istemez sizi hep orada öyle durmuş, önceden hazırlanmış sözler söylerken göreceğim. Giysilerimi yırtarken sizi karşımda yaltaklanır, kekeleyerek konuşurken düşüneceğim. Korkarım ki güleceğim de. Hatta kendimi korumaya bile çalışabilirim; bir bakıma zorbalıkta usta olmanız gereken siz, bunun sonucunu herkesten iyi bilirsiniz herhalde. Hayır, başaramadınız, başarısızlığınıza üzülüyorum.</p>

  <p>Henry Morgan acınacak bir halde:</p>

  <p>— Sizi seviyorum, dedi.</p>

  <p>— Bu sanki yepyeni, pek yüce bir şeymiş gibi konuşuyorsunuz. Birçok erkek sevdi beni; yüzlercesi sevdiğini söyledi. Peki beni ne yapacaksınız, Kaptan Morgan? Kocam Peru’da, servetim de öyle...</p>

  <p>— Şey, bilmiyorum.</p>

  <p>— Bir köle, bir tutsak mı olacağım?</p>

  <p>— Evet, sizi alıp yanımda götürmeliyim. Yoksa adamlar benimle alay ederler. Disiplin altüst olur.</p>

  <p>— Eğer bir köle olmam, kendi yurdumdan uzaklaşmam gerekiyorsa umarım ki sizin köleniz olurum; sizin ya da dün gece rastladığım o yakışıklı, genç korsanın malı. Ama beni alacağınızı sanmıyorum Kaptan Morgan. Hayır, beni gitmeye zorlayacağınızı sanmıyorum; o zaman zaten saplamış olduğum bıçağı tekrar oynatabilirim.</p>

  <p>Henry Morgan irkilmişti. Kaşlarını çatarak sordu:</p>

  <p>— Kimdi o genç korsan?</p>

  <p>Ysobel:</p>

  <p>— Ah, demek bıçağı duydunuz, dedi, peki ben nereden bileyim o adamın kim olduğunu? Ama hoştu, kendisini bir daha görmek isterim.</p>

  <p>Kaptanın gözleri alev saçıyordu. Sert sert:</p>

  <p>— İçeri tıkılacaksınız, dedi. Tekrar Chagres’e döneceğimiz zamana kadar bir hücreye kapatılacaksınız. O sözünü ettiğiniz bıçağın da sizi burada, Panama’da tutacak kadar keskin olup olmadığım göreceğiz bakalım.</p>

  <p>Kadın bahçede peşinden, kapatılacağı hücreye giderken duru kahkahası çınladı:</p>

  <p>— Kaptan Morgan, şimdi anlamaya başlıyorum, birbirinden çok başka erkeklerin nasıl aynı tip koca olduğunu anlıyorum şimdi.</p>

  <p>— Hücrenize girin, diye buyurdu Kaptan.</p>

  <p>— Oh, Kaptan Morgan, Sarayın basamaklarında yaşlı bir kadın bulacaksınız. Benim dadımdır o. Lütfen bana gönderin onu. Şimdilik hoşça kalın efendim; dua etmeliyim. Temizlenmesi gereken günah doğruluktur. Doğruluk, ruh için çok zararlı bir şeydir.</p>

  <p>Kaptan ağır ağır, Kabul Salonundaki koltuğuna döndü. Erkekliğinden dolayı bir tür utanç duyuyordu. Sanki karşısında eli kolu bağlı durduğu kadın kınından çektiği kılıcıyla yüzünü çizik içinde bırakmıştı. Onu, görünürde hiç çaba harcamaksızın altetmişti. Şimdi adamlarının, zor durumda kaldığını duyunca nasıl güleceklerini düşünüp utancından sanki eriyordu. Arkasını döner dönmez alaya başlayacaklardı. Küme küme toplanmış korsanlar o geçerken susacak, uzaklaşınca ardından gürültülü kahkahalar koyvereceklerdi. Bu durum Henry Morgan’ı korkuya salıyordu. İçindeki kin başkaldırmaya başladı; Ysobel’e değil, kendisiyle, alay edecek olan adamlarına duyduğu kindi bu; öyküyü meyhanelerde anlatacak olan Tortuga halkına duyduğu kindi; tüm Antil kıyıları halkına karşı duyduğu kindi...</p>

  <p>Şimdi bahçenin öte yanındaki küçük hücreden Meryem Âna’ya dua eden tiz bir ses geliyordu. Her yere yayılan bu ses tüm Sarayda kulakları tırmalayarak çın çın ötüyordu. Henry Morgan utançla dikkat kesilerek ses tonunda alaycılık var mı diye dinledi, yanıldığını anladı. Seste alaydan iz yoktu. Sadece yeniden yeniden söylenen tiz bir Ave Maria duası; korkmuş, yakaran bir günahkârın ses tonuydu bu... Ora pro nobis. Dağılmış bir dünya ve bir altın kentin kapkara iskeleti... Ora pro nobis. Hiç alaycılık yoktu, sadece bir bir düşen teşbih tanelerinde zavallı durumunu dile getiren, kederli bir pişmanlık duygusu... Tiz bir kadın sesi, yırtıcı, dirençli, sanki sonsuz, umutsuz bir günahı söylüyor gibiydi. Bunun doğruluk günahı olduğunu söylemişti. “Bedenime karşı dürüst davrandım, bu ise ruha karşı kapkara bir yalandır. Bedenimin insanlığını bağışla! Sınırlarım bilen aklımı bağışla! Ruhumu kısacık bir zaman için de olsa, ikisine de bağlandığı için bağışla! Ora pro nobis...”</p>

  <p>Çılgın, sonu gelmez teşbih, Henry’nin beynini kemiriyordu. Sonunda kılıcını ve şapkasını kaptığı gibi kendini salondan sokağa attı. Ardında hazine, güneş ışınlarıyla pırıl pırıl parlayarak yatıyordu.</p>

  <p>Vali Sarayının çevresindeki sokaklara yangın sıçramamıştı. Kaptan Morgan düzenli, taş döşeli yol boyunca yürüyerek yıkılmış yerlere geldi. Burada kararmış duvarlar, taşlarını yola saçmıştı. Sedir ağacından yapılmış evler, sadece yerlerini belirten ve dumanı tüten kül çerçeveler içinde yok olmuştu. Orada burada öldürülmüş ve can çekişirken sanki göğe bakarak acılarına gülmüş Panamalılar yatıyordu.</p>

  <p>“Suratları akşam oluncaya dek kararacak bunların. Hastalık yayılmadan cesetleri kaldırtmalıyım,” diye düşündü Henry.</p>

  <p>Kentten hâlâ yükselen oynak duman bulutları havayı, yanmakta olan ıslak şeylerin mide bulandırıcı kokusuyla dolduruyordu. Düzlüğün ardındaki yeşil tepeler Henry Morgan’a inanılmaz şeyler gibi geliyordu. Onlara bir süre dikkatle baktıktan sonra gözlerini gene kente çevirdi. Gece öylesine büyük, öylesine korkunç görünen zarar, sonuçta, acınacak derecede küçük ve sınırlıydı. Henry tepelerin yemyeşil kaldığını aklına getirmemişti. Şu halde bu iş de oldukça önemsiz sayılırdı. Evet, kent yıkıntıya dönüşmüştü. Kenti altüst etmişti, ama onu Altın Kupa’ya çekmiş bulunan kadın, elinden kaçmıştı. Buyruğu altında bulunmasına karşın onu atlatmıştı. Henry kendi beceriksizliğinden ürktü ve başkalarının da bunu bilmesinden korkarak titredi.</p>

  <p>Birkaç korsan külleri deşiyor, bir gece önceki araştırmada gözden kaçmış, erimiş gümüş ve altın eşya arıyorlardı. Bir köşeyi döner dönmez Henry, küçük Gockney Jones ile karşılaştı; onun telaşla cebine bir şey attığını gördü. Morgan’ı bir öfke ateşi sarıverdi ansızın. Coeur de Gris bu saralı cüce ile Henry Morgan arasında hiç ayırım bulunmadığını söylemişti. Hiç ayrım yoktu doğrusu ya! Bu herif hırsızın tekiydi. Öfke korkunç bir hırsa, küçük adamın canını yakmak, ona saldırmak, onu Henry Morgan’ın küçümsendiği gibi küçümsenecek bir duruma düşürmek hırsına bıraktı yerini. Bu acımasız istek kaptanın dudaklarını bembeyaz ve incecik yapıverdi birdenbire.</p>

  <p>— Cebinde ne var?</p>

  <p>— Hiç, hiçbir şey, efendim.</p>

  <p>— Göster bakayım ne var cebinde?</p>

  <p>Kaptan kocaman bir revolver doğrultmuştu adama.</p>

  <p>— Bir şey değil efendim, sadece küçücük bir istavroz. Şurada buldum onu.</p>

  <p>Elmas kakmalı, üzerinde fildişinden bir İsa bulunan altın bir haç çıkardı cebinden. Bir yandan da açıklıyordu.</p>

  <p>— Şey, karım için aldım da.</p>

  <p>— Hâ, demek İspanyol karın için?</p>

  <p>— Kendisi yarı zencidir efendim.</p>

  <p>— Vurgun saklamanın cezasını biliyorsun, değil mi?</p>

  <p>Jones revolvere baktı, yüzü kül gibi oldu. Boğulurcasına:</p>

  <p>— Hayır, hayır, dedi, yapmazsınız, oh, efendim, yapmazsınız...</p>

  <p>Sonra, görünmeyen iri parmaklar boğazını sıkmış gibi oldu. Kolları kaskatı, yanlarına düştü, dudakları sarkıp açıldı, gözlerine donuk, aptalca bir ışık geldi. Dudaklarında küçük bir köpük belirdi. Tüm gövdesi bir ip üzerinde danseden tahta bir kukla gibi büküldü, kıvrıldı.</p>

  <p>Kaptan Morgan ateş etti.</p>

  <p>Bir an Cockney daha da küçülür gibi oldu. Omuzları, kısa kanatlar gibi göğsünü hemen hemen örtünceye dek içeri çöktü. Yumrukları sıkıldı, sonra bu kasılmış yığın olduğu gibi yere düşerek kalın, oynak bir pelte gibi titremeye koyuldu. Dudakları son, budalaca bir sırıtışla gerilip dişlerini ortaya çıkardı.</p>

  <p>Henry Morgan cesedi ayağıyla dürttü; o anda kafasında da bir şey kımıldadı. Bu adamı öldürmüştü, öldürmek, yakmak, yağma etmek onun hakkıydı; dürüst, hatta akıllı olduğu için değil, salt güçlü olduğu için... Henry Morgan Panama’nın tüm Panama halkının efendisiydi. Panama’da Henry Morgan’ınkinden başka irade yoktu. Canı isterse ülkedeki herkesin boynunu vururdu o. Tüm bunlar gerçekti. Hiç kimse yadsıyamazdı. Ama orada, sarayda, onun gücünü, iradesini küçümseyen bir kadın vardı; bu küçümseme, onun iradesinden de güçlü bir silâhtı. Onun sıkılmasıyla eğleniyor, istediği gibi dokunabiliyordu ona. Peki ama nasıl olur bu? diye kendi kendine sordu. Panama’da ondan başka egemen yoktu; bunu kanıtlamak için az önce birini öldürmüştü. Kendi kendine gösterdiği sebeplerin etkisi altında Ysobel küçüldü, küçüldü ve yavaş yavaş gözden yitti. Saraya dönecekti. Söz verdiği gibi, zorlayacaktı kadını. Bu kadına şimdiye dek aşırı saygı gösterilmişti. Ne köleliğin ne demek olduğunu ne de Henry Morgan’ın demirden iradesini anlayabilmişti.</p>

  <p>Geri dönüp Saraya doğru yürümeye koyuldu. Kabul Salonunda revolverlerini çıkarıp attı, ama kurşuni kılıcı belinde kaldı.</p>

  <p>Henry Morgan hızla içeri girdiğinde, Ysobel, beyaz badanalı hücresinde kutsal bir resim önünde diz çöküyordu. Kocamışlıktan kupkuru kalmış dadı, Morgan’ı görünce bir köşeye büzüldü; ama Ysobel ona dikkatle baktı, kızarmış yüzünü, yarı kapalı, vahşi gözlerini gördü. Kesik kesik soluyuşunu duydu. Dudaklarında anladığını belirten bir gülümsemeyle ayağa kalktı. Giysisinin göğsünden bir iğne çıkarttı, bir ayağı önde, sol kolu denge sağlamak için arkada, iğneyi küçük bir kılıç gibi ona çevirdi, düello duruşu aldı; alaycı bir kahkaha çınladı:</p>

  <p>— En garde!<a href="../Text/dipnot.xhtml#Footnote0006" id="Feedback0006"><sup class="dipnot_sayi">[6]</sup></a></p>

  <p>Bunun üzerine kaptan atıldı. Kolları kadının omuzlarını sardı, elleri giysisini yırttı. Ysobel oldukça sakin duruyor, ama iğneyi tutan eli küçük, beyaz bir yılan gibi vurarak, hızla inip kalkıyordu. Henry’nin yanaklarında gırtlağında kan damlacıkları belirdi.</p>

  <p>Kadın sakin bir sesle :</p>

  <p>— Sıra gözlerinizde Kaptan, diyerek şakağına üç darbe indirdi. Henry kadını bıraktı, kanlı yüzünü elinin tersiyle silerek geri çekildi. Ysobel ona güldü. Bir erkek bağıran, kaçan bir kadını dövebilir, üzerinde her türlü zor kullanabilir, ama duran ve sadece gülen bir kadın karşısında çaresiz kalır.</p>

  <p>— Bir silâh sesi duydum, dedi. Belki de erkekliğinizi kanıtlamak için birini vurduğunuzu sandım. Ama şimdi erkekliğinize çok ağır bir darbe inecek, değil mi? Bu karşılaşma nasıl olsa duyulacak çevreden; bu gibi haberlerin ne kadar hızlı yayıldığını bilirsiniz. Bir kadının elindeki iğneye yenik düştüğünüz dillerde dolaşacak.</p>

  <p>Sesinin tonu sevinçli ve acımasızdı.</p>

  <p>Henry’nin eli yanına kaydı, incecik kılıç donmuş bir yılan gibi kınında süründü. Upuzun ağız kesiminde hain bir pırıltı yanıp söndü. Sonunda kılıcın ucu da kınından kurtulup kadının göğsüne çevrildi.</p>

  <p>Ysobel korkudan bayılacak gibi oldu: “Ben bir günahkârım,” dedi. Sonra yüzüne bir rahatlama ifadesi geldi. Yaşlı dadısını bir baş işaretiyle yanına çağırıp hızlı ve takırtılı bir İspanyolca ile bir şeyler söyledi. Yaşlı kadın:</p>

  <p>— Doğru, dedi. Doğru.</p>

  <p>Konuşması bitince Ysobel kanla lekelenmesin diye, başındaki dantel örtüyü biraz yana açtı. Dadı, söylenenleri çevirmeye başladı:</p>

  <p>— Efendim, hanımım diyor ki, bir dinsizin elinde ölen gerçek bir Katolik hemen cennete gider. Bu doğrudur. Üstelik kutsal evlilik andını koruma uğruna ölen bir Katolik kadının dosdoğru cennete gittiğini de söylüyor. Bu da doğrudur. Son olarak öyle sanıyor ki, böyle bir kadın bir süre geçince Azize ilân edilebilir. Böyle şeyler olmuştur evvelce de. Ah, efendim. Kaptan, lütfedin! Bana izin verin de şimdi, siz vurmadan elini öpeyim onun. Yaşayan bir azizenin elini öpmek ne büyük lütuf! Benim günahkâr ruhumu kurtarabilir belki de.</p>

  <p>Ysobel kadına yeniden bir şeyler söyledi.</p>

  <p>— Hanımım sizden vurmanız için rica ediyor; hatta bunda direniyor, yalvarıyor. Melekler başının üzerinde dolaşıyormuş. Kulaklarında kutsal musikiyi duyuyor, yüce ışığı görüyormuş.</p>

  <p>Kılıcın ucu indi Henry Morgan geri dönüp, güneş ışığıyla aydınlanmış bahçeye baktı. Küçük Chico yol boyunca koşa koşa gelip açık kapının önüne oturdu. Küçük hayvan pençelerini kenetlemiş, dua eder gibi başının üzerine kaldırmıştı. İncecik kılıç kınına girerken keskin bir ıslık sesi çıkardı. Kaptan Morgan eğilip minimini maymunu yerden kaldırdı. Chico’nun başını işaret parmağıyla okşayarak uzaklaştı.</p>
</body>
</html>
