<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">V</p>

  <p>Henry üç yıldır hizmet ediyordu; ancak on sekizinde olmasına karşın irileşmiş güçlenmişti. Gür, kıvırcık saçları başını daha sık sarıyor ve ağzı, kölelerle uğraşmaktan, eskisinden çok daha kararlı bir ifade almış bulunuyordu. Çevresine bakındıkça, bulduğuyla yetinmesi gerektiğini biliyordu, ama gözleri hiç bir zaman uzaklara bakmak ve bugünü aşmak alışkanlığını yitirmemişti. Küçük bir serüven özlemi ise bir kırmızı çizgi gibi, uykuda, düşte peşini bırakmıyordu. Denize, gemilere dönmeliydi. Deniz onun anası ve sevgilisiydi, ona buyurabilecek, onu hizmete hazır ve uyanık bulacak tanrıçaydı. Hatta adı bile eski Briton dilinde, geçimini denizden sağlayan anlamına gelmiyor muydu? Evet gemiler şimdi onu insafsızca çağırıyordu. Yüreği, geçen her ticaret gemisiyle yelken açıp ondan uzaklaşıyordu.</p>

  <p>Büyük evdeki kitaplardan, gemicilik üzerine ne varsa öğrenmiş, incelemiş ve çiftliğin küçük yelkenlisiyle yakın sularda geziler yapmıştı. Ama bu, onun için çocuk oyuncağıydı; becerikli, bilgili bir gemici olması için yeteri kadar deneyim sayılmazdı. Her şeyi, büyük bir hırsla öğrenmek istiyordu; çünkü yakın bir gelecekte korsanlığa çıkacak ve bir İspanyol kentini ele geçirecekti. İsteklerinin gümüşten tahtına hayal oturmuştu.</p>

  <p>Sonunda bir akşam:</p>

  <p>— Sizinle bir şey konuşmak istiyorum, efendim, dedi.</p>

  <p>James Flower gözlerini kitabından kaldırıp başını koltuğunun arkasına yasladı.</p>

  <p>Henry sözlerini sürdürdü :</p>

  <p>— Malımızı Jamaica’ya götürecek bir gemimiz olsa navlundan çok tasarruf ederiz. Böyle bir gemiye ödenecek para kısa zamanda kazançla karşılanır. Hatta öteki çiftliklerin mallarını da daha düşük bir navlunla taşıyabiliriz.</p>

  <p>James Flower sordu :</p>

  <p>— Peki ama böyle bir gemi nereden bulunabilir?</p>

  <p>— Şimdi limanda bir gemi var, iki direkli bir gemi ve...</p>

  <p>— Öyleyse satın al onu; satın al ve ilgilen. Bu gibi şeyleri sen benden daha iyi biliyorsun. Aklıma gelmişken söyleyeyim, ayda yaşayanlar konusunda ilgi çekici bir varsayım : “İnsanlardan tümüyle başka olmaları akla yakındır” diyor, “boyunları, büyük bir olasılıkla...”</p>

  <p>— Fiyatı yedi yüz altın, efendim.</p>

  <p>— Yedi yüz altın olan ne? Eskisi gibi dikkat etmiyorsun galiba Henry. Bak, dinle bu paragrafı; hem eğlendirici hem öğretici...</p>

  <p>Henry gemiyi kalafatladı, kazıyıp, boyadıktan sonra, adını “Elizabeth” koyarak denize indirdi. Bir binicinin, atına alışkanlığı gibi, gemisinin kişiliğine karşı sıcak bir duygu vardı içinde. Kuşkusuz gemiciliğin kurallarını öğrenmesi gerekiyordu; ama bunları öğrenmeden de geminin ruhundan bir şeyler kendi ruhuna giriyor ve kendisinden bir parça da gemiye gidiyordu. Bu, değişmez, dinmez bir tutku, denizi her zaman, eksiksiz anlayabilmek duygusuydu. Teknesinin titreyişinden ve dümeninin hafif dokunuşundan, onu rüzgâra ne kadar yaklaştıracağını içgüdüsüyle biliyordu. Tıpkı başını sevgilisinin göğsüne dayayan ve onun coşkusunu soluklarında okuyan bir adama benziyordu.</p>

  <p>İstese Barbados’tan kaçabilir, güvendiği “Elizabeth” ile yağmaya, çapulculuğa çıkabilirdi, ama buna hiç gerek yoktu. Altın yığını gerektiği kadar büyümemişti ve kendisi de fazla gençti; üstelik James Flower’e karşı anlaşılmaz, utanç dolu bir sevgi besliyordu.</p>

  <p>Henry kısa bir süre için yaşamından memnundu. Bütün insanların çeşitli derecelerde sahip oldukları tutkular —kimisinde oyun kâğıtlarına, kimisinde şaraba, kimilerinde de kadın bedenine— Henry Morgan’da, geminin atılımı, dalgalara vurması ve iplerin şaklamasıyla doyuruluyordu. Korkunç, kara bir gökten esen yel ona bir kupa şarap, bir meydan okuma, coşkulu bir okşayış gibi geliyordu.</p>

  <p>Yüklediği tahılla Jamaica’ya yelken açtı, adalar arasında dolaştı. Çiftliğin geliri arttı, Henry’nin para sandığı da ağırlaşmaya devam etti.</p>

  <p>Ama birkaç ay sonra içini ağır, azap verici bir istek kapladı. Bu, küçük çocuğun canlanmış ve güçlü özlemiydi gene. “Elizabeth” eski tutkusunu, susuzluğunu gidermiş, yerine bir yenisini getirmişti. Kendisini çağıran şeyin korsanlık olduğunu düşündü; altın ve ipekten güzel şeyler ve insanların duyacağı hayranlık... Yüreği bu düşüncelerle her zamankinden daha büyük bir istekle doldu.</p>

  <p>Henry açlığını gideremese bile hiç olmazsa körletmek için köle kulübelerindeki esmer ve zenci kadınlara gitti. Onlar da anlamsız bakışlarıyla, durgun ama hoşa gitmeye istekli, kendisine kucak açtılar. Hoşuna giderlerse daha fazla yiyecek veya armağan bir testi rom alabileceklerini umuyorlardı. Her defasında bu kadınların zavallı, umut dolu satılmışlığına acıyarak, içi tiksintiyle dolu, uzaklaşıyordu.</p>

  <p>Bir gün Port Royal’deki köle rıhtımında Paulette’i bulup eve hizmetçi olarak getirdi. Kız kıvrak ama tombuldu; vahşiyken bir anda uysallaşıyordu. Damarlarında karmakarışık bir kan taşıyan bu zavallı küçük köle hem İspanyol, hem Karayip’li, hem Zenci, hem Fransızdı. Bu kırpıntı bohçasının bıraktığı miras, siyah, bir su çağlayanına benzeyen saçlar, bir doğulu gibi çekik, deniz mavisi gözler ve altın gibi bir ten olmuştu. Duygulu, coşkulu bir güzellikti bu; kolları ve bacakları altın alevler gibi parlıyordu. İnce dudakları, yılanlar gibi kıvrılabilir veya kırmızı çiçekler gibi açabilirdi. Küçük bir çocuktu ama yaşam deneyimi yönünden yaşlıydı. Hıristiyandı ama orman perilerine tapınır ve Büyük Yılan onuruna alçak sesle İlâhiler söylerdi.</p>

  <p>Henry onu kusursuz, zevk için yaratılmış nazik bir makine, bir cinsel doyum aracı olarak görüyordu. Geceleri uykunun kanatlarıyla uçan coşkulu düşlere ilişkin bedenler —ruhsuz bedenler— taşıyan uzun boylu, soğuk kadınlar gibiydi. Paulette için, damı muz yapraklarıyla örtülü küçücük, asmalarla kaplı bir ev yaptırarak orada tutkun rolü oynadı.</p>

  <p>Başlangıçta Paulette kendisini pek çalışmadan rahat, tembel, kolay bir yaşantıya kavuşturduğu için ona karşı sadece gönül borcu duyuyordu, ama sonradan delice abayı yaktı. Zeki bir köpek gibi dikkatle Henry’nin yüzünü süzer, bir sözüyle vahşi bir zevkle zıplamaya veya yaltaklanarak yerlerde yuvarlanmaya hazır, beklerdi.</p>

  <p>Henry ciddi veya canı sıkılmış olduğu zaman Paulette korkardı; sonra abanozdan yapılmış küçük cengel tanrısı heykelciğinin önünde diz çöker, Meryem Ana’ya Henry’nin kendisini sevmesi için dua ederdi. Kimileyin insanların sadık kalmasını sağlayan kanatlı Jun-Jo-Bee’nin içmesi için dışarıya tasla süt bırakırdı. Karışık kanının çılgın, sevecen becerileriyle onu hiç gözönünden ayırmamak için çabalar dururdu. Sandal ağacı ve sarı sakızla ovduğu için bedeninden ve saçlarından zengin bir doğu kokusu gelirdi.</p>

  <p>Yüzü asık olduğu zaman Henry’ye:</p>

  <p>— Paulette’i seviyor musun? diye sorardı. Paulette’i seviyor musun? Paulette’i sevdiğinden emin misin?</p>

  <p>— Elbet, elbet seviyorum Paulette’i. İnsan Paulette’i; küçük sevgili Paulette’i görür de, tatlı Paulette’in dudaklarına dokunur da hiç sevmeden yapabilir mi— Gözleri gene aşağıdaki denize gider ve kıvrımlı kıyıda bir şeyler arardı.—</p>

  <p>— Ama Paulette’i gerçekten, sahiden seviyor musun? Gel de Paulette’in küçük memelerini öp.</p>

  <p>— Elbet, seviyorum Paulette’i. İşte! Onları öptüm. Büyü tamamlandı. Şimdi ne olur biraz sus. Kurbağaların sesini dinle. Acaba oradaki ağaçta, yaşlı, sakallı maymunu ürküten ne? Belki de meyva çalan bir köledir. —Ve gözleri gene denizde, durup dinlenmeden dolaşmaya başlardı.—</p>

  <p>Yıllar geçtikçe Paulette’in sevdasının toprağından güçlü, boğucu asma kütükleri çıkmaya başladı. Henry bir gün gelip de kendisini bıraktığı zaman, yalnızlıktan daha büyük bir yıkıma uğrayacağını biliyordu. Tarlalarda diz çöküp öteki kadınların yaptıkları gibi bitkilerin çevresini parmaklarıyla kazmaya zorlanabilirdi. Sonra bir gün güçlü kollarıyla kocaman bir zenci’nin kulübesine götürülecek, adam onun küçük altın bedenini pençeleri arasında ezecek, bereliyecek ve onu bir zenci çocuğa gebe bırakacaktı, büyüdüğü zaman güneş altında yılmadan çalışabilecek ve zora gelebilecek güçlü bir zenci çocuğa. Bu, adadaki tüm öteki köle kadınların başına gelen şeydi. Aklının pek yaşlı olan kesimi bu düşünceyle titriyor ve gene bu yaşlı akıl Henry’nin kendisini bir gün gelip bırakacağım da biliyordu.</p>

  <p>Sonra aklının çocuksu kesiminde, korkusunu gidereceği yolun kapısı görüldü. Ah, eğer onunla evlenseydi —bu olanaksız görülüyordu ama daha da olanaksız şeylerin gerçekleştiği duyulmuştu— bir evlenseydi onunla, o zaman hiç bir şeyden korkusu kalmazdı. Çünkü o garip yaratıklar, evli kadınlar, anlaşılmaz bir biçimde —sanki tanrının buyruğuyla— çirkin ve rahatsız şeylerden korunuyorlardı. Ah! Port Ro-yal’de görmüştü onları, kendilerini her türlü dokunmadan koruyan adamlarla çevrili, kötü kokuları duymamak için güzel kokulu bezleri burunlarına tutmuş, kimileyin de sokaklardaki sövgü seslerinin girmemesi için kulaklarına pamuk tıkamış kadınları... Ve Paulette biliyordu ki, bu kadınlar evlerinde büyük, yumuşak yataklarda yatar ve kölelerine tembel tembel, buyruklar verirlerdi.</p>

  <p>İşte umut etmek cüretini gösterdiği o mutlu durum buydu. Bunun için de bedeninin yetmediğini bilmiyor değildi. Çok zaman bedeni de yumuşak etkisiyle ters sonuç veriyordu. Henry’yi aşkla doyuracak olursa bir süre kucağına dönmüyordu; onun tutkusunu susturmaya yanaşmayınca da ya suratını asıp uzaklaşıyor, ya da gülerek onu sert bir itişle alçak, hurma yapraklarından yatağa fırlatıveriyordu. Henry’yi kendisiyle evlenmeye zorlamak için önüne geçilmesi olanaksız bir güç, çok iyi bir çare bulması gerekiyordu.</p>

  <p>Henry kakao yüküyle Port Royal’e doğru yola çıktığında Paulette nerdeyse aklını kaçıracaktı. Onun gemiye duyduğu sevdayı, denize tutkunluğunu biliyor, bunları delice kıskanıyordu. Aklından hep Henry’nin, o sevgili parmakların güçlü dokunuşuyla dümeni okşadığını geçiriyordu. Ah! Henry’yi kendisinden çalan o dümeni tırmalayabilir, parçalayabilirdi.</p>

  <p>Ona kendini gemiden de, denizden de, yeryüzündeki her şeyden çok sevdirmeliydi ki evlensin onunla. O zaman kulübeler arasında böbürlenerek yürüyebilir ve kölelere tükürebilirdi; o zaman toprağı kazımak veya güçlü zenci çocuklar doğurmak düşüncesi hiç kendisini rahatsız etmezdi; giyecek kırmızı elbiseleri ve boynuna asacak bir gümüş zinciri olabilirdi. Hattâ arada bir, hastalık bahane ederek yemeğini yatağına getirtmesi işten bile değildi. Bu düşünceyle kendinden geçerek ayak parmaklarını kıvırıyor ve bir evlenebilse, o şişman zenci karısına tiksintiyle yağdıracağı sövgüleri aklından geçiriyordu. Yaşlı, şişko cadı başkalarının önünde Paulette’e “pis orospu” demişti. Paulette kadının saçlarını tutam tutam yolduktan sonra ancak engelleyebildiler, kollarını sıkı sıkı tuttular ama o biliyordu, görecekti o zenci karısı bir gün. Paulette onu çarmıha gerdirip kırbaçlatacaktı.</p>

  <p>Henry yokken limana bir ticaret gemisi gelmişti. Paulette kıyıya inerek geminin getirdiği malları görmek ve güneş yanığı gemicileri seyretmek istedi. Bunlardan biri; kara rom içerek sarhoş olmuş iriyarı, geniş omuzlu bir İrlanda’lı, onu kovalayıp bir sandık yığını önünde kıstırdı. Güçlü ve atik bir kız olan Paulette kurtulmak için çabalıyordu, ama adam ayakta duramayacak kadar sarhoş olmasına rağmen onu sıkı sıkı tutmuştu :</p>

  <p>— Kunduralarımı onaracak bir peri yakaladım, diye gülüp dikkatle kızın yüzüne baktı: Hiç kuşkusuz, peri kızı bu... Sonra onun ufak tefek ve güzel olduğunu görünce sevecen, alçak bir sesle konuştu :</p>

  <p>— Güzel bir perisin sen, şimdiye dek gördüklerimin en güzeli. Senin gibi küçük, narin bir beden acaba benim gibi kocaman, çirkin bir tekne konusunda iyi şeyler düşünebilir mi? Gel, benimle evlen, o zaman bir gemicinin verebileceği her şeye sahip olabilirsin.</p>

  <p>— Hayır, diye bağırdı, hayır! ve adamın kolunun altından sıvışarak kaçtı.</p>

  <p>Gemici kuma oturup arkasından şaşkın şaşkın baktı:</p>

  <p>— Bir düştü bu, diye fısıldadı. Yalnız ruhların etkisiyle görülen bir düşten ibaretti. Zavallı bir gemicinin başına böyle devlet kuşu konamaz. Hayır; gemicilerin kısmetine ancak keskin, sert bakışlı ve “Gel! Önce çık paraları sevgilim!” diyen güzel büyücü kadınlar düşer.</p>

  <p>Ama Paulette, Henry’yi evlenmeye zorlayacak çareyi bulmuştu artık. Onu sarhoş edecek, şarap, çok çok şarap içirecek, yakında da evvelden tembihli bir papaz bulunduracak ve hemen çağıracaktı. Oh, neden olmasın, bundan çok daha inanılmaz şeylerin de olduğu görülmemiş miydi?</p>

  <p>Denizden döndüğü gece Henry’ye tuzağını kurdu; Peru şarabıyla dolu büyük bir testi, bir ağacın gölgesinde bekleyen, çalıntı bir parayı rüşvet verdiği papaz... Henry çok yorgundu. Yola eksik mürettebatla çıkmış ve gemide kendisi çalışmıştı. Küçük, asmalarla örtülü kulübe ona hoş, dinlendirici bir yer olmuştu. Ak bir dolunay aşağıda, denizde gümüş suları sıçratıyor, toprağa mor ışıktan örtüler örtüyordu. Hurma ağaçlarının arasından tatlı, küçük bir cengel rüzgârı şarkı söyler gibi usul usul esmekteydi.</p>

  <p>Paulette şarabı getirdi, bir kupa doldurdu, ona verdi:</p>

  <p>— Paulette’i seviyor musun? diye sordu.</p>

  <p>— Ah, evet! Tanrı nasıl beni görüyorsa, ben de Paulette’i öyle seviyorum.</p>

  <p>Bir kupa daha ve gene üsteledi:</p>

  <p>— Paulette’i sevdiğinden emin misin?</p>

  <p>— Paulette benim göğsüme gümüş bir zincirle asılmış küçük bir yıldızdır.</p>

  <p>Bir kupa daha.</p>

  <p>— Yalnız Paulette’i seviyorsun, başka hiç kimseyi sevmiyorsun değil mi?</p>

  <p>— Paulette’e kavuşmak için duyduğum büyük özlemle geldim; onun hayali denizde benimle beraber yolculuk etti. —ve kolları onun küçük, altın beline sımsıkı sarıldı.—</p>

  <p>Bir kupa, bir kupa daha, bir daha; sonra kolları çözüldü ve yumrukları sıkıldı. Kız korkuyla bağırdı:</p>

  <p>— Oh! Paulette’i seviyor musun? —Çünkü Henry’nin suratı asılmış, yabancı ve soğuk bir insan oluvermişti birdenbire.</p>

  <p>Boğuk bir sesle :</p>

  <p>— Sana eski bir öyküyü anlatayım, dedi. Küçük bir çocuktum, neşeli küçük bir çocuk, ama sevgiyi bilecek kadar olgun. Bir kız vardı, —adı Elizabeth’di— ve zengin bir adamın kızıydı. Ah! çevremizdeki şu gece kadar güzeldi, ayın altındaki narin hurma ağacı kadar dingin ve güzel. Onu bir erkeğin yaşam boyu ancak bir kez tanıyabileceği bir aşkla sevmiştim. Yüreklerimiz bile sanki elele gidiyordu. Onunla birlikte, orada, gece, dağ yamacında oturarak tasarladığımız cüretli plânları nasıl da anımsıyorum. Büyük bir evde oturacaktık, sevgili çocuklarımız çevremizde büyüyecekti. Sen böyle bir sevdayı hiç bir zaman tanıyamazsın Paulette. Ah! kader! Sonu yoktu bunun. Tanrılar mutluluğu kıskançlıkla yok ederler. İyi olan hiç bir şeyin sonu gelmez. Bir hınzır gemici çetesi kıyılardan içerilere kadar sokularak beni kaçırdı. Antillerde köle olarak satacakları küçük bir çocuktum ben. Elizabeth’i yitirmek çok acı bir şeydi, yılların unutturamayacağı acı bir şey. —Paulette’in yanında sessiz sessiz ağlamaya koyuldu.</p>

  <p>Paulette ondaki bu değişiklik karşısında çok şaşırmıştı. Soluğu sakinleşinceye kadar, saçlarını ve gözlerini okşamaya koyuldu. Sonra gene, aptal bir çocuğu sorguya çeken öğretmen gibi, hemen hemen çaresiz bir sabırla yeniden başladı:</p>

  <p>— Ama, Paulette’i seviyor musun?</p>

  <p>Henry birden ayağa fırlayarak ona hain hain baktı:</p>

  <p>— Seni mi? Seni sevmek mi? Sen sadece küçük bir hayvansın! Sevimli bir küçük altın hayvan, kuşkusuz güzel, ama sadece etten yaratılmış nesne, başka bir şey değil. İnsan bir tanrıya salt büyük olduğu için tapınabilir veya genişliğinden başka hiç bir erdemi olmayan bir toprağa bağlanabilir, yahut tek serveti eti olan bir kadını sevebilir mi? Ah Paulette sende hiç ruh yok, hiç! Elizabeth’in beyaz kanatlı bir ruhu vardı. Seni seviyorum evet, ama yalnız sevilecek şeyini, vücudunu. Ama Elizabeth’i, Elizabeth’in ruhunu seviyordum.</p>

  <p>Paulette şaşırmıştı:</p>

  <p>— Ruh nedir? diye sordu. Ruhum yoksa nereden bulabilirim bir tane? Senin o hiç görmediğim ve duymadığım ruhun nerede? Eğer ruhlar gözle görülemiyor, dokunulamıyor, işitilemiyorsa sen Elizabeth’in bir ruhu olduğunu nereden biliyorsun?</p>

  <p>Henry öfkeyle bağırdı:</p>

  <p>— Sus! Sus! Yoksa ağzını tıkarım ve seni çarmıha gerdirip kırbaçlatırım. Gücünün erişemiyeceği şeylerden konuşuyorsun. Etinin dışında kalan sevdadan sen ne anlarsın ki?</p>
</body>
</html>
