<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">II</p>

  <p>Kral İkinci Charles ile John Evelyn küçük bir kitaplıkta oturuyorlardı. Ocakta yanan canlı bir ateşin titrek parıltıları raflardaki kitapların üzerinde uçuşuyordu. İki adamın yanındaki masada şişeler, bardaklar vardı. Kral:</p>

  <p>— Ona bugün öğleden sonra soyluluk ünvanı verdim, dedi. İki bin altın karşılığı bağışlandı ve soyluluk ünvanı aldı.</p>

  <p>John Evelyn mırıldandı:</p>

  <p>— Eee, iki bin altın... Belki de kimi tacirler o soylu olunca bayram ederler.</p>

  <p>— Ama sorun bu değil, John. Yirmi bin de alabilirdim. Panama’dan bir milyona yakın kazancı olmuş.</p>

  <p>— Ah, ne de olsa iki bin altın...</p>

  <p>— Bu gece buraya gelmesini buyurdum. Bu korsanların ve gemicilerin kimi zaman yinelenmeye değecek bir iki öyküsü olur. Ama onu görünce düş kırıklığına uğrayacaksınız. Hantal bir adam, evet sanırım ona yakışacak nitelik bu. İnsanda karşısına büyük bir yığın oturtulmuş izlenimi bırakıyor; ve sanki önünde görünmeyen bir kafesi varmış da onu itiyormuş gibi yürüyor.</p>

  <p>John Evelyn:</p>

  <p>— Bir unvan yaratabilirdiniz onun için, diye öğüt verdi. Bir milyonun, hiç bir girişimde bulunulmaksızın, böylece uzaklaşmasına göz yummak günah bence...</p>

  <p>Sir Henry Morgan’ın geldiği haber verildi :</p>

  <p>— Giriniz, Sir! Giriniz! —Kral, onun bir şarap bardağı tuttuğunu gördü. Henry korkmuş gibi duruyordu. Şarabı yudumladı.—</p>

  <p>Kral:</p>

  <p>— Panama’da iyi iş yapmışsınız, dedi. Sonra yakılacağına şimdi yakılması iyi olmuş, ilerde onu nasılsa yakmak zorunda kalacağımızdan hiç kuşkum yoktu.</p>

  <p>— İlk meşaleyi tutuşturduğumda ben de bunu düşünüyordum Haşmetmeap. Şu açgözlü İspanyollar tüm dünyaya egemen olmak istiyor.</p>

  <p>— Biliyor musunuz Kaptan, korsanlık bize yaradı, İspanya’ya hiç yaramadı. Ama bu kurum artık baş belâsı oluyor. Zamanımın yarısını İspanyol Sefirinden özür dilemekle geçirir oldum. Sizi Jamaica Vali Yardımcılığına atıyorum.</p>

  <p>— Haşmetmeap!</p>

  <p>— Teşekküre gerek yok! Bir atasözünün verdiği öğüde uyarak yapıyorum bunu. Bu adamların durup dururken küçük savaşlar çıkarma oyunu artık yeteri kadar uzadı.</p>

  <p>— Ama Haşmetmeap ben de korsandım. Kendi adamlarımı mı asmamı istiyorsunuz benden?</p>

  <p>— Evet, demek istediğim buydu, Sir. Onların bütün uğrak yerlerini bilen, onları sizin kadar iyi izleyip yakalayabilecek, başka kim var?</p>

  <p>— Onlar benimle birlikte çarpıştılar Haşmetmeap.</p>

  <p>— Ah, vicdan mı? Vicdanınızla istediğiniz gibi oynayabilecek güçte olduğunuzu duymuştum ben.</p>

  <p>— Vicdan değil Haşmetmeap, sadece acıma.</p>

  <p>— Acıma bir görevlide veya bir hırsızda yersiz bir duygudur. Kişi çıkarının gerektirdiğini yapabilmelidir. Bizzat siz bu iki hükmün kanıtlayıcısı oldunuz. Şimdi de bir üçüncüsünü görelim bakalım. —Kral bunları iğneleyici bir tonda söylemişti.—</p>

  <p>— Yapabilecek miyim diye düşünüyorum.</p>

  <p>John Evelyn söze karıştı:</p>

  <p>— Mademki düşünüyorsunuz, o halde yapabilirsiniz.</p>

  <p>Kralın tutumu değişti:</p>

  <p>— Gelin! İçin! dedi. Neşelenelim; belki de daha sonra şarkı dinleriz. Bize bir öykü anlatın Kaptan, anlatırken de için. Şarap güzel bir öyküyle başharfler ve yıldız işaretleri katar, gerçek bir öyküye...</p>

  <p>— Bir öykü mü Haşmetmeap?</p>

  <p>— Elbet ya. Kolonideki genelkadınlara ilişkin bir öykü, korsanlığa verilmiş küçük bir ara, çünkü kuşkum yok ki çaldığınız yalnız altın değildi. —Bir uşağa Henry’nin bardağının hep dolu bulundurulmasını işaret etti.— Panama’daki bir kadından söz edildiğini duydum, bize onu anlatın.</p>

  <p>Henry bardağım dibine dek dikti. Yüzü kızarıyordu:</p>

  <p>— Bu kadın konusunda bir söylence yaratılmış, dedi. Güzeldi ama aynı zamanda büyük bir servetin mirasçısıydı. Açık söylemeliyim ki kadından hoşlandım. Gümüş madenleri kalacaktı ona. Kocası kadın için yüz bin İspanyol altını kurtarmalık önerdi. Madenlere el koymak istiyordu. İşin içyüzü buydu. Haşmetmeap, acaba böyle bir durumda kalan kaç erkek vardır? Kadını mı yoksa yüz bini mi almalıydım?</p>

  <p>Kral koltuğunda öne doğru eğildi:</p>

  <p>— Hangisini aldınız? Çabuk söyleyin.</p>

  <p>— Panama’da bir süre kaldım. Haşmetmeapları benim yerimde olsalardı ne yaparlardı? İkisini de aldım. Daha da fazlasını aldım hattâ. Bir gün gelip de gümüş madenlerinin oğluma kalmayacağını kim bilebilir?</p>

  <p>Kral bağırdı:</p>

  <p>— Ben de tam bunu yapardım işte. Haklısınız. Tam bunu yapardım ben de. Akıllıca bir davranış bu Sir. İleri görüşlülüğünüz onuruna kadehimi kaldırıyorum Kaptan. Görüyorum ki yetenekleriniz savaştan başka konularda da belli oluyor. Dediklerine göre hiç bir çatışmada yenilmemişsiniz; ama söyleyin bana Kaptan, aşkta hiç yenilgiye uğradınız mı? Bir insanın aşkta kendisinden daha üstün biriyle karşılaşıp yenilmesi iyi bir sahne, olağanüstü bir sahne. Bunu kabul etmek tüm erkeklik içgüdülerine o kadar aykırı ki! Bir bardak daha Sir, bize yenilginizi anlatın bakalım.</p>

  <p>— Bir kadına hiç yenik düşmedim Haşmetmeap... Ama bir defasında ölüm yendi beni: öyle şeyler vardır ki insanın ruhu için son derece değerlidir ve yaşam boyunca acı çektirir. Öyküyü anlatmamı siz istediniz. Sağlığınıza Haşmetmeap.</p>

  <p>“Galler ülkesinde, dağlar arasında doğdum. Babam bir kişizadeydi. Henüz küçük bir çocuktum ki bir yaz, küçük bir Fransız prensesi hava değişikliği için dağlarımıza geldi. Maiyeti kalabalık değildi ve o çok canlı, yerinde duramayan, akıllı bir kız olduğu için bir dereceye kadar özgürlüğüne sahipti. Bir sabah ırmakta tek başına yıkanırken onunla karşılaştım. Çıplaktı ve utanç; duymuyordu. Bir saat içinde —soyunun coşkulu kanının gerektirdi gibi— kollarımda yatıyordu. Haşmetmeap tüm serüvenlerimde, gezilerimde, gördüğüm güzel kadınlarda ve ele geçirmiş olduğum kentlerde, o mutlu yaz günleri bulduğum tadı bir daha hiç bulamadım. Kaçabildiği zamanlar küçük tanrılar gibi birlikte tepelerde oynuyorduk. Ama bu yetmiyordu. Evlenmek istiyorduk. O ünvanından vazgeçecekti, gidip, Amerika’da bir yerde yerleşecektik.</p>

  <p>“Sonra sonbahar geldi. Bir gün “Beni alıp götürmeye hazırlanıyorlar, dedi, ama gitmeyeceğim.” Ertesi gün benimle buluşmaya gelmedi. Gece penceresinin altına gittiğimde bana küçük bir pusula attı: “Kapatıldım. Beni kırbaçladılar.” diye yazıyordu.</p>

  <p>“Eve gittim. Başka ne yapabilirdim ki? Onlarla, ona bekçilik eden iriyarı askerlerle mücadele edemezdim. O gecenin çok geç saatlerinde kapı yumruklandı, birisi “Bir hekim nereden bulabiliriz? diye seslendi. Çabuk! Küçük prenses kendini zehirledi.”</p>

  <p>Henry gözlerini kaldırdı. Kral alaylı alaylı gülümsüyordu. John Evelyn parmaklarıyla masada trampet çalmaktaydı.</p>

  <p>Kral:</p>

  <p>— Evet? dedi. —Kıkır kıkır gülerek— Evet?</p>

  <p>Henry inledi:</p>

  <p>— Ah, yaşlandım, yaşlandım. Yalan bu anlattığım. Kız sadece hoş bir çocuk, bir köylü kızıydı.</p>

  <p>Sendeleyerek ayağa kalkıp kapıya doğru yürüdü. Utanç yüzünü yakıyordu.</p>

  <p>— Kaptan Morgan, kendinizi unutuyorsunuz.</p>

  <p>— Kendimi... unutuyor... muyum?</p>

  <p>— Bazı küçük nezaket kuralları vardır. Bu nezaketi şahsımıza göstermeniz gerekir. Âdet budur.</p>

  <p>— Bağışlanmamı dilerim Haşmetmeap. İzninizi rica ederim. Ben, ben hastayım. —Eğilip selâm vererek odadan çıktı.</p>

  <p>— Nasıl oluyor da John, bu denli büyük bir asker, böylesine kocaman bir budala olabiliyor?</p>

  <p>— Başka türlü olabilir miydi? Büyük adamlar budala olmasaydı dünya çoktan yıkılırdı. Başka türlü olabilir miydi? Çılgınlık ve görüş çarpıklığı, büyüklüğün temelidir.</p>

  <p>— Benim görüşümün çarpık olduğunu mu demek istiyorsun?</p>

  <p>— Hayır bunu demek istemiyorum.</p>

  <p>— Öyleyse demek istiyorsun ki...</p>

  <p>— Henry Morgan konusunu sürdürmek istiyorum sadece... Morgan’ı, korsanlığa olan yeteneği büyük adam yapmış. Onun hemen büyük bir yönetici olduğunu benimsiyorsunuz, Vali Yardımcısı yapıyorsunuz. Bunda da birçoklarına benziyorsunuz. Bir adam bir şeyi kusursuz yaparsa her şeyi aynı kusursuzlukta yapması gerektiğine inanıyorsunuz. Bir insan eğer, oldukça kusursuz bir sürü mekanik araç yaratmakta başarı sağlarsa onun ordulara kumanda edebileceğini veya hükümetler yönetebileceğini de öngörüyorsunuz. Sanıyorsunuz ki iyi bir kral olduğunuz için iyi bir âşık da olmanız gerekir veya tam tersi...</p>

  <p>— Tersi mi?</p>

  <p>— Bu, şaka yollu bir benzetme sadece Haşmetmeap. Sadece biraz gülümsetmek için yapılan bir sözcük oyunu, başka bir şey değil.</p>

  <p>— Anlıyorum. Ama, ya Morgan’la budalalığı...</p>

  <p>— Elbette ki budalanın biri o Haşmetmeap, yoksa şimdi ya Gallerde toprak beller, ya da madenlerde kazma sallardı. Bir şey istiyordu ve istediğini eline geçirebilecek kadar budalaydı. Budala olduğu için istediğini elde etti... bir bakıma. Prensesi anımsayın.</p>

  <p>Kral gene gülümsüyordu:</p>

  <p>— Bir kadına doğruyu söyleyen veya bir kadın konusunda gerçeği açıklayan bir erkeğe hiç rastlamadım. Bu neden böyle John?</p>

  <p>— Belki de Haşmetmeap, eğer sağ gözünüzün altındaki o küçücük tırmık izinin nedenini açıklarsanız, anlayabilirsiniz bunu. O tırmık izi dün gece orada yoktu, açıkça anlaşılıyor ki...</p>

  <p>— Evet, evet, beceriksiz bir uşağın işi. Morgan’dan söz edelim, insanı gizliden gizliye aşağılar gibisiniz John. Bazen kendiniz bile aşağılamalarınızın farkına varmıyorsunuz. Uzun bir süre saraylarda kalmak istiyorsanız ille de vazgeçmeniz gereken bir huy bu.</p>
</body>
</html>
