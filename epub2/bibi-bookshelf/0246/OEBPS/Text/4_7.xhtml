<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">VII</p>

  <p>Henry Morgan Kabul Salonunun kapısında durmuş, sokaktan Saray’a doğru küçük bir topluluk halinde gelmekte olan İspanyol atlılarını seyrediyordu. Atlıların çevresinde korsanlar vardı. En önde haberci geliyordu ama bambaşka bir adamdı şimdi. Şapkasının tüyü ile kılıcının kını, barış simgesi olarak, beyazdı. Ardından gümüş göğüs zırhları ve yarım hardal tohumuna benzeyen miğferleriyle altı İspanyol askeri at sürüyordu. Sonuncu asker, yedeğinde, binicisi bulunmayan beyaz bir kısrak getiriyordu; Hayvanın koşumları kırmızıydı, kahverengi kayışına bir sıra küçük altın çıngırak dizilmişti. Beyaz eyer örtüsü neredeyse yere değecekti. Kısrağın ardından ağır deri çantalar taşıyan altı katır geliyordu. En arkada da altı İspanyol askeri vardı.</p>

  <p>Alay, Sarayın önünde durdu. Haberci atından atlayarak Henry Morgan’ın önünde eğildi.</p>

  <p>— Kurtarmalığı getirdim, dedi. —Kaygılı ve yorgun görünüyordu. Görevinin ağırlığı ruhuna yük olmaktaydı. Buyruğu üzerine askerler deri çantaları Kabul Salonuna taşıdılar; ancak çantalar altın ve mücevher yığınının yanına yerleştirildikten sonra adamın yüzündeki kaygı silindi :</p>

  <p>— Ah, dedi. Çok şükür. Başlı başına bir hazine bu. Yirmi bin İspanyol altını, gelirken bir tanesini bile yitirmedik. Senyor. —Ayağındaki tozları kamçısıyla bir vuruşta süpürdü— Acaba adamlarıma susuzluklarını giderecek bir şey bulabilirler mi, Senyor; sözgelimi şarap?...</p>

  <p>— Evet, evet. — Henry adamlarından birine işaret etti. — Bu adamlara yiyecek içecek verilsin. Canınızı seviyorsanız onlara iyi davranın.</p>

  <p>Sonra kurtarmalığı saymak üzere çantalara doğru gitti. Yerde, pırıl pırıl altın liralardan küçük kulecikler yapıyor ve her kuleyi bir yana itiyordu. Para parlak şey, diye düşündü. Daha çekici biçimde de yapılamazdı. Bir dörtgen veya bir elips bu etkiyi yaratamazdı. Para gerçekte, paradan da daha değerliydi. Bir kuleyi devirdi sonra yeniden kurdu. Para öyle kesin öyle gerçek bir şeydi ki. İnsan parayı işleme koyunca neler olacağını önceden biliyordu; hiç olmazsa kestiriyordu. Bu noktadan sonra artık neler başarabildiğinin önemi yoktu. İnsan, parayla şarap satın alabileceğini bilirdi. Şarabı alırdı. Eğer şarapçının yazmanı, efendisini, para yüzünden öldürürse bu bir talihsizlik olurdu, belki de Yazgı’nın veya buna benzer bir şeyin işi olurdu bu; ama insan gene de şarabım içerdi ya.</p>

  <p>Tüm bu altın tabak çanak yığını, bu haçlar, şamdanlar, inci işlemeli giysiler de, bunlar gibi paraya dönüşecekti. Şu altın ve gümüş çubuklar yuvarlak pullar olarak kesilecek, her pula bir resim basılacaktı. Resim, resimden de öte bir şey olacaktı. Bir azizenin öpücüğü gibi, pula güç kazandıracaktı; ona kişilik ve anlaşılmaz, çekici bir ruh verecekti. Paraları birbirine karıştırıp yığdıktan sonra gene, sabırla, kuleler kurmaya koyuldu. Kudüs’e yetecek kadar kule...</p>

  <p>Ysobel avludan gelmiş, yanında duruyordu:</p>

  <p>— Ne çok para! dedi. Benim kurtarmalığım mı bu?</p>

  <p>— Evet, sizi satın alan altın.</p>

  <p>— Ama ne çok! Bunca paraya değer miyim, ne dersiniz?</p>

  <p>— Kocanız için değersiniz. Sizin için verdi bu parayı.— On kuleyi yanyana dizdi. —</p>

  <p>— Ya sizce ne kadar ederim?’ Şu altınlardan kaç tane?</p>

  <p>— Bence de bu kadar değerli olmalısınız, çünkü ederinizi biçen benim.</p>

  <p>— Suda iyi seker bunlar, değil mi? Ne güzel seker! Biliyor musunuz, kolumu kıvırıp bir oğlan çocuğu gibi, taş sektiririm ben.</p>

  <p>— Çok becerikli olduğunuz söyleniyordu.</p>

  <p>— Ama gerçekten bu kadar çok para eder miyim?</p>

  <p>— Para burada ve siz gideceksiniz. Sizi satın aldı. Bir şey, karşılığında ödenen paranın değerinde olmalı, yoksa ticaret yapılamazdı.</p>

  <p>— İyi bir şey bu. İnsanın, ederini altın lira olarak bilmesi avutucu bir şey. Sizin, ederiniz konusunda bir fikriniz var mı Kaptan?</p>

  <p>Henry Morgan: ,</p>

  <p>— Eğer yakalanacak olsam ve benim için kurtarmalık isteseler, tek bakır metelik bile etmem, dedi. Şu benim köpekler gülüp omuz silkerler. Yeni bir kaptan yükselip başlarına geçer; ben de beni yakalayanların elinde oyuncak olurum; bunun ne olduğunu da tahmin edebiliyorum. Şu son birkaç gündür kendimi yeniden değerlendirip duruyorum. Tarihçiler için bir değerim olabilir; çünkü birkaç şey yıktım. Katedralinizi yapan adam daha şimdiden unutulmuş, ama onu yakan ben, daha yüz yıl kadar anımsanabilirim. Bu da insanlık konusunda bir fikir veriyor değil mi?</p>

  <p>Kadın üsteledi:</p>

  <p>— Ama bende bu kadar altına değecek ne var? Kollarım mı dersiniz? Saçlarım mı? Yoksa kocamın gururunun somutlaşmış biçimi oluşum mu?</p>

  <p>— Bilmiyorum. Kendimi yeniden değerlendirdiğim zaman, kişilerin ve duyguların yarattığı ekonomik sistem de altüst oldu. Bugün kurtarmalık isteseydim belki de size gurur verecek bir tutar olmazdı bu.</p>

  <p>— Benden çok mu iğreniyorsunuz, Kaptan Morgan?</p>

  <p>— Hayır, iğrenmiyorum; ama siz benim gök kubbemin, sonunda sadece bir göktaşı olduğunu kanıtlayan yıldızlardan birisiniz.</p>

  <p>— Bu pek nazik bir söz değil. Birkaç gün önceki konuşmanızdan oldukça başka. — Sesinde kırgınlık vardı.</p>

  <p>— Hayır, nazik değil. Sanırım bundan sonra yalnız para ve yükselmek için nazik olacağım. Şimdiye dek ise saf, temiz, güzel görünen şeylere karşı nazik olmaya çalıştım. Evvelce de kendime karşı dürüsttüm, şimdi de dürüstüm. Bu iki çeşit dürüstlük birbirinin tamamen karşıtıdır.</p>

  <p>— Çok acısınız.</p>

  <p>— Hayır, acı bile değilim. Bende bunu besleyen şeyi yitireli çok oldu.</p>

  <p>Kadın yumuşak ve dalgın bir sesle:</p>

  <p>— Artık gidiyorum, dedi. Bana benim için söyleyeceğiniz başka bir şey, benden isteyeceğiniz bir şey yok mu?</p>

  <p>— Hayır, hiç bir şey yok, karşılığını verdi Henry. Sonra yine paraları dizmeye koyuldu.</p>

  <p>Haberci sokaktan girdi. Çok içmişti; görevinin ağırlığının üzerinden alınması onu neşelendirmişti. Ysolbel’le Henry Morgan’ı eğilerek ve dengesini yitirmemeye çalışarak selâmladı.</p>

  <p>Yüksek sesle:</p>

  <p>— Artık gitmeliyiz Senyor, dedi, yolumuz uzun.</p>

  <p>Ysobel’i beyaz kısrağa kadar götürüp eyere yerleşmesine yardım etti. Sonra bir işaretiyle alay yola koyuldu. Hareket ederlerken Ysobel bir kere dönüp arkasına baktı. Henry Morgan’ın huyundan bir şeyler almış gibiydi; dudaklarında şaşkın bir gülümseme vardı. Hemen sonra başını kısrağının boynuna eğdi; kısrağın yelesini dikkatle incelemeye koyuldu.</p>

  <p>Haberci kapıda Henry’nin yanında kalmıştı. Kıvrak atlıların sallanarak uzaklaşmasını yan yana seyrettiler; güneş askerlerin zırhları üzerinde parlıyordu. Ak kısrak, atlıların ortasında gümüş bir tabaktaki inci gibi durmaktaydı.</p>

  <p>Haberci elini Henry’nin omzuna koydu. Sarhoş sarhoş:</p>

  <p>— Biz sorumluluk taşıyan adamlar birbirimizi anlamasını biliriz, dedi. Sır saklayan çocuklar değiliz. Erkeğiz, yiğit ve güçlü erkekler. Birbirimize içimizi açabiliriz. İsterseniz yüreğinizdekini bana söyleyebilirsiniz. Senyor.</p>

  <p>Henry omzundaki eli silkti, sert bir sesle:</p>

  <p>— Size söyleyecek hiç bir şeyim yok benim, dedi.</p>

  <p>— Pekâlâ öyleyse ben size bir şey söyleyeyim. Herhalde, bu kadının kocasının kurtarmalık olarak neden bu kadar büyük bir parayı ödediğini merak ediyorsunuz. Sadece güzel bir kadın, diyorsunuz. Çok daha ucuza hattâ bir iki altına elde edilecek birçok kadın var. Kocası budalanın tekiymiş, diye düşünüyorsunuz. Ama efendim için böyle düşünmenize göz yumamam. Budala değildir o. İşin aslını söyleyeyim size. Kadının dedesi hâlâ yaşıyor. Peru’da on tane gümüş madeniyle oldukça büyük, verimli toprakların sahibi. Mirasçı da Dona Ysobel. Eğer öldürülecek veya kaçırılacak olursa, — tabii anlıyorsunuz Senyor, — Hoop! Hazine doğru Kralın cebine!— Zekâsının inceliğine, mantığının doğruluğuna güldü. — Birbirimizi anlıyoruz, Senyor. Bizimkiler yumuşacık çocuk başları değil. On gümüş madeni karşılığında yirmi bin altının üstünde durmaya değmez. Ah, evet; biz birbirimizi anlıyoruz, biz, sorumluluk taşıyan erkekler...</p>

  <p>Eyerine oturdu ve gülerek uzaklaştı. Henry Morgan onun dalgalanarak ilerleyen atlılara yetiştiğini gördü; şimdi gümüş tabakta bir inciyle bir yakut yan yana gelmişti.</p>

  <p>Kaptan Morgan hazinenin başına döndü. Yere oturup paraları eline aldı. “Tüm özellikler içinde en insancıl olanı, dirençsizlik” diye düşündü. “Bunu öğrenmek bir insan için büyük bir darbe oluyor; hemen hemen insanlığını algılaması kadar büyük bir darbe. Ve niçin bunu en son öğreniyoruz sanki? Yaşamın tüm tantanalı aptallığı, deli saçmalığı içinde hiç olmazsa kendimi kendime iyice demirlemiş buluyorum. Ötekilerin duraksamaları ne olursa olsun, kendimi müthiş dirençli sanıyordum. Ama şimdi, dolaşık bir ipi sürüklüyorum; çapam yitmiş. İp kesildi mi, yoksa sadece aşındı mı bilmiyorum; ama çapam gitmiş. Ben de demir bulunmayan bir adanın çevresinde dönüyor, dönüyorum gemimle.” Altınları parmaklarının arasından akıttı. “Ama belki de yeni bir çapa bulmak için gereken demir burada” diye düşündü. “Sert ve ağır bu da. Değeri ekonomik dalgalanmalarda değişebilir ama hiç olmazsa bir amacı var, yalnız bir amacı. Tam bir güvenlik veriyor. Evet, belki de tek gerçek çapa, bir adamın güvenebileceği tek şey budur. Kancaları rahatlığa da, güvenliğe de sıkı sıkı takılıyor. Garip şey, ben de bu ikisini çok, pek çok istiyorum, içimde bunlara karşı büyük bir açlık duyuyorum.”</p>

  <p>İçinden bir ses karşı çıktı: “Ama bu altında öteki adamların da payı var.”</p>

  <p>“Hayır, sevgili vicdanım, artık oyun bitti. Yeni bir gözlük taktım; daha doğrusu, gözlük, çıkmayacak biçimde takıldı; yaşantımı, bu yeni camlardan gördüğüm dünyaya göre düzenlemem gerekiyor. Dürüstlüğün, apaçık dürüstlüğün insanı daha yüksek, daha değerli bir cürüme çıkaran merdiven olabileceğini anlıyorum; doğruluk ise daha ince bir gizliliğe gitme aracı... Hayır bu adamların zorla alabilecekleri hiç bir hakkı yok. Bu adamlar düşünülmeye değmeyecek kadar başkalarının haklarını çiğnediler.” Bu düşünce üzerinde sevinçle durdu. “Mademki çalışıyorlar; onların çaldıkları da çalınacak.”</p>

  <p>“Ama kaçamakla ve vicdanımı susturmakla ilgim kalmadı demiştim. Artık hak, mantık, yargılama veya vicdanla ne işim var? Bu parayı istiyorum. Güvenlik, rahatlık istiyorum ve elimde ikisini de alabilecek güç var. Bu, gençlik ideali olmayabilir, ama sanıyorum ki başlangıçtan beri dünyada uygulanagelmiş şeylerdir bunlar da. Belki de dünyayı gençlerin yönetmemesi iyi olmuştur. Ve zaten” dedi “bu budala herifler paraya hiç de değmezler. Dönüşte nasıl olsa onu genelevlerde avuç avuç saçacaklar.”</p>
</body>
</html>
