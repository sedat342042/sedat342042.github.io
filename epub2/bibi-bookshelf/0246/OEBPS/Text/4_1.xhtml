<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">I</p>

  <p>Korsanlar yağma edilmiş Maracaibo’dan aldıklarını avuç avuç çevreye saçarken Henry Morgan yeni saldırılarını düzenleme işine kendini vermişti. Bu iş o zamana dek hiç toplanmamış sayıda savaşçı gerektirecekti. Kaptan Morgan’ın habercileri Karayipler denizinin dört yönüne yayıldı. Haber, Plymouth’a ve Nieuw Amsterdam’a değin gitti. İnsanların maymunlar gibi yaşadıkları ormanlık adalara bile büyük yağmaya katılma çağrısı ulaştı.</p>

  <p>Haberde şöyle deniyordu:</p>

  <p>— Eğer başarırsak herkes zengin olacak. Bu, “Kardeşlik”in indirdiği darbelerin en etkilisi olacak. İspanya’nın kalbine korku salacağız. Ekim ayında donanmamız Tortuga’nın güneyinde toplanacak...</p>

  <p>Çok geçmeden buluşma yerine gemiler ve adamlar akın akın gelmeye başladı: beyaz yelkenleri ve oymalı pruvalarıyla yeni tekneler, pirinçten topları her yanından domuz kılı gibi fışkıran gemiler, diplerindeki yosun yüzünden kütük gibi ağır ağır gidebilen eski, küçük tekneler; şalupalar, uzun kanolar, ve dibi yassı kayıklar... Sallar bile örülmüş hurma yapraklarından yelkenleriyle toplanma yerine geliyordu.</p>

  <p>Ya adamlar? Tortuga’nın tüm o yaygaracı “Kardeşlik” üyeleri; Goaves’lu yaşlı, kaşarlanmış korsanlar; Fransızlar, Hollanda’lılar, İngilizler, Portekiz’liler, tüm dünyanın serserileri, savaşa hazırlanmaktaydı. İspanyollardan kaçmış köleler efendilerinin kanına susamış olarak bu sefere katılmak için kanolara doluşup geliyorlardı. Karayipliler, zenciler ve sıtmaya tutulmuş beyazlardı bu köleler. Küçük avcı toplulukları ormanlık adaların kumsallarında boy gösteriyor, Tortuga’nın güneyine gitmek için gemilere biniyordu.</p>

  <p>Büyük gemiler arasında, önceki savaşlarda ele geçirilmiş yüksek fırkateynler ve kalyonlar vardı. Yola çıkma zamanı geldiğinde Kaptan Morgan’ın komutasına otuz yedi gemi ve gemicilerle çocuklardan başka iki bin savaşçı girmişti. Gemilerin içinde New England’dan gelme üç ince, temiz şalupa göze çarpıyordu. Bunlar savaş değil, ticaret için gelmişlerdi: vurguna karşı barut, altına karşı viski... Barut ve viski en büyük iki saldırı silâhıydı. Bu Plymouth’lular eski, işe yaramaz gemileri de demirleri, ipleri için satın alıyorlardı.</p>

  <p>Kaptan Morgan sığır avlamaları için ormanlara avcılar, tahıl çalmaları için anakaraya gemiler göndermişti. Hepsi döndüğünde yolculuk için gereken yiyecek toplanmış bulunuyordu.</p>

  <p>Vurgun çağrısına koşmuş bu binbir dil konuşan kalabalığın içinde Coeur de Gris ile Henry Morgan’dan başka kimse nerenin ele geçirileceğini bilmiyordu. Yolculuğun nereye olduğu, sonunda kiminle çarpışılacağı konusunda hiç kimsenin en ufak bir bilgisi yoktu. Gözüpek hırsızlar ordusu Morgan’ın ününe güvenerek koşmuş, onun sınırsız yağma sözüne gözü kapalı inanmıştı.</p>

  <p>Henry Morgan, hedefi söylemek yürekliliğini bulamamıştı. Morgan adı ne kadar etkin olursa olsun, korsanlar gene de alınması bu derece olanaksız bir kentin adını duyunca vazgeçerlerdi. Panama’yı düşünecek zaman kendilerine verilecek olursa korkudan çil yavrusu gibi dağılır, geldikleri yerlere dönerlerdi; yarım yüzyılı aşkın bir zamandan beri, yaşadıkları adalarda Altın Kupa’nın gücü ve savunma durumu konusunda öyküler anlatılır dururdu. Panama bulutlar üzerinde bir kent, tekin olmayan, yarı tanrısal bir yerdi, yıldırımlarla silâhlıydı. Kuşkusuz sokaklarının altın kaldırım taşlarıyla döşenmiş, kimi kilise pencerelerinin tek parça zümrütten yapılmış olduğuna inananlar da yok değildi. Eğer karşılaşılacak tehlikeleri düşünmeye zaman bulmazlarsa bu söylenceler onları Panama’ya çekebilirdi.</p>

  <p>Gemiler kalafatlanıp kazındığı, tüm yelkenler onarıldığı, toplar temizlenip denendiği, ambarlar yiyecekle tıkabasa doldurulduğu zaman Henry Morgan, anlaşmayı imzalamak ve donanmayı kumandanlara bölüştürmek üzere kaptanlarını toplantıya çağırdı.</p>

  <p>Sefere gemi getirmiş otuz kaptan, Amiral’in meşe kaplamalı kamarasında toplandı. Kaptan Morgan’ın fırkateyni ince, çok güzel bir İspanyol savaş gemisiydi. Korsanların eline düşmeden önce bir Dük’ün kumandasında bulunuyordu. Kamara tavana doğru duvarları hafifçe içeri dönük, meşe kaplamalı geniş bir salona benziyordu. Tavanda boydan boya zarif, ince yaprak resimleri oyulmuş kirişler vardı. Bir duvara İspanya arması işlenmişti ama bir hançer armayı kazımış, hemen hemen görünmez hale getirmişti.</p>

  <p>Kaptan Morgan, anlaşılmaz bir biçimde oyulmuş aslan ayaklı geniş bir masanın başına geçmiş, donanmasının ve ordusunun otuz kumandanı çevresinde taburelere oturmuştu. Konuşmasını sabırsızlıkla bekliyorlardı. Bunların arasında gözleri Püritanizm ateşiyle yanan kısa boylu, ciddi Kaptan Sawkins vardı. İşlediği cinayetleri Kutsal Kitapla yasal gösterir, başarılı her vurgundan sonra bir top arabasında şükran duaları ederdi.</p>

  <p>Artık yaşlı bir adam olan Grippo da orada, önemsiz günahlarının yükü altında çökmüş, oturuyordu. Sonunda Tanrısını, aldatılabilir, sabırlı bir bekçi olarak görmeye başlamıştı. Son günlerde toptan bir günah çıkarıp ana dinine dönmekle günahlarından kurtulacağı kanısına varmıştı. Günah çıkarttığı papaza sus payı olarak götürebileceği altın şamdanı bir vurgunla sağladıktan sonra, niyeti de buydu.</p>

  <p>Holbert ile Tegna, Sullivan ile Meyther Kaptan da, Morgan’ın çevresindeki taburelere yerleşmişlerdi Karanlık bir köşede tüm “Kardeşlik”in birbirinden ayrılmaz bildiği iki kaptan oturuyordu. Bunlara “Burgonya’lı” ve “öteki Burgonya’lı” denirdi. Birincisi kırmızı, yusyuvarlak suratlı şişman bir adamdı. Sinirli ve çabuk heyecanlanır bir tipti. Başkalarının en küçük biçimde dikkatini çekmek, onu utandırırdı. Yüzüne bakılarak konuşulduğu zaman kızarır ve telâşla altında gizlenebileceği bir şey arayan bir böceğe benzerdi. Arkadaşı “öteki Burgonya’lı” onun koruyucusu, yol göstericisiydi. Öteki Burgonya’lı daha uzun, sol kolu dirseğinden kopmuş olmasına karşın, daha sağlam yapılıydı. Her zaman birlikte gezer, birlikte otururlardı. Çok az konuşurlardı ama hep Öteki Burgonya’lının sağlam kolu koruyucu bir tavırla şişko arkadaşının omuzlarını sarmış olurdu.</p>

  <p>Kaptan Morgan sesinin haşin ve soğuk çıkmasına dikkat ediyordu. Maddeleri okurken derin bir sessizlik vardı çevrede. Bir gemi getirmiş olan kimse şu kadar kira alabilecekti; gereçleriyle gelmiş bir marangoza şu kadar ücret ödenecekti; ölenlerin yakınları için şu kadar para ayrılacaktı. Sonra sıra, düşmanı ilk görecek olana, bir İspanyolu ilk öldürecek olana; kente ilk girecek olana verilecek ödüllere geldi. Maddeler bitmişti.</p>

  <p>Kaptan Morgan:</p>

  <p>— Şimdi imzalayın, deyince adamlar masanın başına üşüşüp isimlerini yazdılar veya çarpı koydular.</p>

  <p>Herkes yeniden oturunca Sawkins söz aldı:</p>

  <p>— Ödüller her zaman verilegelen ödüllerin dört katı. Neden böyle?</p>

  <p>Sawkins deneyimlerine dayanarak, savurganlıktan tiksinirdi.</p>

  <p>Henry Morgan sakin sakin :</p>

  <p>— Adamlar yürekliliğe gerek duyacaklar, dedi. Dürtülmeye gerek duyacaklar, çünkü Panama’ya gidiyoruz.</p>

  <p>— Panama’ya mı?</p>

  <p>Bu ses hemen hemen bir inilti halinde çıkmıştı.</p>

  <p>— Evet, Panama’ya. Maddeleri imzalamış bulunuyorsunuz. Kaçakları asarım. Adamlarınızın moralini pekiştirin. Panama’nın zenginliği konusunda onları susturmaya yetecek kadar bilginiz vardır. Ben de, yeneceğimize inanacak kadar, karşılaşılacak tehlikeleri iyi biliyorum.</p>

  <p>Sawkins:</p>

  <p>— Ama; Panama... diye söze başladı.</p>

  <p>Kaptan Morgan:</p>

  <p>— Kaçakları asarım, diyerek kamaradan çıktı. Coeur de Gris konuşulanları dinlemek için kaldı. Adamların ne düşündüklerini kaptana haber verecekti.</p>

  <p>Uzun bir sessizlik oldu. Her biri Panama konusunda duyduklarını anımsamaya çalışıyordu. Sonunda Sawkins:</p>

  <p>— Çok tehlikeli, dedi. Tehlikeli ama inanılmayacak kadar para getirecek bir sefer. Kaptan da kentin plânını ve savaşın tüm tehlikelerini bildiğine and içiyor.</p>

  <p>Bu sözler birdenbire herkesin içini rahatlattı, güven havası estirdi. Mademki Kaptan Morgan biliyordu, o halde korkulacak hiç bir şey yoktu. Morgan yanılmazdı. Oda sinirli, telâşlı konuşmalarla doldu:</p>

  <p>— Para mı? Bastıkları yerler paraymış. Duymuştum ki Katedral...</p>

  <p>— Ama cengelden geçilmesi olanaksızdır.</p>

  <p>— Panama’da çok iyi şarap var. Oradan gelme şaraptan tatmıştım ben.</p>

  <p>Ansızın hepsi Kızıl Azize’yi düşünmeye başladılar.</p>

  <p>— Gerçekten, o kadın da orada, La Santa Roja...</p>

  <p>— Evet, doğru. Orada. Sence kim elde edecek onu?</p>

  <p>— Kaptan kadınlarla ilgilenecek bir adam değil, asla. Sanırım ki kadını şu Coeur de Gris alacaktır. İçimizde en gözde olan o.</p>

  <p>— Doğru. Coeur de Gris de kıskanç bir adamın hançeriyle ölmeye hükümlü öyleyse. Onu öldürmekten çekinmem, ben öldürmesem de başkası öldürecek nasılsa. Hayır, hayır benim hançerimle ölmeli.</p>

  <p>— Böyle bir kadım elde edip de ne yaparsın? Öyle sanıyorum ki insanı sonunda ipin ucunda sallandırır.</p>

  <p>— Şey, doğrusunu söylemek gerekirse ben her zaman o tombul İspanyol altınlarını en iyi saldırı aracı saymışımdır. Öyle pırıl pırıl parlarlar ki!</p>

  <p>— Hayır, hayır. Bak, dinle. Kadınların hemen hepsi namusları karşılığında, elmaslarını geri alırlar. İkincileri elde ettikten sonra birincileri ele geçirmek hiç de zor değil.</p>

  <p>— İhtiyar Tek-Kollu ne diyor buna, “Öteki Burgonyalı?” Hey! Kızıl Azize’yi şu şişko arkadaşın için ele geçirmeye çalışacak mısın sen de?</p>

  <p>“Öteki Burgonyalı” eğilerek selâm verdi :</p>

  <p>— Hiç gerek kalmayacak buna. Dostum son derece beceriklidir. Durun size bir öykü anlatayım.</p>

  <p>Burgonya’lıya döndü :</p>

  <p>— İznin var mı, Emil?</p>

  <p>Burgonyalı utancından duvarı yarıp silinmek ister gibiydi ama gene de başıyla evet diyebildi.</p>

  <p>“Öteki Burgonyalı” söze başladı:</p>

  <p>— Şu halde baylara öyküyü anlatayım. Burgonya’da dört arkadaş vardı; üçü sanat eserlerinden biraz para kazanabiliyordu, dördüncüsü ise servet sahibiydi. Burgonya’da bir de güzel kız vardı; güzel, kusursuz, gerçek bir Circe<a href="../Text/dipnot.xhtml#Footnote0004" id="Feedback0004"><sup class="dipnot_sayi">[4]</sup></a>. Ülkenin en güzel kızı. Dört arkadaş da bu tatlı, eşsiz kıza tutuldular.</p>

  <p>“Her biri kendisi için son derece değerli bir şeyi kıza armağan etti. Birincisi ruhunu bir şiire sararak ayaklarının dibine serdi. İkincisi onun adına bir parça besteledi. Ve ben, yani üçüncüsü demek istiyorum gül yüzünün resmini yaptım. Böylece biz sanatçılar birbirimizle tam bir dostluk çerçevesi içinde kız uğruna yarışmaya giriştik. Ama dördüncü, gerçek sanatçı olandı. Sakindi, inceydi. Yaman bir oyuncuymuş da! Kızı olağanüstü bir davranışla kazandı. Elini açtı, orada, avucunun içinde insana gülen pembe bir inci yatıyordu. Evlendiler.</p>

  <p>“Düğünden hemen sonra Delphine, kimsenin aklına bile gelmeyen erdemlere sahip olduğunu kanıtladı. Sadece kusursuz bir eş örneği olmakla kalmadı; kocasının arkadaşlarının —birinin değil, üçünün de— dikkatli ve ateşli metresi oldu. Ve Emil, yani koca, aldırış etmedi. Arkadaşlarını seviyordu. Neden olmasın? Onlar yoksuldu, ama dostlarıydı.</p>

  <p>“Kamuoyu kadar kör, budala bir güç var mıdır? Bu kez kamuoyundan iki ölüm ve bir sürgün cezası çıktı. Şu Kamuoyu dedikleri dokuz başlı canavar, bunu nasıl yaptı, düşünebilir misiniz? Emil’i üç arkadaşına da meydan okumaya zorladı. Eğer Emil’in, kılıcının ucunu kan içinde bırakmak gibi pek kötü bir alışkanlığı olmasaydı gene de durum bir öpüşmeyle, bir kucaklaşmayla, “onurum kurtuldu, ya, dostum” sözüyle kapanabilirdi. Adamların ikisi öldü, ben de kolumu yitirdim.</p>

  <p>“İşte burada gene Kamuoyu işe karışıyor; şaşkın, güçlü bir öküz gibi... Düelloyu kaçınılmaz yaptığı gibi kazananı da Fransa’dan ayrılmaya zorladı, işte Emil, yanımda... Tutkun, silâhşor, sanatçı ve toprak sahibi... Kamuoyu! Ama bu güce karşı duyduğum kin, beni öykümden uzaklaştırdı. Size söylemek istediğim şu ki, Emil hiç bir hoşgörü hiç bir acıma beklemiyor. Biliyorum, görünüşüne bakılacak olursa ruhuyla bir aç karınca sürüsüne şölen çekmiş sanılabilir; ama hele önüne göz kamaştırıcı bir güzel çıkmaya görsün, hele şu gözlerde Kızıl Azize bir yankılansın! O zaman siz de gözünüzle görecek, ne demek istediğimi hatırlayacaksınız. Sakindir, incedir; bir sanatkârdır o. Başka erkeklerin “Erkeklik! Kuvvet! Zorbalık!” diye bağrıştıkları yerde Emil bir aşk iksiri olarak cebinde sadece pembe bir inci taşır.</p>
</body>
</html>
