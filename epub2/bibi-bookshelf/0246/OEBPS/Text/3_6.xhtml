<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">VI</p>

  <p>Kambriya’ya ilkbahar geldi; bu, Henry’nin gidişinden sonra, Antiller’den ve Afrika’nın kuru, sıcak yüreğinden taşıp gelen on beşinci ilkbahardı. Yaşlı Robert, ilkbaharı tropik ülkelerden oğlunun göndermiş olduğunu düşünmekten hoşlanıyor ve anlaşılmaz şey, sonra buna inanmaya başlıyordu. Tepeler yeşil bir kürkle örtülmekteydi; ağaçlar yeni, kırılgan yapraklarını rüzgârda dener gibiydi.</p>

  <p>Yaşlı Robert’in yüzüne daha donuk bir ifade gelmişti. Ağzının çevresine eski, kaygılı, donup kalmış gibi bir gülümseme, gülümsemeden çok yüz ekşitmeye benzer bir şey yerleşmişti. Yıllar ona kollarında hiç bir şey getirmeyen yapayalnız, verimsiz yıllar olmuştu. Gwenliana’nın sözlerinin anlamını biliyordu artık, yaşlılık gerçekten insana soğuk, huzursuz bekleyişten başka hiç bir şey getirmiyordu; hiçbir kesinlikle hayal edilemeyen bir durumu bekleyiş, durgun bir bekleyiş... Belki de Henry’nin ona döneceği zamanı bekliyordu. Ama bu, pek olası değildi. Henry’yi yeniden görmek istediğinden bile artık pek emin değildi. Huzursuzluk verici, sıkıcı bir karşılaşma olurdu bu. İnsan kocayınca, huzur kaçırıcı şeylerden iğrenir.</p>

  <p>Uzun bir süre kendi kendine sormuştu: “Henry şimdi ne yapıyor acaba? Neler görüyor şimdi?” Sonra çocuk yavaş yavaş solmuş, eski kitaplardaki insanlar gibi olmuştu, pek gerçek olmamakla beraber, gene de anımsanacak kadar gerçek. Ama Robert bu soyut kişiyi, arasıra belirsiz söylentiler işittiği oğlunu sık sık düşünüyordu.</p>

  <p>Robert, güzel bir ilkbahar sabahı uyanır uyanmaz kendi kendine :</p>

  <p>“Bugün çıkıp Merlin’i göreceğim,” dedi. “Şu kocamışın yılların artan baskısı altında yaşamayı sürdürmesi çok inanılmaz bir şey. Artık yüz yaşını geçmiş olmalı. Gövdesi ince bir süpürge sanki. Ancak eskiden gövde olan şeyin bir kalıntısından ibaret. Ama söylediklerinden bir anlam çıkartmak güç olan William “Sesi yine altın gibi...” diyor, “Altın gibi ve güçlü”. Yine, Londra’da olsa hiç kimsenin dayanamayacağı kadar saçma sapan şeyler söylüyormuş. Şu yol işçisinin tüm yaşamının, Londra’da geçirdiği topu topu dört güne, bir kedi yavrusu gibi sarılmış olması çok şaşırtıcı bir şey. Ama Merlin’e gitmeliyim. Bir daha gitmek olanağı bulacağım pek belli değil çünkü.”</p>

  <p>Dik, kayalık yol onun için büyük bir işkenceydi; bacaklarının güçlü, ciğerlerinin körük gibi yorulmak bilmez olduğu günleri anımsadığından, bu işkence daha da artıyordu. Bir zamanlar dağ yarışında herkesten önde giderdi, ama şimdi biraz tırmanıyor, sonra bir taşın üzerine oturup dinleniyor, yeniden yola koyuluyordu; yarığın içine ve kayalığın yamacına doğru çıkıyordu. Kayalığın tepesine vardığında öğle olmuştu.</p>

  <p>Kapıyı çalmasına sıra kalmadan Merlin onu karşıladı. Duvarlarda asılı harpleriyle mızrak başları ne kadar değişmişse Merlin de o kadar değişmişti. Sanki yaşamı bir giysi gibi çıkartıp atmıştı üzerinden. Robert’i hiç şaşkınlık belirtisi göstermeksizin karşıladı. Sanki bin yıl öncesinden, bu ziyaretin olacağını biliyordu.</p>

  <p>— Sen yukarı çıkmayalı çok oldu Robert, ben inmeyeli de çok oldu.</p>

  <p>Harpler “oldu, oldu” diye şarkı söyledi. Merlin tellerin dilini konuşuyor, onlar da uzakta, yüce dağ topluluğu içinde bulunan bir koro gibi karşılık veriyordu.</p>

  <p>— Ama bugün sana tırmanan, yaşlı bir adamdır, Merlin. Yol, savaşılması gereken acımasız bir düşman kadar kötü. Sense daha yaşlanmış görünmüyorsun. Ne zaman öleceğini merak ediyorum. Yıllar da bu sorunu seninle tartışmıyor mu?</p>

  <p>— Şey, doğruyu söylemek gerekirse Robert, bu sık sık aklıma geldi, ama her defasında da düşünülecek pek çok şey vardı. Ölmeye zaman kalmadı, ölürsem bir daha düşünmek olanağını bulamam belki.</p>

  <p>“Çünkü burada, yukarıda Robert, vâdi adamlarının inanç adını verdikleri o sinsi umut kuşku götürür bir şeye dönüşüyor. Ah, eğer benim de çevremde bir sürü inanç bulunsaydı, hepsi de durup dinlenmeden “Hakbilir, iyi bir Tanrı vardır; mutlaka ölümden sonra da yaşayacağız” İlâhisini söyleseydi belki de gelecekteki yaşam için hazırlık yapardım. Gel gör ki burada, bu, göğe çıkan yolun ortasında ölümün düşüncelerimi yarıda kesmesinden korkuyorum. Dağlar insanın iç acıları için bir çeşit ağrı dindirici merhem etkisi yapar. İnsan onların arasında güler; ağladığından çok daha sık güler.</p>

  <p>Robert:</p>

  <p>— Biliyor musun, dedi. — Annem, ihtiyar Gwenliana ölümünden önce son ve inanılmaz bir kehanette bulundu: “Bu gece dünyanın sonu geliyor” dedi, “artık üzerinde yürünecek bir yeryüzü kalmayacak”.</p>

  <p>— Robert, sanırım ki doğru söylemiş, öbür kehanetleri ne olursa olsun, ölürken söylediği son sözlerinin gerçek olduğuna inanıyorum. Bu kemirici düşünce bazen beni de yoklar, onun yüzünden ölümden korkarım, pek çok korkarım. Eğer yaşamamla sana can veriyorsam, çayırlara, ağaçlara, ve bütün yeşil dünyaya canlılık veriyorsam hepsini tebeşirle çizilmiş bir resmi siler gibi silmek, çok kötü şey olmalı. Ölmemeliyim, daha bir süre ölmemeliyim.</p>

  <p>“Ama bu uğursuz şeyleri bir yana bırakalım. İnsanı güldürecek şeyler değil bunlar. Sen, Robert insanların vâdisinde çok fazla yaşadın. Dudakların gülüyor ama yüreğinde hiç kıvanç yok. Öyle sanıyorum ki dudakların bir tuzağı örten çalılar gibi, acını Tanrı’dan saklamak için gülümsüyor. Bir kez tüm ruhunla gülmeye kalkıştın ama, taşlamacının yaptığı alışverişi yapamadın, kendinle biraz alay etmek karşılığında başkalarına çok çok gülebilmek ayrıcalığını satın alamadın.”</p>

  <p>— Yenildiğimi biliyorum Merlin, bunun başka türlü olamayacağını da anlıyorum. Zafer veya talih ya da ne dersen de, tıpkı bebeğin dişlerinin dişetleri altında saklı oluşu gibi, seçilmiş birkaç kişide bulunuyor. Son yıllarımda bu Tanrı bana sert, hesaplı bir oyun oynadı. Hatta hile yaptığını sandığım anlar bile oldu.</p>

  <p>Merlin ağır ağır konuştu :</p>

  <p>— Bir defasında ben de keçi ayaklı, genç, sevgili bir tanrıya karşı kumar oynadım; bu oyun buraya gelmeme neden oldu. Ama o zaman o büyük alışverişi yaptım ve acıklı kahkaha ile anlaşma imzaladım. Robert, uzun bir süre önce senin aklını kaçırdığını duymadım mı ben? Evet evet, hiç kuşkusuz William geçerken uğrayıp bana senin delirdiğini söylemişti. Gül bahçende hiç de hoş karşılanmayacak şeyler yapmadın mı sen?</p>

  <p>Robert acı acı gülümsedi:</p>

  <p>— Bu da o Tanrı’nın oyunlarından biriydi, dedi. Güllerimin kurumuş yapraklarını kopartıyordum. Birden, onlar bana bir simge gibi geliverdi. Bu, görülmemiş bir şey değil. İnsanlar sık sık dağ tepelerinde kollarını açıp durmazlar, sık sık diz çöküp istavroz çıkartmazlar mı? Bir çiçek kopararak havaya fırlattım, taç yaprakları yağmur gibi yağdı üzerime. Bu yağış, yaşantımın tüm öyküsünü dile getiriyor gibi geldi bana. Sonra kara toprak üzerinde beyaz taçyaprakların güzelliği beni çekti, simgemi unuttum. Bir tane, bir tane daha fırlattım, gül yaprakları kar gibi toprağı kaplayıncaya kadar... Birdenbire başımı kaldırdım, bir sürü adamın çevremde birikmiş bana güldüğünü gördüm. Kiliseden dönüyorlardı. “Hey! dediler, Robert aklını kaçırmış! Hay allah! aklı uçup gitmiş! İşte! Yeniden çocuk olmuş, gül yapraklarını savuruyor.”</p>

  <p>Merlin sessiz bir gülüşle sarsılıyordu :</p>

  <p>— Oh, Robert, Robert! Dünyanın kendini sana karşı savunmasını suçlaman mı gerekiyor illede? Öyle sanıyorum ki Tanrı ve dünya senin için aynı şey demek. Aşağıda, vâdide, yerdeki gül yapraklarından hoşlanan on kişi bulunsaydı sadece çok garip bir kişi sayılırdın, ilginç ve görülmeye değer bir kişi. Pazar günleri öğleden sonra evine yabancıları getirip seni gösterirlerdi. Ama böyle insanlar bulunmadığına göre, sen kilitlenmesi veya asılması gereken bir kaçıksın. Delilik yargısı gerçekte bir insanın aklının asılması demektir. Bir insan için aklını kaçırdığı söylentileri dolaşmaya başlarsa, sözleri hiç kimse için bir anlam taşımaz, ancak gülünecek bir şey olabilir.</p>

  <p>“Görmüyor musun Robert? İnsanlar anlamadıkları düşüncelerden, becerilerden çok zaman acı çeker, sıkılırlar, anlayışlarını aşan herşeyin kötü ve yıkım getirici olduğuna, ezilip yok edilmesi gerektiğine inanırlar. Böylece kendilerini, büyümüş, olgunlaşmış küçük şeylerden gelecek korkunç acılara karşı korurlar.</p>

  <p>Robert:</p>

  <p>— Biliyorum, dedi. “Tüm bunları biliyorum ve ağlamıyorum. Asıl yakınmam, yanımda taşıdığım şeyin, bir çanta dolusu yitikten ibaret olmasıdır. Ben yalnız daha önce benim olan şeylerin anısının sahibiyim. Belki bu da iyi; çünkü onları yitirdikten sonra galiba daha çok seviyorum. Ama bu talihin nasıl olup da seçilmiş birkaç insanda saklı olduğunu bir türlü anlayamıyorum. Eğer rüzgârın dedikleri doğruysa benim oğlum saldırıyor ve tüm istediklerini ele geçiriyor.</p>

  <p>— Bir oğlun vardı, Robert; şimdi anımsıyorum. Galiba ona, büyüyüp olgunlaşmazsa herhangi bir dünyaya egemen olacağı kehanetinde bulunmuştum.</p>

  <p>— Oluyor da. Haberleri güneyden, hafif, kararsız bir rüzgâr getiriyor. Söylentinin yarasa gibi kanatları vardır. Acımasız bir korsan çetesini komuta ettiği söyleniyor; kentler zeptetmiş, beldeleri yağmalamış. İngilizler onunla gururlanıyor, ona bir kahraman, bir yurtsever diyorlarmış, bazen ben de öyle diyorum. Ama, korkarım ki, bir İspanyol olsaydım o sadece başarılı bir hırsız olacaktı. İşittim ki —ama buna inanamıyorum, inanmak istemiyorum— tutsaklara işkence etmiş.</p>

  <p>Merlin bir süre düşündükten sonra:</p>

  <p>— Demek ki, dedi, olmak istediğini sandığı büyük adam olmuş sonunda. Eğer bu gerçekse erkek olmamış demek. Hâlâ küçük bir çocuk ve gökteki ay’ı istiyor. Sanırım çok mutsuzdur. Çocukların mutlu olduğunu söyleyenler kendi çocukluklarını unutanlardır. Daha nice zaman büyümeden durabilecek acaba?</p>

  <p>“Robert kanatlı doğan o büyük kara karıncaları hiç gördün mü sen? Bir iki uçtuktan sonra kanatları düşer, toprakta ömürleri boyunca sürünürler. Oğlun kanatlarını ne zaman düşürecek acaba? İnsanlar arasında bu sürünmenin böylesine saygı görmesi, çocukların bu olağanüstü sürünmeye bir an önce kavuşmak için kendi kanatlarını kopartmaya çalışmaları inanılır şey mi Robert?</p>

  <p>Robert sordu:</p>

  <p>— Çocukları büyütüp olgunlaştıran nedir? Hangi nedenle kanatları bozulup düşer?</p>

  <p>— Birçoğunun hiç kanadı olmamıştır, kimi de kanatlarını kendileri koparıp atarlar; kimi ansızın olur, kimi ise pek sıkıcı. Hepsini bilmiyorum ama benimki alaycıydı, bir tür kendi kendine alay eden kanat... Vâdideki bir küçük kızı seviyordum, öyle sanıyorum ki güzeldi. Sanırım ben de yakışıklıydım. Onun için bir şarkı yazdım, ona Orpheus’un gelini adını verdim. O zamanlar ben de kendimi Orpheus yerine koyuyordum galiba. Ama o, bir tanrıyla evlenmeyi doğaya karşı işlenen bir çeşit suç sayıyordu. Bana öğüt verdi. Her insan başarıya ulaşmayı şu veya bu şeye —ailesine veya içinde yaşadığı topluma veya kendisine, her neyse— borçludur dedi. Bu başarının niteliği konusunda düşündükleri belirsizdi, ama şarkının bir başarı eseri olmadığını çok iyi anlaşılacak biçimde belirtti. Tanrılardan da tiksiniyordu, özellikle putperest tanrılardan... İnsana güven verecek derecede insan olan, toprakları ve evleri bulunan biri vardı. Şu kocamış yaşımda bile onun, tiksinti uyandıracak bir insan olduğunu iğrenerek düşünebiliyorum. Evlendiler ve alaycılık benim kanatlarımı kemirdi.</p>

  <p>“Bu küçük, acı veren alaycılıkla savaşmak için aklımdan birini öldürmeyi canıma kıymayı ve savaş alanlarını geçirdim. İnsanlar bir daha duymasın diye şarkılarımı dünyadan gizleyip kilitlemek geldi aklıma. Dünya benim ne zaman gittiğimi bilmedi bile. Hiç kimse de geri dönmem için yalvarmaya gelmedi, halbuki ben alaycılığa onların geleceğine söz vermiştim. Isırılmış kanatlarım düştü; bir erkek olmuştum ve artık gökteki ay’ı istemiyordum. Yeniden şarkı söylemeyi denediğim zaman da sesim bir sığır çobanının sesi gibi boğuklaşmış, şarkılarım önlemlerle, hesaplarla ağırlaşmıştı.”</p>

  <p>Robert:</p>

  <p>— Acaba ben nasıl büyüdüm, dedi. Anımsamıyorum. Belki gençliğim paralara yapışarak koptu gitti, belki de hayalini kurduğum ülkelerde yaşıyor. Ama Henry kendi hayalleri içinde yüzüyor, kimileyin onu kıskanıyorum.</p>

  <p>“Biliyor musun Merlin, bana çok garip gelen bir şey var. Annem Gwenliana ileriyi gördüğüne inanırdı. Bundan çok zevk duyduğu için biz de inanır gibi görünür, onu gücendirmemeye çalışırdık. Henry’nin gittiği gece, onun yaşantısının bir tablosunu çizdi. Söylediklerinin hemen tümü de gerçekleşti Merlin. Bu düşünceler anneme bir dizi parlak resim gibi gelmiş olabilir mi? Bu çok anlaşılmaz, olamaz, görülmemiş bir şey.</p>

  <p>— Belki de çocuğun isteğini okumuştu Robert, isteğinin gücünü sezmişti. Yaşlı Gwenliana’ya büyüyle ilgili birçok şey öğretmiştim ben; belirtileri, yüzleri okumakta çok becerikliydi.</p>

  <p>Yaşlı Robert gerinerek kalktı:</p>

  <p>— Eh, her neyse, artık yola çıkmalıyım. Benim gibi yaşlı bir adamın aşağı inmesi uzun zaman alır. Eve ancak gece karanlık basınca dönebilirim. İşte, William, sanki birlikte doğduğu, bir parçası olan kazması omzunda geliyor. Bir süre onunla yan yana inerim, Londra’da işlerin nasıl gittiğini öğrenirim. Sözleri seviyor olmalısın Merlin, bu kadar çok söz söylediğine göre; ben de acıyı seviyor olmalıyım, kendime bu kadar acı çektirdiğime göre...</p>

  <p>“Ve Merlin bence sen bir hileci, bir sahtecisin; yanından ne zaman ayrılsam senin güçlü şeyler söylediğine inanmışımdır, ama düşününce hiç birini anımsayamam. Sanırım ki o yumuşak sesin ve harplerinle çok ustaca büyü yakıyorsun sen.”</p>

  <p>Yoldan aşağı inerken duvarda asılı harpler, ardından Büyücü’nün Vedası’nı dile getiriyordu.</p>
</body>
</html>
