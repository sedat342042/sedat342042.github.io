<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">IV</p>

  <p>Karanlık yolda Henry’nin aklına Merlin’in ilk sözleri geldi. Uzaklara yelken açmadan Elizabeth’i görmeli miydi? Hoşuna gitmiyordu o kız; kimileyin ondan nefret ettiğini sanıyor, bu duyguyu benimsiyordu; gelgelelim bu duygu da onu görmek isteğine dönüşüveriyordu.</p>

  <p>Gizem dolu bir şeydi kız. Bütün kızlar ve kadınlar asla lâfını etmedikleri bir şeyi gizlerlerdi. Annesinin bisküvitlerle ilgili inanılmaz gizleri vardı ve kimi zaman bilinen hiç bir neden yokken ağlardı. Kadınların —bazı kadınların— içinde dış yaşamlarına paralel giden ve onunla asla çatışmayan bir başka yaşam bulunuyordu.</p>

  <p>Bir yıl önce Elizabeth öteki kızlarla fısıldaşan ve kıkırdayan, Henry’yi yakınında görünce saçını çeken güzel kızdı; sonra ansızın değişti. Bu, Henry’nin tam olarak gördüğü bir şey değildi ama kıza dingin, anlayışlı bir halin geldiğini seziyordu. Elizabeth’e ansızın gelen bu hal, onu korkutuyordu.</p>

  <p>Sonra, bedenini düşünüyordu, kendisininkinden bir bakıma değişik ve fısıldandığına göre garip zevkler verebilecek giz dolu şeyler yapabilecek güçteki bedenini. Bu yeşeren bedeni bile kız bir giz olarak saklıyordu. Bir süre önce birlikte yüzmeye dereye gitmişlerdi ve o zaman kız, bedeninin ayırdında değildi; fakat şimdi onu Henry’den dikkatle gizliyor ve görebileceği düşüncesiyle dehşete düşmüş gibi oluyordu. Bu yeni huyu Henry’yi korkutuyor, utandırıyordu.</p>

  <p>Bazen düşünde Elizabeth’i görür ve düşünü kız öğrenecek diye, karabasan görmüş gibi uyanırdı. Bazen de düşüne giren, Elizabeth ile kendi anasının garip bir karışımı olurdu. Böyle bir düşten sonra bütün gün hem kendinden, hem Elizabeth’ten tiksinirdi. Kendini doğa dışı bir canavar ve onu bir tür insan kılığına girmiş şeytan olarak benimserdi. Bunları da hiç kimseye söylemezdi. İnsanlar onda, kaçınma duygusu uyandırıyordu.</p>

  <p>Belki de ayrılmadan önce kızı görmek istediğini düşündü. Bu yıl kızda garip bir güç, Henry’nin isteğini rüzgârda sallanan bir kamış gibi oraya buraya dalgalandıran çekici ve çekici olmakla birlikte itici bir güç vardı, öteki çocuklar geceleri gidip onunla öpüşmüş ve sonra da bununla biraz övünmüş olabilirlerdi; ama ne var ki öteki çocuklar Elizabeth’i Henry’nin gördüğü gibi düşlerinde görmüyor ve onu Henry’nin kimileyin düşündüğü gibi tiksindirici bir varlık olarak düşünmüyorlardı. Hiç kuşkusuz Henry’de olağanüstü bir yön vardı, çünkü istek ile nefret arasında bir ayırım yapamıyordu. Sonra, kız onu da o kadar kolaylıkla şaşırtıp utandırabiliyordu ki...</p>

  <p>Hayır, hayır, gitmeyecekti kıza. Merlin —veya herhangi biri— Henry’nin ona, yoksul bir çiftlik kiracısının kızına en ufak bir değer verebileceğini nerden çıkartmıştı. Bu, üzerinde durmaya bile değmez bir konuydu.</p>

  <p>Yolda ardından, dingin gecenin içinde gürültü çıkartarak gelen ayak sesleri yaklaştı, çok geçmeden ince, hızla ilerleyen bir karaltı ona yetişti.</p>

  <p>Henry nezaketle sordu:</p>

  <p>— Gelen William mı acaba?</p>

  <p>Yol onarımcısı durup kazmasını bir omuzundan ötekine geçirdi:</p>

  <p>— İyi bildin, William’ım ben. Akşam karanlığında sen bu yolda ne arıyorsun ya?</p>

  <p>— Merlin’i görüp söyleyeceklerini dinlemeye gittim.</p>

  <p>— Tanrı belâsını versin! Artık bundan başka bir şey yaptığı yok zaten. Eskiden şarkılar yazardı, aklıma gelseydi sana şimdi yineleyeceğim güzel, tatlı şarkılar, ama şimdi şu kayalığın tepesinde kocamış, tüyleri dökülmüş bir kartal gibi tünüyor. Bir defasında oradan geçerken kendisine bunu söyledim, inanmazsan sor ona. Düşündüğümü söylemekten korkacak bir adam değilim ben.</p>

  <p>“Ona ‘Niçin artık şarkı yapmıyorsun?’ diye böyle, bu sesle sordum: ‘Niçin artık şarkı yapmıyorsun?’ ‘Büyüyüp olgunlaştım, erkek oldum artık, bir erkek şarkı yapamaz. Yalnız çocuklar şarkı yapar, çocuklar ve budalalar,’ diye karşılık verdi. Tanrı belâsını versin! Bana kalırsa kendisi de budalanın biri. Peki ya sana ne söyledi kocamış ak sakallı?”</p>

  <p>— Şey, yani, ben Antillere gidiyorum da o...</p>

  <p>— Ya, demek Antillere gidiyorsun! Ah, ah bir zamanlar ben de Londra’ya gitmiştim. Londra’da yaşayan herkes hırsız, pis hırsız. Üzerinde küçük yassı sopalar bulunan bir tahtanın başında bir adama rastladım.</p>

  <p>“Zekânı denemek ister misin dostum? dedi. Hangi sopanın altında kara bir işaret var, bil bakalım?” “Şunun” dedim, ve gerçekten de bildim. Fakat ikinci defasında... of, dedim ya canım, o da hırsızın biriydi; hepsi hırsız, hepsi.</p>

  <p>“Orada, Londra’daki insanların arabalarla, sokaklarda bir aşağı bir yukarı, dolaşmaktan ve birbirlerine eğilerek selâm vermekten başka şey yaptıkları yok; bu arada iyi insanlar da tarlalarda ve madenlerde onların orada selâmlaşabilmelerini sürdürmek için canlarını törpülesin, ter döküp didine dursunlar. Söyle bakalım bana, bütün iyi, rahat yerleri hırsızlar kaptığına göre senin, benim yaşamımda elimize nasıl bir fırsat geçebilir? Londra’da bir yumurta çalmanın cezası nedir, biliyor musun?”</p>

  <p>Henry:</p>

  <p>— Ben buradan sapmalıyım, dedi. Eve gitmeliyim.</p>

  <p>Yol işçisi özlemle içini çekti :</p>

  <p>— Antiller!</p>

  <p>Sonra yola tükürdü:</p>

  <p>— Eh, bahse girerim ki orada da herkes hırsızdır.</p>

  <p>Henry sonunda Elizabeth’in oturduğu yoksul kulübeye vardığında hava iyice kararmış, gece basmıştı. Orta yerde bir ateş yakıldığını biliyordu ve duman yükselerek samanla örtülü damdaki küçük bir delikten çıkmaya çalışırdı. Evin döşeme tahtası yoktu, sadece basılmış toprağa hasırlar yayılmıştı ve ev halkı geceleri koyun postlarına sarınıp ayaklarını ateşe uzatarak çepçevre yatardı.</p>

  <p>Pencerelerde ne cam, ne perde vardı. Henry yaşlı, kara kaşlı Twym ile sıska, sinirli karısının içeride dolaştıklarını görüyordu. Elizabeth’in pencereden geçmesini bekledi; nihayet geçerken keskin bir ıslık çaldı, kuş sesi gibi. Kız durup dışarı baktı, ama Henry karanlığa gizlenmiş, ses çıkartmıyordu. Sonra Elizabeth kapıyı açtı, içeriden vuran ışığın önünde durdu. Ateş, ardındaydı. Henry elbisesinden bedeninin koyu renkli çizgilerini görebiliyordu; bacaklarının ince kıvrımını ve kalçalarının yuvarlağını seçiyordu. İçini kız ve kendisi hesabına vahşi bir utanç duygusu doldurdu. Düşünmeden, sebepsiz bir davranışla soluğu kesilerek, nerdeyse hıçkırarak karanlıklara doğru koşup uzaklaştı.</p>
</body>
</html>
