<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">IV</p>

  <p>Sir Henry Morgan kocaman bir yatakta yatıyordu; öyle geniş bir yataktı ki, gövdesi örtünün altında, iki büyük ovayı birbirinden ayıran karlarla kaplı bir sıradağ gibi duruyordu. Atalarının pırıl pırıl gözleri odanın duvarlarından onu seyrediyordu. Yüzlerinde: “Ah, evet! Lord olmuş, ama biz lordluğunu nasıl satın aldığını biliyoruz” diyen yapmacık gülüşler vardı sanki. Odanın havası, ağır, yoğun ve sıcaktı. Bir insanın ölmekte olduğu odanın havası galiba hep böyledir.</p>

  <p>Sir Henry tavanı seyrediyordu. Bir saatten beri bu giz dolu tavan onu şaşırtmaktaydı. Ortasında hiç bir destek olmadığı halde neden çökmüyordu? Vakit geç olmuştu. Çevresinde herkes sessizdi; hayaletler gibi sessiz ve çekingen adımlarla gidip geliyorlar, diye düşündü. Onu şimdiden ölmüş olduğuna inandırmak istiyorlardı sanki. Gözlerini kapattı; onları açık tutamayacak kadar yorgun veya ilgisizdi. Doktorun içeri girdiğini duydu, nabzını saydığını hissetti. Sonra gür kendine güvenen bir ses :</p>

  <p>— Üzgünüm Lady Morgan, dedi. Artık yapacak hiç bir şey kalmadı. Hattâ nesi var, onu bile bilemiyorum. Belki de eski bir cengel sıtması. Sanırım yeniden kan alabilirim, ama şimdiye dek oldukça bol kan aldığım halde hiç bir faydası görülmedi. Gene de, kendinden geçmeye başlarsa bir kere daha deneyeceğim.</p>

  <p>Lady Morgan sordu :</p>

  <p>— Demek ölecek, öyle mi?</p>

  <p>Henry onun bu soruyu üzüntüden çok merakla sorduğunu düşündü.</p>

  <p>— Evet, Tanrı işe karışmazsa ölecek. Ancak Tanrı, hastalarının ne zaman öleceğini kesin olarak bilebilir.</p>

  <p>Odada bulunan herkes dışarı çıkarıldı. Henry karısının yatağın yanında oturduğunu biliyordu. Onun hafif hıçkırışlarını duyuyordu. “Yazık” diye düşündü “ölüme bir gemiyle gitmeyişim yazık; o zaman çantamı hazırlıyabilirdi. Cennete yeterince temiz çamaşırla girmem onu öyle memnun eder öyle mutlu kılardı ki!”</p>

  <p>— Oh, kocam; Oh, Henry, kocam benim!</p>

  <p>Başını çevirdi, karısının gözlerinin içine merakla, derin derin baktı. Birdenbire umutsuzluğa kapılıverdi. Kendi kendine :</p>

  <p>“Bu kadın beni seviyor, dedi. Bu kadın beni seviyor ve ben hiç farkına varmamışım. Bu çeşit sevgiyi tanımıyorum ben. Gözleri gözleri... bu, benim anlayışımı çok aşan bir şey. Acaba beni her zaman böylesine sevmiş olabilir mi? —Gene baktı— Tanrı’ya çok yakın o. Sanırım kadınlar Tanrı’ya erkeklerden çok daha yakın oluyorlar. Bunu belki sözcüklerle dile getiremiyorlar; ama İsa hakkı için gözlerinde nasıl da parlıyor. Ve bu kadın beni seviyor. Tüm huysuzlukları, hırçınlıkları, kaş çatmaları süresince beni seviyormuş da farkına varmamışım. Ama farkına varsaydım ne yapacaktım sanki?” Başını çevirdi. Bu acı, bakılamayacak kadar büyük, yakıcı ve korkunçtu. Bir kadının ruhunun gözlerinde parlayışını görmek ürküntü verici bir şeydi.</p>

  <p>Demek ölecekti. Eğer ölüm böyleyse oldukça hoş bir şey sayılırdı. Bedeni sıcaktı, çok yorgundu. Birazdan uykuya dalacak, sonra ölüm gelecekti, Ölüm Kardeş.</p>

  <p>Odaya başka birinin girdiğini anladı. Karısı, tavana bakan gözlerinin görüş alanına girinceye dek üzerine eğildi. Kocasının, istediği zaman başını çevirebileceğini bilseydi canı sıkılırdı:</p>

  <p>— Papaz efendi geldi, canım, dedi. Ne olur ona iyi davran. Oh, ne olur dinle onu! Sonradan sana yararı dokunabilir. —Ah, ne kadar da pratik düşünüyordu! Elinden geldiği kadar Yüce Tanrıyla bir anlaşma yapılmasına çalışıyordu. Yakınlığı yararlı bir şeydi ama sevdası ıslak gözlerinde parlayan sevdası— korkunçtu.</p>

  <p>Henry ılık, yumuşak bir elin, elini tuttuğunu hissetti. Yatıştırıcı bir ses onunla konuşuyordu. Ama dinlemek çok güçtü. Tavan tehlikeli bir biçimde sallanıyordu. Ses:</p>

  <p>— Tanrı, sevgidir, diyordu. Tanrı’ya inanmalısınız.</p>

  <p>Henry makine gibi tekrarladı:</p>

  <p>— Tanrı, sevdadır.</p>

  <p>— Dua edelim, dedi ses.</p>

  <p>Henry ansızın çocukluğunu anımsadı. Bir kulak ağrısıyla kıvranıyor, anası onu kollarında tutuyordu. Parmak uçlarıyla oğlunun bileğini okşuyordu. “Çok saçma bir şey bu” diyordu. Bunu nasıl söylediğini anımsadı. “Çok saçma bir şey bu. Tanrı, sevgidir. Küçük çocukların acı çekmesine izin vermez. Şimdi benimle beraber yinele bakayım : “Tanrı benim çobanımdır. Beni yüzüstü komaz.” Sanki bir ilâç veriyor gibiydi çocuğuna. Tıpkı “Gel şu balıkyağını iç!” der gibi söylüyordu bunu da.</p>

  <p>Henry papazın ılık parmaklarının, bileğini kavradığını ve okşamaya başladığım hissetti. Uykulu uykulu mırıldandı:</p>

  <p>— Tanrı, çobanımdır. Yüzüstü komaz. Beni yeşil çayırlarda yatırsın. —Okşayış daha sertçe devam ediyordu. Papazın sesi de gittikçe daha yüksek, daha buyurgan çıkmaktaydı. Sanki yıllar yılı bekledikten sonra Kilise nihayet Henry Morgan’ı ele geçirmiş, egemenliği altına almıştı. Sesinde hemen de sevinçli bir ifade vardı.</p>

  <p>— Günahlarınızdan pişmanlık getirdiniz mi Sir Henry?</p>

  <p>— Günahlarım mı? Hayır hiç düşünmedim onları. Panama için de pişmanlık getirmem gerekiyor mu?</p>

  <p>Papaz biraz şaşırdı, sıkılmıştı:</p>

  <p>— Şeyy, Panama seferi vatan uğruna yapılmıştı. Kral tarafından onaylandı. Zaten halkı da Katolikti.</p>

  <p>Henry sözlerini sürdürdü:</p>

  <p>— Peki öyleyse günahlarım nelerdir? —Ancak en zevklilerini, en çok acı verenlerini anımsıyorum. Nedense bana zevk vermiş olan günahlarım için pişmanlık getirmek istemiyorum. Onlara haksızlık etmek gibi geliyor bu; oysaki tümü de çok hoştu. Acı veren günahlar ise kınındaki bıçak gibi kefaretini de taşıyordu. Nasıl pişmanlık duyabilirim ben efendim? Bütün yaşantımı yeniden gözden geçirebilir, ilk diş kaşıma halkamın kırılmasından bir geneleve uğrayışıma varıncaya dek son anımsayabildiğim her davranışımı bir bir sayıp pişmanlık duyabilirim; ama bir tek günahımı unutacak olsam hepsi boşa gider.—</p>

  <p>— Günahlarınızdan pişmanlık getirdiniz mi Sir Henry?</p>

  <p>O zaman, hiç konuşmamış olduğunu anladı. Konuşmak güçtü. Dili tembelleşmiş, ağırlaşmıştı.</p>

  <p>— Hayır, dedi. Pek iyi anımsayamıyorum günahlarımı.</p>

  <p>Yüreğindeki hırsı, kini ve şehvet duygularını arayıp bulmalısınız. Kötülüğü yüreğinizden söküp atmalısınız.</p>

  <p>— Ama efendim, bile bile kötülük ettiğimi bile anımsamıyorum. Sonradan kötü görünen işler yaptım, ama onları yaparken de oldukça iyi niyetliydim. —Gene, gerçekte konuşmadığının farkına vardı.—</p>

  <p>— Dua edelim, dedi ses.</p>

  <p>Henry büyük bir çaba harcayarak dilini döndürebildi:</p>

  <p>— Hayır! diye haykırdı.</p>

  <p>— Ama demin dua ettiniz?</p>

  <p>— Evet, demin dua ettim, çünkü anamın hoşuna giderdi. Benim hiç olmazsa bir kez dua etmemi isterdi, o da verdiği eğitimin kanıtlanması için... başka bir şey için değil, bana karşı görevini yaptığına güven getirebilmesi için.</p>

  <p>— Dinsiz mi öleceksiniz, Sir Henry? ölümden korkmuyor musunuz?</p>

  <p>— Dinsizlik sorununu düşünemeyecek kadar yorgunum ya da tembelim efendim. Ve ölümden korkmuyorum. Çok korkunç şeyler gördüm; beğendiğim adamların hiçbiri ölümden korkmuyor, sadece ölmekten korkuyordu. Sorun şu ki efendim, ölüm salt aklı ilgilendiren bir şey ama ölmek, salt acı... Şu benim ölümüm ise, şimdiye dek pek zevkli gitti. Hayır, efendim: ölmekten bile korkmuyorum ben. Rahat bir şey; yalnız kalabilseydim çok da sakin olacaktı. Sanki büyük bir çaba harcadıktan sonra uykuya dalmak üzereyim.</p>

  <p>Yeniden Papazın sesini duydu; ılık el hâlâ bileğini okşamayı sürdürdüğü halde ses oldukça uzaktan geliyordu. Papaz:</p>

  <p>— Bana karşılık vermiyor, diyordu. Ruhu için kaygılanıyorum.</p>

  <p>Sonra karısı konuştu onunla :</p>

  <p>— Dua etmelisin canım. Herkes dua eder. Cennete nasıl gidebilirsin dua etmezsen?</p>

  <p>İşte gene, Tanrıyla bir anlaşma yapma çabasındaydı karısı. Ama Henry onun yüzüne bakmak istemiyordu. Felsefesinin saflığına rağmen gözleri uçsuz bucaksız gökler kadar derin ve kederliydi:</p>

  <p>— Öldükten sonra cennete gitmek istemiyorum, beni rahatsız etmelerini istemiyorum. Şu ölüm konusunda o denli patırtı çıkartıyorlar ki! demek istedi.</p>

  <p>Doktor yeniden odaya girmişti. Gürleyen sesiyle:</p>

  <p>— Kendinden geçmiş. Yeniden kan alsam iyi olacak, dedi.</p>

  <p>Henry neşterin kolunu kestiğini duydu. Çok hoş bir duyguydu. Yeniden, yeniden kessinler istiyordu. Ters bir izlenim bırakıyordu bu. Kanın bedeninden çıktığını duyacak yerde bedenini garip bir sıcaklığın kapladığını duyuyordu. Göğsü ve kolları, sanki eski, sert bir şarap damarlarında şarkı söylüyormuş gibi uyuşuyordu.</p>

  <p>Şimdi anlaşılmaz bir değişiklik olmaya başlamıştı. Göz kapaklarının ardından görebildiğini, başını kıpırdatmaksızın tüm çevresini görebildiğini anladı. Doktor, Karısı, Papaz ve hattâ oda kayıyor, ondan uzaklaşıyordu.</p>

  <p>“Onlar kıpırdıyorlar, diye düşündü. Kıpırdayan ben değilim. Ben buradayım. Herşeyin merkezindeyim ben ve kıpırdayamıyorum. Evren kadar ağırım. Belki de evrenim ben.”</p>

  <p>Bilincine alçak, tatlı bir ses akmaktaydı; içini dolduran, beyninden çıkıp bedenine akan, oradan da dünyayı kaplayan titreşimli, zengin bir org sesi. Odanın yok olduğunu biraz şaşarak gördü, ölçülemeyecek kadar büyük, karanlık bir mağarada yatıyordu, kenarlarında sıra sıra yeşil, parlak kristalden kalın, bodur sütunlar bulunan bir mağarada. Gene yatar durumdaydı; uzun mağara hızla yanından kayıyor, geçiyordu. Birdenbire kıpırtı durdu. Çevresi garip varlıklarla sarıldı, gövdeleri çocuk gövdesi olan, toparlak, ağır kafalarında surat bulunmayan varlıklarla... Suratlarının bulunması gereken yer dümdüzdü bunların. Kuru, boğuk seslerle konuşuyor, gevezelik ediyorlardı. Henry ağızları bulunmadığı halde nasıl konuşabildiklerine şaşıyordu.</p>

  <p>Yavaş yavaş bunların Ölüm Kardeş’le birlikte yaşayan, kendi davranışları ve düşünceleri olduğu inancı içinde yer etmeye başladı. Her biri doğar doğmaz Ölüm Kardeş’in yanına, onunla birlikte yaşamaya gitmişti. Kim oldukları anlaşılınca suratları olmayan küçük varlıklar, yattığı yerin çevresine üşüştüler. Biri bağırdı:</p>

  <p>— Beni niçin yarattın?</p>

  <p>— Bilmiyorum; seni anımsamıyorum.</p>

  <p>— Beni niçin düşündün?</p>

  <p>— Bilmiyorum. Biliyordum herhalde, ama unutmuşum. Belleğim burada, bu mağarada benden uzaklaşıyor, kayıp gidiyor.</p>

  <p>Gene de inatla onu sorguya çekiyorlardı; sesleri Büyük Ses’i bastıracak kadar haşin ve cırlak çıkıyordu:</p>

  <p>— Bana! Bana karşılık ver!</p>

  <p>— Hayır, bana!</p>

  <p>Henry yorgun :</p>

  <p>— Oh, bırakın beni! Bırakın dinleneyim, diyordu; o denli bitkinim ki size zaten hiç bir şey söyleyemem.</p>

  <p>Sonra küçük varlıkların yaklaşan bir varlığın önünde eğildiklerini gördü. Varlığa doğru dönüp başlarını eğiyor, karşısında diz çöküp titrek kollarını yalvarır gibi ona uzatıyorlardı.</p>

  <p>Henry bakışlarını bu varlığa çevirdi. Fakat, bu gelen, kendisine doğru yaklaşan Elizabeth’di, altın saçlarıyla ve yüzündeki o akıllı ifadeyle, küçük Elizabeth. Beline peygamber çiçeklerinden bir kemer takmıştı; gözleri şaşkın, anlaşılmaz bir biçimde parlıyordu. Henry’yi görünce şaşırdı, hafifçe irkildi.</p>

  <p>— Ben Elizabeth’im, dedi. Uzaklara gitmeden evvel beni görmeye gelmedin.</p>

  <p>— Biliyorum. Galiba seninle konuşmaktan korkuyordum. Gene de karanlıkta pencerenin önünde durdum, sana ıslık çaldım.</p>

  <p>Mutlu, ona gülümsedi:</p>

  <p>— Gerçekten mi? Çok nazik bir davranış bu. Ama gene de benden, benim gibi küçük bir kızdan niçin korktuğunu anlamıyorum. Çok budalalık etmişsin.</p>

  <p>— Neden bilmem, dedi Henry. Kaçtım. Dünyalara sığmayan bir gücün etkisindeydim. Anılarım birer birer, ölmek üzere denizdeki ıssız bir adaya doğru uçan yaşlı kuğular gibi beni terkediyor. —Sonra merakla sordu —Ama sen bir prenses oldun, değil mi?</p>

  <p>— Evet, belki de oldum. Umarım ki olmuşumdur. Ben de unuttum. Söyle bana, gerçekten orada karanlıkta durdun mu?</p>

  <p>Henry anlaşılmaz bir şeyin farkına varmıştı. Suratı olmayan, diz çökmüş varlıklardan birine gözünü ayırmadan bakarsa varlık ortadan kayboluyordu. Birer birer hepsini yok etmekle eğlendi bir süre... Sonunda tümü de gitmişti.</p>

  <p>— Gerçekten orada, karanlıkta durdun mu?</p>

  <p>— Bilmiyorum. Belki de sadece durduğumu sandım.— Elizabeth’i aradı ama o da yok olmuştu. Yerinde korlaşmış, için için yanan bir ateş vardı, onun da ışığı sönmek üzereydi.</p>

  <p>— Dur Elizabeth... Bekle. Söyle bana, babam nerede? Babamı görmek istiyorum.</p>

  <p>Sönmekte olan ateş ona karşılık verdi:</p>

  <p>— Baban mutluluk içinde öldü, ölümü bile denemekten korktu.</p>

  <p>— Peki, ya Merlin nerde? Bir bulabilsem onu...</p>

  <p>— Merlin mi? Bilmiyor musun? Merlin Avalon’da hayallere çobanlık ediyor.</p>

  <p>Ateş, kuru, sert bir çatırtıyla sönüverdi. Hiç bir yerde ışık kalmadı: Henry bir an Ses’in derin, yumuşak nabız vuruşlarını duydu.</p>
</body>
</html>
