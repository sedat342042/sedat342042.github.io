<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">V</p>

  <p>Henry Morgan vurgun yığınından altın bir kupa aldı. Uzun, kıvrık saplı, ağız çevresi gümüşten yapılmış güzel, zarif bir kupaydı bu. Dış tarafında dört tane acayip koyun birbirini kovalıyor, içinde, dipte çıplak bir kız şehvetle kendinden geçmiş, kollarını kaldırıyordu. Kaptan kupayı elinde evirdi, çevirdi. Sonra ansızın pırıl pırıl yanan küçük elmas piramidinin üzerine fırlattı. Taşlar kuru, hışırtılı bir sesle çevreye saçıldı, düzenli piramit dağıldı. Henry Morgan dönüp gene yılanlı koltuğuna oturdu. Küçük Cockney Jones’u düşünüyordu; yaşamının son ânında onu yakalamış olan sara hastalığının soğuk elini düşünüyordu. O el her zaman adamın yanında olmuştu; can çekişme ânında ak köpükler dudaklarından sızıncaya dek adamın vücudunu kıvıran, büken dev bir el... Henry şimdi niçin küçük adama acı çektirmek, işkence etmek, sonunda öldürmek istediğini kendi kendisine soruyordu. Jones tüm yaşamı boyunca uyku bilmeyen bir kıyıcının gölgesinde yaşamıştı. Bu kıyıma Coeur de Gris’nin Jones’u Henry Morgan’a benzeten sözleri yol açmıştı kuşkusuz. Evet şimdi anlıyordu bunu, sonra kendisinin o yersiz hırsızlık suçlamasını da anlıyor, utancından kıpkırmızı kesiliyordu. O adamı neden göstermeden öldüremez miydi?</p>

  <p>Ya Coeur de Gris... Şimdi neredeydi? Ysobel’i görmüştü, —buna kuşku yoktu— kadın da onunla ilgilenmişti. Belki de parlak saçları ve kadınlara karşı takındığı anlaşılmaz tutumuyla Coeur de Gris’yi sevmişti. Peki, bu genç adamın, yenilgisini haber almasına, iğne olayını duymasına, onunla La Santa Roja arasında geçenleri olanca ayıbıyla öğrenmesine nasıl engel olabilirdi? Jones’u öldürdüğü revolver yerde duruyordu. Henry onu alıp dikkatle doldurmaya koyuldu. Coeur de Gris’nin kendisiyle alay etmesinden çok, yakınlık ve anlayış göstermesinden korkuyordu. Henry şimdi anlayış istemiyordu. Yardımcısı yüzüne sevecenlik ve acımayla bakacaktı; bu acımada üstün bir şey, hafifçe alaycı bir şey bulunacaktı. Bu, genç, yakışıklı bir adamın, onun kadar yakışıklı olmayan birinin aşkta karşılaştığı yenilgiyi hoş görürken duyduğu acıma olacaktı. Sonra, Coeur de Gris kimi şeyleri bilmekte bir kadın kadar, Ysobel kadar ustaydı. Gizem dolu, gizli bir gözle bilgi toplardı o.</p>

  <p>Ve Kızıl Azize. Henry onu birlikte götürmeliydi elbet. Başka türlü davranması olanaksızdı. Belki de, uzun bir süre sonra kadın ona abayı yakardı, ama kuşkusuz kişisel değerlerinden dolayı değil... Kadının onu küçümsemesi, kendisinin bir değeri bulunmadığına inandırmıştı Henry’yi; diğer adamlardan ağza alınmayacak bir çirkinlikle ayrıldığına, canavar gibi bir yaratık olduğuna inandırmıştı. Bu kadarını söylememişti ama pekâlâ sezdirmişti. Hayır, hayır onda, çevrede başka erkekler varken bir kadını kendine çekebilecek değerler yoktu. Ama başka erkekleri görmemiş bir kadın kendisinde bu bakımdan eksik bulunan değerleri anlamayabilir, sonunda onun sahip olduğu bir nesne haline gelebilirdi.</p>

  <p>Kadınla aralarında geçen son sahne geldi gözlerinin önüne. Şimdi sakin sakin düşünebiliyor, vahşi davranışının nasıl çocukça olduğunu daha iyi anlıyordu. Ama bir erkek başka türlü davranabilir miydi acaba? Saldırıyı kahkahayla, davranış nedenlerini ortadan kaldıran, onlara meydan okuyan vahşi, hain bir kahkahayla karşılamıştı. Onu öldürebilirdi; ancak bir erkeğin öldürülmek isteyen, öldürülmek için yalvaran bir kadını öldürmesi olası mıydı? Olanaksızdı bu. Revolverinin ağzına bir mermi yerleştirdi.</p>

  <p>Kapıdan içeri üstü başı darmadağın, pislik içinde biri girdi. Coeur de Gris’ydi bu, savaşın kanlarını hâlâ yüzünde taşıyan, gözleri kızarmış, çamur içinde Coeur de Gris... Altın ve mücevher yığınına baktı.</p>

  <p>Sevinçle:</p>

  <p>— Artık zenginiz, dedi.</p>

  <p>— Nerelerdeydin Coeur de Gris?</p>

  <p>— Nerelerde miydim? Şey, sarhoştum. Savaştan sonra sarhoş olmak çok iyi bir şey. —Çarpık bir gülümsemeyle dudaklarını yaladı.— Sarhoşluktan ayılmak o kadar iyi değil. Çocuk doğurmak gibi, gerekli ama nâhoş ve çirkin.</p>

  <p>Henry Morgan:</p>

  <p>— Yanımda olmanı istedim, dedi.</p>

  <p>— Beni mi istediniz? Hiç kimseyi istemediğinizi, kendi başınıza tam ve mutlu olduğunuzu haber aldım, biraz daha sarhoş oldum. Çünkü efendim, sizin yalnız kalmak isteyişinizin nedenini anımsamak istemiyordum, anlıyor musunuz? —Bir süre sustu— Bana Kızıl Azize’nin burada olduğunu söylediler efendim.</p>

  <p>Coeur de Gris gizleyemediği heyecanına güldü. Kendini zorlayarak, tutumunu değiştirdi. Sesine şakacı bir renk geldi:</p>

  <p>— Bana gerçeği söyleyin efendim. Ne yitirdiğini bilmesi de insana küçük bir armağan olur. Birçokları yaşamları boyunca bundan başka armağan almamıştır. Söyleyin bana efendim, tatlı düşman teslim oldu mu? Etten yapılmış kale düştü mü? Morgan sancağı pembe kulede dalgalanıyor mu?</p>

  <p>Henry kıpkırmızı kesilmişti. Elindeki revolver ağır ağır kalktı, karşı konulmaz bir çılgınlıkla doğruldu. Korkunç bir patlama oldu, ortalığı apak bir duman dalgası kapladı.</p>

  <p>Coeur de Gris öylece duruyordu. Uzak, nabız gibi vuran bir sesi dinliyor gibiydi. Sonra yüzünü bir korku ifadesi kapladı. Parmakları çılgın gibi göğsünde dolaştı, bir kan dereciğini, kaynağına, ciğerindeki küçük bir deliğe dek izledi. Küçük parmak deliğe girdi. Coeur de Gris yeniden gülümsedi.</p>

  <p>Bazı şeylerden korkmuyordu. Şimdi biliyordu ki artık hiç korkmayacaktı.</p>

  <p>Kaptan Morgan budala gibi, elindeki revolvere bakakalmıştı. Onu orada bulmaktan şaşırdığı, kendi varlığından bile hayrete düştüğü sanılırdı.</p>

  <p>Coeur de Gris çılgın gibi güldü:</p>

  <p>— Annem sizden iğrenecek, diye ona acıyarak bağırdı. Bildiği bütün lânetleri yağdıracak size. Annem. —Boğulur gibi oldu.— Ona söylemeyin. Parlak bir yalan uydurun. Zavallı yaşantımı altın bir minare olarak sunun ona. Yarım kalmış bir kule gibi bırakılmasına izin vermeyin. Ama hayır, yalnız bir temel atın, yeter. Ona bunu verirseniz o kahramanlık anısını kurmayı sürdürecektir. Bana apak, lekesiz düşüncelerden bir mezar hazırlayacaktır. —Boğazı kanla doldu.— Niçin yaptınız bunu, efendim?</p>

  <p>Kaptan Morgan budala gibi, elindeki revolvere bakarak;</p>

  <p>— Niçin mi yaptım? —Kanlı dudakları, yırtılmış göğsü gördü;, koltuğundan kalkar gibi oldu, ama yeniden ardına yaslandı. Keder, gözlerinin etrafını çizgilerle çevirmişti.— Bilmiyorum, dedi. Biliyordum herhalde, ama unuttum.</p>

  <p>Coeur de Gris yavaş yavaş dizleri üzerine düştü. Yumruklarını yere dayayarak durmaya çalıştı, özür dilercesine:</p>

  <p>— Dizlerim efendim, dedi. Artık beni taşımıyorlar.</p>

  <p>Gene o nabız vuruşunu dinler gibi oldu. Sesi, birdenbire, acı bir yakınmayla yükseldi:</p>

  <p>— Ölmek üzere bulunanların yaşam boyu yaptıkları şeyleri düşündükleri söylenir. Hayır, hayır, ben yapmamış olduğum şeyleri düşünüyorum, benimle birlikte ölen yıllarda yapabilecek olduğum şeyleri düşünüyorum. Hiç görmediğim kadın dudaklarını, bir üzüm tohumunda uyuyan şarabı, Goaves’daki anamın aceleci, ılık okşayışlarını düşünüyorum. Ama hepsinden çok bir daha asla yürüyemeyeceğimi, asla asla güneşte dolaşamayacağımı, dolunayın topraktan çağırdığı zengin kokuları koklayamayacağımı düşünüyorum. Efendim, niçin yaptınız bunu?</p>

  <p>Henry Morgan gene dalgın dalgın revolvere bakıyordu Asık suratla mırıldandı:</p>

  <p>— Bilmiyorum. Biliyordum herhalde, ama unuttum. Bir defasında bir köpek öldürmüştüm, az önce de Jones’u öldürdüm. Neden, bilmiyorum.</p>

  <p>Coeur de Gris acı acı:</p>

  <p>— Siz büyük bir adamsınız Kaptan, dedi. Büyük adamlar sebep bulma işini savunucularının yaratıcı ellerine bırakabilirler. Ama ben efendim, ah, ben artık bir hiçim hiç. Bir dakika önce eksiksiz bir silâhşördüm; ama şimdi varlığım —savaşan, lânet okuyan, seven varlığım— hiç, hiç yaşamamış gibi geliyor bana.</p>

  <p>Bilekleri tutmaz oldu, devrildi, gırtlağındaki tıkanıklık yüzünden öksürerek öylece yattı kaldı. Sonra bir süre odada düzensiz soluk alma çabalarından başka ses duyulmadı. Ama ansızın bir dirseği üzerinde doğrularak güldü; evrene ilişkin bir şakaya, yuvarlanan büyük kürelerin şakasına güldü; bir bulmacayı çözmüş, ne denli basit olduğunu keşfetmiş gibi kıvançlı, güldü. Kahkahasıyla birlikte kan dalgası da dudaklarına çıktı, gırtlağını doldurdu. Kahkaha yoğun bir iç çekişi haline geldi. Ve Coeur de Gris yavaş yavaş çöktü, yan yattı, kıpırtısız kaldı; ciğerleri artık soluk veremez olmuştu.</p>

  <p>Henry hâlâ şaşkın, elindeki revolvere bakıyordu. Yavaş yavaş gözlerini açık pencereye kaldırdı. Güneşin içeri dolan ışınları yerdeki hazineyi sıcak bir maden yığını gibi parlatıyordu. Gözleri, önünde duran cesede takıldı. Titredi. Sonra Coeur de Gris’nin yanına gidip yerden kaldırdı onu, bir koltuğa yerleştirdi. Cansız gövde yan devrildi. Henry onu doğrultup dik bir şekilde oturttu. Sonra gene yılanlı koltuğuna döndü. Coeur de Gris’ye revolveri çevirerek:</p>

  <p>“Elimi böyle kaldırdım, dedi. Elimi böyle kaldırdım. Kaldırmış olmalıyım. Coeur de Gris öldü. Böyle, kaldırdım, böyle ve doğrulttum. Nasıl yaptım bunu?</p>

  <p>Başını eğdi, kıkır kıkır gülerek tekrar cesede baktı:</p>

  <p>“Coeur de Gris, dedi. Couer de Gris! Sâna La Santa Roja’yı anlatmak istedim. Ata biniyor, anlıyor musun? Hiç kadın alçakgönüllülüğü yok, hiç, öyle pek güzel de değil.”</p>

  <p>Karşısına geçip, gövdeyi dikkatle süzdü. Coeur de Gris’nin gözleri önce yarı kapalıydı ama şimdi tümden kapanmış, içeri çökmeğe başlamıştı. Yüzünde son acı kahkahasının buruşukluğu donmuştu.</p>

  <p>Kaptan “Coeur de Gris!” diye bağırdı. Cesedin yanına koşup elini alnına koydu. Dalgın dalgın:</p>

  <p>— Ölü bir şey bu, dedi. Sadece ölü. Sinek ve hastalık getirecek. Hemen kaldırtmalıyım onu. Bu odaya sinekler üşüşecek. Coeur de Gris! Aldatıldık biz. Kadın, erkek gibi dövüşüyor ve erkek gibi ata biniyor. Bu kadar çabayı boşuna harcadık! İşte duyduğumuz her şeye inanmanın cezası, ha, Coeur de Gris? Ama bu sadece ölü. Sinekler. üşüşecek üzerine...</p>

  <p>Merdivenlerden gelen ayak sesleriyle sustu. Adamlarından birkaçı, zavallı, korkmuş, çamura bulanmış, dehşet içinde bir İspanyolu sürükleyerek geldi. İspanyolun boynundaki dantel yırtılmıştı; kolunun yeninden küçük bir kan dereciği akıyordu. Adamların başı :</p>

  <p>— Bir İspanyol yakaladık efendim, dedi. Kente elinde bir beyaz bayrakla geldi. Beyaz bayrağa saygı gösterelim mi, efendim? Adamın eyeri gümüşlü, öldürelim mi efendim? Belki de bir casustur.</p>

  <p>Henry Morgan duymamış gibi yaptı. Koltuktaki cesedi gösterdi :</p>

  <p>— Sadece ölü bir şey. Coeur de Gris değil bu. Coeur de Gris’yi bir yere yolladım ben. Çok geçmeden dönecek. Ama bu.. elimi kaldırdım.. böyle.. görüyor musunuz, böyle. Bunu nasıl yaptığımı çok iyi biliyorum; baştan, yeni baştan denedim. Ama bu ölü. Sinekleri üşüştürecek başımıza. —Bağırdı :— Oh, alın götürün, gömün onu...</p>

  <p>Bir korsan cesedi almak için bir iki adım attı.</p>

  <p>— Dokunma ona! Dokunayım deme! Olduğu yerde bırak. Gülümsüyor. Gülümsediğini görüyor musunuz? Ama sinekler.. Hayır, hayır bırak onu. Ben kendim gereğini düşünürüm.</p>

  <p>— Şu İspanyol, efendim; ne yapalım onu? öldürelim mi?</p>

  <p>— Ne İspanyolu?</p>

  <p>— Şey, işte şu, karşınızdaki, efendim.</p>

  <p>Adamı öne doğru itti. Henry derin bir düşten uyanır gibi oldu. Sert sert sordu :</p>

  <p>— Ne istiyorsun?</p>

  <p>İspanyol, korkusuyla savaşıyordu :</p>

  <p>— İzin verirseniz Kaptan Morgan’la görüşmek istiyorum. Benim ve efendimin dileği bu. Ben bir haberciyim Senyor; bu, bu bayların sandıkları gibi bir casus değilim.</p>

  <p>— Nedir getirdiğin haber?</p>

  <p>Henry’nin sesinde usanç vardı.</p>

  <p>Haberci onun ses tonunun değişmesinden yüreklendi:</p>

  <p>— Çok zengin bir adamdan geliyorum Senyor. Karısı elinizde.</p>

  <p>— Karısı elimde mi?</p>

  <p>— Kentle birlikte ele geçmiş, Senyor.</p>

  <p>— Adı?</p>

  <p>— Adı Dona Ysobel Espinoza, Valdez y los Gabilanes, Senyor. Kentteki bilinçsiz halk kendisine La Santa Roja adını takmış.</p>

  <p>Henry Morgan adama uzun uzun baktıktan sonra:</p>

  <p>— Evet, kadın elimde, dedi. Bir hücrede tutsak. Kocasının istediği ne?</p>

  <p>— Kurtarmalık öneriyor, Senyor. Karısını almak istiyor.</p>

  <p>— Ne kadar kurtarmalık verecek?</p>

  <p>— Ekselâns ne isterler?</p>

  <p>Henry çabuk çabuk:</p>

  <p>— Yirmi bin İspanyol altını, dedi.</p>

  <p>Haberci sendeledi:</p>

  <p>— Yirmi bin, Viente mil.. —Tutarın büyüklüğünü daha iyi anlamak için kendi diline çevirdi.— öyle anlıyorum ki Ekselansları da kadını istiyorlar.</p>

  <p>Henry Morgan Coeur de Gris’nin cesedine baktı:</p>

  <p>— Hayır, dedi. Parayı istiyorum.</p>

  <p>Haberci rahat bir soluk aldı. Bu büyük adamı da büyük bir budala sanacaktı az daha:</p>

  <p>— Elimden geleni yapacağım efendim. Dört gün içinde döner, bir haber getiririm.</p>

  <p>— Üç günde!</p>

  <p>— Peki, ya dönmezsem Senyor?</p>

  <p>— Dönmezsen Kızıl Azize’yi alıp götürür, köle pazarında sattırırım.</p>

  <p>— Elimden geleni yapacağım Senyor.</p>

  <p>Kaptan buyurdu :</p>

  <p>— Ona iyi davranın. Sakın kötülük etmeyin? Bize altın getirecek.</p>

  <p>Çıkarlarken adamlardan biri dönüp gözleriyle okşar gibi hazineye baktı:</p>

  <p>— Paylaşma ne zaman efendim?</p>

  <p>— Chagres’de, budala! Şimdi paylaştıracağımı mı sanıyorsun?</p>

  <p>— Ama efendim, biraz elimizde tutmak isterdik, sadece dokunmak için... Canımızı dişimize takıp savaştık efendim.</p>

  <p>— Defol! Gemilere dönünceye dek elinizi bile değdiremezsiniz bunlara. Buradaki kadınlara avuç avuç dağıtmanıza göz yumacağımı mı sanıyorsunuz? Goaves’daki kadınlar alsın elinizden, daha iyi...</p>

  <p>Adamlar biraz homurdanarak Kabul Salonundan çıktılar.</p>
</body>
</html>
