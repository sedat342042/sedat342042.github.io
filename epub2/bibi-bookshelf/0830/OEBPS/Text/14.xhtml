<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">14&nbsp;</h2>

  <p><br /></p>

  <p><br /></p>

  <p>Prens Ratin'le Prenses Ratine'in odası, elbette sarayın en güzel odalarından biriymiş. Prens, sahip olduğu paha biçilmez mücevherin kutusu gibi görüyormuş odayı. Size ne kadar anlatmaya çalışsam boşuna. Düşünebildiğiniz en görkemli odayı düşünün sevgili çocuklar, yine de gerçeği ondan kat kat güzelmiş.&nbsp;</p>

  <p>İşte, şölen bitince, genç evliler şatafatlı bir şekilde bu odaya getirilmiş. Dük ve Düşes onlara eşlik etmiş, Peri Firmenta da aşklarını koruduğu yakışıklı delikanlıyla güzel genç kızdan ayrılmak istememiş. Kuşkusuz ortalıkta hiç görülmeyen Prens Kissador'dan ve Gardafour'dan korkacak bir şey yokmuş artık. Genç çift onların verebileceği zararlardan uzakmış... Ama yine de peri biraz kaygı duyuyormuş, sanki gizli bir önsezi gibi. Neye dayanıyormuş bu sezgi? Açıklayamıyormuş peri.</p>

  <p>Ratane'ın orada olduğunu, genç hanımına hizmet ettiğini söylemeye gerek yok tabii, artık karısından hiç ayrılmayan Don Rata da oradaymış; o anda öteden beri sevdiği kızı görmek kalbini kırsa bile kuzen Raté de yanlarındaymış.&nbsp;</p>

  <p>Ama onlardan önce, iki kişi kimseye görünmeden odaya sızabilmiş. Peri Firmenta'da o tuhaf sezgiye yol açan buymuş. Ne kadar güçlü olursa olsun peride duvarların ardını görebilme yetisi yokmuş, bu daha üstün perilerin yeteneğiymiş yalnız.&nbsp;</p>

  <p>Nitekim, bu iki kişi, anladınız elbette, Prens Kissador'la büyücü Gardafour'muş.&nbsp;</p>

  <p>Aralarında şöyle bir konuşma geçmiş:&nbsp;</p>

  <p>"Bana ne söz vermiştin, biliyorsun Gardafour!"&nbsp;</p>

  <p>"Evet prens hazretleri, bu kez Ratine'i kaçırıp intikamınızı almaını hiçbir şey engelleyemez."&nbsp;</p>

  <p>"Umarım öyle olur, hem Ratine Prenses Kissador olduğu zaman herhalde pişmanlık duymak için haklı bir neden bulamayacak!"&nbsp;</p>

  <p>Görüldüğü gibi şu budala hâlâ kendini çok beğeniyormuş. Yola gelmez bir huyu varmış.&nbsp;</p>

  <p>"Ben de aynen öyle düşünüyorum," diye karşılık vermiş dalkavuk Gardafour.&nbsp;</p>

  <p>"Bugün kendinden emin misin?" diye sormuş prens.&nbsp;</p>

  <p>"Düşünün bir! Üç dakika sonra, büyücülük gücümü kaybetmeye mahkûm olduğum süre doluyor," diye yanıt vermiş Gardafour saatine bakarak. "Üç dakika sonra, değneğim Peri Firmenta'nınki kadar güçlü olacak, ama farklı bir şekilde. Firmenta, Raton ailesinin üyelerini insanoğlu düzeyine kadar çıkarttıysa, ben de en basit hayvanların düzeyine yeniden indirebilirim onları!"&nbsp;</p>

  <p>"İyi öyleyse Gardafour, onları hayvan yapma işini sana bırakıyorum!..."&nbsp;</p>

  <p>"Emrinizdeyim prens hazretleri!"&nbsp;</p>

  <p>"Ama Gardafour, Ratin'le Ratine'in bu odada yalnız kalmasını istemiyorum!..."&nbsp;</p>

  <p>"Kalmayacaklar, eğer onlar buraya varmadan bütün gücümü yeniden toplamış olursam!"&nbsp;</p>

  <p>"Daha ne kadar zaman gerekiyor?"&nbsp;</p>

  <p>"İki dakika!..."&nbsp;</p>

  <p>"İki dakika ha!... İşte merdivenlerden çıkıyorlar!..."&nbsp;</p>

  <p>"Çabuk prens hazretleri, saklanın!" demiş Gardafour. "Ben şu çalışma odasına saklanacağım ve zamanı gelince ortaya çıkacağım. Sizse şu büyük kapının arkasında durun ve ben 'Ratin, sonun geldi!' diye bağırınca çıkın, bayağı gülünç bir sahneye tanık olacaksınız!"&nbsp;</p>

  <p>"Anlaşıldı, ama sakın şu aptal rakibime hoşgörülü davranma!"&nbsp;</p>

  <p>"İçiniz rahat olsun!"&nbsp;</p>

  <p>İkisi de ortadan kaybolmuş.&nbsp;</p>

  <p>Bunca badireler atlatan şu namuslu aileyi nasıl bir tehlike bekliyormuş, görüyorsunuz! Tahmin edemezlermiş ki! Prensle büyücünün bu kadar yakında olduğunu bilmiyorlarmış! Gardafour'un eski gücüne kavuşmak üzere olduğundan ve bu gücü iğrenç bir biçimde kullanacağından haberleri yokmuş!&nbsp;</p>

  <p>Hâlâ endişeli olan Peri Firmenta'ya gelince, onun tek telaşı varmış: Gardafour'un bir yerlere saklanıp saklanmadığını görmek, bir perdenin arkasına, bir mobilyanın altına...&nbsp;</p>

  <p>Firmenta bakmış...&nbsp;</p>

  <p>Kimseler yokmuş!&nbsp;</p>

  <p>Prens Ratin ile Prenses Ratine, baş başa kalacakları bu odaya gelince peri eski güvenini kazanmış.&nbsp;</p>

  <p>Perinin genç çifte "Mutlu yaşayın!" dediği anda, yandaki bir kapı hızla, birdenbire açılmış:&nbsp;</p>

  <p>"Daha değil!" diye bağırmış korkunç bir ses ve herkesi tir tir titretmiş.&nbsp;</p>

  <p>Gardafour ortaya çıkmış! Peri, elindeki sihirli değneğin titrediğini görünce büyü gücünün ona geri verildiğini anlamış. Firmenta bu talihsiz aile için artık hiçbir şey yapamazmış!&nbsp;</p>

  <p>Öyle bir şaşkınlık çökmüş ki üstlerine! Önce hepsi donup kalmış. Sonra hep birlikte geri çekilmiş, perinin çevresinde, korkunç Gardafour'a karşı koyacak şekilde birbirlerine sokulmuşlar.&nbsp;</p>

  <p>"İyi kalpli peri," diye bağırmışlar, "bizi yalnız mı bırakıyorsunuz? İyi kalpli peri, koruyun bizi!"&nbsp;</p>

  <p>"Sizi korumak mı!" diye karşılık vermiş Gardafour. "Firmenta, sen gücünü onların uğruna tükettin, bense onları mahvetmek için bütün gücüme yeniden kavuştum! Ah, mücadele etmeyi sen istedin! Öyleyse mücadelede can vereceksin! Artık senin değneğin onlar için hiçbir şey yapamaz, oysa benimki!..."&nbsp;</p>

  <p>Böyle diyerek Gardafour değneğini savurmuş; değnek havada daireler çizmiş, ıslık çalmış. Sanki doğaüstü bir can varmış değnekte.&nbsp;</p>

  <p>Raton ve ailesi bayılmak üzereymiş. Perinin eli kolu bağlı olduğunu anlamışlar, çünkü daha üstün bir dönüşümle onları kurtaramıyormuş.&nbsp;</p>

  <p>"Evet," diye bağırmış Gardafour. "Peri Firmenta, sen onları insana çevirdin! Eh ben de hayvana çevireceğim!"&nbsp;</p>

  <p>"Acıyın, acıyın!" diye ınırıldanmış Ratine ellerini büyücüye doğru uzatarak.&nbsp;</p>

  <p>"Acımak yok!" diye yanıtlamış Gardafour.&nbsp;</p>

  <p>Ve devam etmiş:&nbsp;</p>

  <p>"Değneğim ilk kime dokunursa o berbat bir maymuna dönüşecek!"&nbsp;</p>

  <p>Gardafour böyle söyleyip talihsiz topluluğun üzerine yürümüş, Raton ailesi büyücü yaklaşınca sağa sola dağılmış.&nbsp;</p>

  <p>Odanın içinde koşup durmalarını bir görseydiniz; kapılar kapalı olduğu için kaçamıyorlarmış; Ratin, Ratine'in nasıl bir tehlike içinde olduğunu düşünmeden onu sürüklüyor, ona siper olmaya çalışıyormuş.&nbsp;</p>

  <p>Evet, asıl kendisi tehlike altındaymış, çünkü büyücü şu sözleri söylemiş:&nbsp;</p>

  <p>"Sana gelince, yakışıklı delikanlı, Ratine yakında sana ancak iğrenerek bakacak!"&nbsp;</p>

  <p>Bu sözleri duyan Ratine annesinin kucağına baygın bir halde yığılıp kalmış. Ratin kapının olduğu tarafa kaçmış ama Gardafour üzerine atılmış.&nbsp;</p>

  <p>"Ratin, sonun geldi!" diye bağırmış büyücü.&nbsp;</p>

  <p>Tıpkı bir kılıç gibi değneğini ona doğru savurarak bir hamle yapmış...&nbsp;</p>

  <p>O anda kapı açılmış, prens ortaya çıkmış... Ve Ratin'i hedef alan darbe ona gelmiş.&nbsp;</p>

  <p>Değneğin dokunduğu Prens Kissador, artık korkunç bir şempanzeymiş!&nbsp;</p>

  <p>Öyle korkunç bir öfkeye kapılmış ki o zaman! Dış güzelliğini bunca beğenen, bunca çalım satıp böbürlenen prens artık yüzünü gözünü buruşturup duran bir maymunmuş, upuzun kulakları, çıkık bir ağzı, dizlerine inen kolları, basık bir burnu, tüylerle kaplı sarımsı bir derisi varmış!&nbsp;</p>

  <p>Odanın duvarlarından birinde bir ayna asılıymış. Prens aynaya bakmış!... Ve korkunç bir çığlık atmış. Beceriksizliğinden şaşkına dönen Gardafour'un üzerine çullanmış. Boynundan yakalamış ve güçlü şempanze kollarıyla boğmuş onu.&nbsp;</p>

  <p>O zaman, yer yarılmış, bütün peri masallarında olduğu gibi yarıktan bir duman çıkmış ve kötü yürekli Gardafour, alevlerden bir burgacın ortasında gözden kaybolmuş.&nbsp;</p>

  <p>Sonra Prens Kissador bir pencereyi açmış, bir zıplayışta dışarı çıkmış ve yakındaki ormana, hemcinslerinin arasına katılmaya gitmiş.</p>
</body>
</html>
