<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">3&nbsp;</h2>

  <p><br /></p>

  <p><br /></p>

  <p>Deniz çekilmiş. Çatlayan dalgalar, Samobrives kıyısını tatlı tatlı dövüyor. Kayaların arasında su birikintileri var. Granit, cilali abanoz gibi parlıyor. Yapışkan yosunların üzerinde yürüyoruz, zarları patlayıp sıvılarını fışkırtıyor dışarı. Kaymamaya dikkat etmeli, düşmek çok can yakabilir.&nbsp;</p>

  <p>Bu kıyıda ne çok yumuşakça var, koca salyangozlara benzeyen katırboncukları, midyeler, taraklar, sukestaneleri, özellikle de milyonlarca istiridye.&nbsp;</p>

  <p>En güzellerinden yarım düzinesi deniz bitkilerinin altında saklanıyor. Yanılıyorum: Yalnızca beş tane var. Altıncının yeri boş!&nbsp;</p>

  <p>İşte şimdi istiridyeler, açık denizin serin meltemini içlerine çekmek için güneşin ışınlarıyla açılıyorlar. Bu sırada da dertli bir ezgi duyuluyor, tıpkı kutsal haftada okunan uzun bir ilahi gibi.</p>

  <p>Yumuşakçaların çenetleri ağır ağır açılmış. Saydam püsküllerinin arasında kolayca tanınabilecek birkaç yüz belirmiş.&nbsp;</p>

  <p>Biri Raton, baba, bir filozof, bir bilge, yaşamı her haliyle kabul etmeyi bilen biri.&nbsp;</p>

  <p>"Kuşkusuz, fare olduktan sonra yeniden yumuşakçaya dönmek can sıkıcı bir durum, ama değiştiremediğimiz şeye boyun eğip olayları olduğu gibi kabul etmeliyiz!" diye düşünmüş.&nbsp;</p>

  <p>İkinci istiridyenin içinde, gözlerinde şimşekler çakan, kızgın bir yüz kıpırdanıyormuş. Boş yere kabuğundan dışarı atlamaya uğraşıyormuş! Ratanne Hanım'mış bu ve şöyle diyormuş:"&nbsp;</p>

  <p>Bu aşağılayıcı hapishanede kapalı kalmak ha, Ratopolis<sup><b>1</b></sup> kentimizde en önde gelen ben hem de! İnsan evresine gelince büyük bir hanımefendi, belki de bir prenses olacaktım!... Ah sefil Gardafour seni!"&nbsp;</p>

  <p>Üçüncü istiridyenin içinde kuzen Raté bön suratını buruşturup duruyormuş, açık yürekli bir koca bebekmiş, biraz da ödlek, tıpkı bir tavşan gibi en ufak gürültüde kulaklarını dikiveriyormuş! Size şunu söylemeliyim ki, elbette, kuzen olarak kuzinine kur yapıyormuş. Ratine ise biliyoruz ki bir başkasını seviyormuş ve de Raté o kişiyi bütün hücreleriyle kıskanıyormuş.&nbsp;</p>

  <p><sup>1 Ratopolis: "Fareler şehri".(ç.n.)</sup><br /></p>

  <p>"Ah ah!..." diyormuş, "İki kabuk arasında yamyassı olmak, ne talih! Fareyken en azından koşup kaçabiliyor, kedilerden ve kapanlardan kurtulabiliyordum! Ama burada, bir düzine benzerimle beni toplamaları yeterli, midyecinin kaba bıçağı hoyratça açacak beni, zengin bir adamın sofrasında yerimi alacağım ve yutulacağım... belki de canlı canlı!"&nbsp;</p>

  <p>Dördüncü istiridyenin içinde aşçı Rata varmış, yetenekleriyle çok gurur duyan, bilgisinden pek kurumlanan bir şef.&nbsp;</p>

  <p>"Melun Gardafour!" diye bağırıyormuş. "Onu bir elime geçireyim, öbür elimle boynunu koparacağım! Güzel mi güzel yemekler pişiren, adını yemeklere veren ben, iki kabuk arasına yapışıp kaldım. Ya karım Ratane..."&nbsp;</p>

  <p>"Buradayım," demiş beşinci istiridyeden gelen bir ses. "Üzülme benim zavallı Rata'cığım! Sana yaklaşamasam da senin yanındayım! Seninle yaratılış merdivenini birlikte çıkacağız!"&nbsp;</p>

  <p>İyi kalpli Ratane! Kısa, şişman bir kadın, sade, alçakgönüllü, kocasını seven ve tıpkı onun gibi efendilerine çok bağlı.&nbsp;</p>

  <p>Sonra kederli ağıt, iç karartıcı bir tonda yeniden başlamış. Satıldıkları yere götürülmeyi bekleyen birkaç yüz istiridye de bu ağlayıp inleme konserine katılmış. İnsanın yüreğini sıkıştırıyormuş bu durum. Kızlarının artık yanlarında olmadığını bilselermiş, baba Raton ve anne Ratonne'un acısına acı eklenirmiş!&nbsp;</p>

  <p>Birden hepsi susmuş. Kabuklar kapanmış.&nbsp;</p>

  <p>Gardafour kumsala gelmiş çünkü, üzerinde uzun büyücü cüppesi, başında da geleneksel külahı varmış, acımasız görünümüyle kaygı uyandırıyormuş. Yanında, pek esaslı giyinmiş Prens Kissador yürüyormuş. Bu soylu efendinin ne kadar kendini beğenmiş olduğunu hayal bile edemezsiniz, zariflik taslamak için nasıl da kırıtıyormuş.&nbsp;</p>

  <p>"Neredeyiz?" diye sormuş prens.&nbsp;</p>

  <p>"Samobrives sahilinde, prens hazretleri," diye dalkavukça karşılık vermiş Gardafour.&nbsp;</p>

  <p>"Peki şu Raton ailesi nerede?..."&nbsp;</p>

  <p>"Hoşunuza gitmek için iyice yapıştırdığım yerde hâlâ!"&nbsp;</p>

  <p>"Ah, Gardafour," demiş prens bıyıklarını burarak, "şu küçük Ratine! Büyülendim kaldım! Benim olmalı o! Bana hizmet etmen için para veriyorum sana, eğer başaramazsan vay haline!..."&nbsp;</p>

  <p>"Prens hazretleri," demiş Gardafour, "gücüm askıya alınmadan önce bütün bu fare ailesini yumuşakçaya çevirdim, ama insan yapamazdım! Yalnız Peri Firmenta bu güce sahip!..."&nbsp;</p>

  <p>"Peki öyleyse Gardafour, neden onunla işbirliği yapmadın?"&nbsp;</p>

  <p>"Ona defalarca önerdim prens hazretleri. İkimiz birlikte dünyanın efendisi olurduk!... Ama beni reddetti!"&nbsp;</p>

  <p>"Beceriksiz!" diye karşılık vermiş prens, eşi benzeri olmayan bir kendini beğenmişlikle. "Ben olsam başarırdım! Neyse, şu küçük ahmağın kabuğu nerede peki?"&nbsp;</p>

  <p>İkisi birlikte, Gardafour'un Ratine'i bulmayı umduğu yere gitmek için sahile inmişler.&nbsp;</p>

  <p>O anda, kumsalın öbür yanında iki kişi belirmiş. Peri Firmenta ile genç Ratin'miş bunlar. Ratin, sevgilisini saklayan çifte kabuğu büyük bir dikkatle kalbinin üzerinde tutuyormuş.&nbsp;</p>

  <p>Birden prensle büyücüyü fark etmişler. Yakışıklı delikanlının beti benzi atmış.&nbsp;</p>

  <p>"Gardafour, burada ne arıyorsun? Yine o kötü dalaverelerinden birini mi çevirmeye geldin?" demiş peri.&nbsp;</p>

  <p>"Firmenta, gücünü benimkiyle birleştirmeyi neden kabul etmedin?" diye sormuş büyücü.&nbsp;</p>

  <p>"İyilik meleği kötülük ciniyle birleşecek ha, asla olmaz!"&nbsp;</p>

  <p>"Peri Firmenta, biliyorsun ki şu sevimli Ratine için deli oluyorum, ama o, benim çapımda bir soylu beyefendiyi reddedecek kadar ihtiyatsız! Eh ne istersen veririm sana, eğer onu genç kıza çevirdiğinde benim olursa..." demiş bunun üzerine Prens Kissador.&nbsp;</p>

  <p>"Onu genç kıza çevirdiğimde, tercih ettiği kişinin olacak o," diye karşılık vermiş Firmenta.&nbsp;</p>

  <p>"Ah şu haddini bilmez Ratin; Gardafour onu eşeğe çevirmekte hiç zorluk çekmeyecek, kulaklarını uzatayım da görsün!" diye yanıtı yapıştırmış Prens Kissador.&nbsp;</p>

  <p>Bu hakaret karşısında, delikanlı yerinden sıçramış. Saygısızlığını cezalandırmak için prensin üzerine atlayacakmış ki peri elini tutmuş.&nbsp;</p>

  <p>"Öfkeni yatıştır," demiş. "Öç almanın zamanı değil, günün birinde prensin hakaretleri kendi aleyhine dönecek. yapacağını yap da gidelim."</p>

  <p>Ratin söz dinlemiş ve istiridyeyi bir kez daha öptükten sonra ailesinin yanındaki yerine koymuş. Sonra o ve peri çekilip gitmişler.&nbsp;</p>

  <p>Ama Prens Kissador ve Gardafour olup biteni anlamışlar. O anda, yükselmeye başlayan deniz Samobrives kıyısını kaplamasaymış Ratine'i ele geçirmeleri işten bile değilmiş. İkisi de yükselen sulardan kaçacak zamanı zar zor bulabilmiş.&nbsp;</p>

  <p>Kısa süre içinde su, dışarıda kalan son burunları da örtmüş, her şey açık denizin gökyüzüyle birleştiği ufka dek ortadan kaybolmuş.</p>
</body>
</html>
