<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">6&nbsp;</h2>

  <p><br /></p>

  <p><br /></p>

  <p>Ratopolis kenti bayağı güzel bir kentmiş. Ne Avrupa'da, ne Asya'da, ne Afrika'da, ne Okyanusya'da, ne de Amerika'da bulunan, ama bir yerlerde var olan, adını unuttuğum bir krallıktaymış Ratopolis.&nbsp;</p>

  <p>Neyse, Ratopolis'in çevresindeki manzara, bir Hollanda manzarasına çok benziyormuş. Serinmiş, yeşilmiş, temizmiş, berrak akarsular, güzel ağaçların gölgelediği kanallar, dünyanın en mutlu sürülerinin otladığı çayırlar varmış.&nbsp;</p>

  <p>Bütün kentler gibi Ratopolis'in de sokakları, meydanları, bulvarları varmış, ama bu bulvarlarda, meydanların, sokakların iki yanında evler yerine göz kamaştırıcı peynirler yükseliyormuş; gravyerler, kırmızı mumlu peynirler, kaşarlar, hellimler, yirmi çeşit peynir... Peynirlerin içi katlar, daireler, odalar halinde oyuk oyukmuş. İşte burada, bilge, alçakgönüllü ve öngörülü kalabalık bir fareler cumhuriyeti yaşıyormuş.&nbsp;</p>

  <p>Saat galiba yediymiş. Biraz sonra gece olacakmış. Günlerden pazarmış. Erkek ve dişi fareler, aileleriyle, akşam meltemini içlerine çekmek için geziniyorlarmış. Bütün hafta evin erzağını yenilemek üzere çalıştıktan sonra yedinci gün dinleniyorlarmış.&nbsp;</p>

  <p>Prens Kissador, yanından ayrılmayan Gardafour'la birlikte, Ratopolis'teymiş o sırada. Raton ailesinin üyelerinin, bir süre balık olduktan sonra yeniden fareye dönüştüğünü öğrenmişler. Bu yüzden de gizli oyunlarını hazırlamaya gelmişler.&nbsp;</p>

  <p>"Evet, yine şu lanet olası periye borçlular yeni dönüşümlerini!" diye tekrarlayıp duruyormuş prens.&nbsp;</p>

  <p>"Olsun, daha iyi! Şimdi onları yakalamak daha rahat olacak!" diye karşılık vermiş Gardafour. "Balıklar çok kolay kaçıp kurtuluyor! Şimdi fare olduklarına göre güzelce ele geçireceğiz onları!"&nbsp;</p>

  <p>"Acaba doğru mu söylüyorsun Gardafour!"&nbsp;</p>

  <p>"Bir kez egemenliğiniz altına girince, güzel Ratine derebeyliğiniz için deli olacak sonunda!" diye eklemiş büyücü.</p>

  <p>Bu sözleri duyan kendini beğenmiş budala kasılıyor, hindi gibi kabarıyor, gezinen güzel dişi farelere kaş göz işaretleri yapıyormuş.&nbsp;</p>

  <p>"Gardafour," demiş, "kaybedecek bir dakikamız bile yok!"&nbsp;</p>

  <p>"Her şey hazır prens hazretleri, Ratine kurduğum tuzaktan kaçamayacak!"&nbsp;</p>

  <p>"Nerede bu tuzak?"&nbsp;</p>

  <p>"İşte!"&nbsp;</p>

  <p>Gardafour meydanın köşesine konulmuş, yapraklardan yapılmış zarif bir çardak göstermiş.&nbsp;</p>

  <p>"Bu çardakla mı Ratine'i ele geçirmeyi umuyorsun?"&nbsp;</p>

  <p>"Evet prens hazretleri!"&nbsp;</p>

  <p>"Nasıl peki?..."&nbsp;</p>

  <p>"Göreceksiniz, size söz veriyorum, güzel kız bugün sarayınızda olacak. O zaman da zekanızın keskinliğine ve kişiliğinizin çekiciliğine dayanamayacak, nasıl dayansın?"&nbsp;</p>

  <p>Bizim ahmak, büyücünün bu kaba dalkavukluklarını bir güzel yutmuş!&nbsp;</p>

  <p>"İşte geliyor," demiş Gardafour, "gelin prens hazretleri, o bizi görmemeli!"&nbsp;</p>

  <p>İkisi birlikte yan sokağa geçmiş.&nbsp;</p>

  <p>Gelen Ratine'miş gerçekten de, ama ona Ratin eşlik ediyormuş. Sarışınlara özgü güzel yüzü ve zarif fare hatlarıyla ne kadar da çekiciymiş! Delikanlı ona şöyle diyormuş:&nbsp;</p>

  <p>"Ah sevgili Ratine, çoktan bir küçükhanım oldun sen! Eğer seninle hemen evlenmek için yeniden fare olabilseydim hiç duraksamazdım! Ama bu olanaksız..."&nbsp;</p>

  <p>"Eh sevgili Ratin'im benim, beklemek gerek..."&nbsp;</p>

  <p>"Beklemek! Hep beklemek!"&nbsp;</p>

  <p>"Ne önemi var, mademki seni sevdiğimi ve sonsuza dek yalnızca senin olacağımı biliyorsun! Zaten iyi kalpli peri bizi koruyor, kötü Gardafour'dan da Prens Kissador'dan da korkacak bir şeyimiz yok artık..."&nbsp;</p>

  <p>"O haddini bilmeze, o budalaya gününü göstereceğim..." diye bağırmış Ratin.&nbsp;</p>

  <p>"Hayır Ratin'ciğim, olmaz! Kavga çıkarmaya kalkışma! O güçlü, onu savunacak muhafızları var!... Sen ölürsün, ben n'olurum peki o zaman! Sabret, sabır gerektiğine göre, ve güven bana, seni sevdiğime göre!..."&nbsp;</p>

  <p>Ratine bunları öyle kibarca söylemiş ki delikanlı dayanamamış. Onu göğsüne bastırmış, küçük ayaklarını öpmüş. Ratine gezinmekten kendini biraz yorgun hissettiği için "Ratin, işte hep altında dinlendiğim çardak! Eve gidip annemle babama, şenliğe gitmek üzere onları burada beklediğimi söyler misin?" demiş ve çardağın altına girmiş.&nbsp;</p>

  <p>Ansızın kuru bir gürültü duyulmuş, tıpkı gerilmiş haldeyken bırakılan bir yayın çatırtısı gibi...&nbsp;</p>

  <p>Yapraklar sinsi bir kapanı gizliyormuş! Bundan kuşkulanmayan Ratine yaya dokununca çardağın önüne bir kafes kapanmış ve farecik de kapana kısılmış!&nbsp;</p>

  <p>Ratin bir öfke çığlığı savurmuş, buna Ratine'in umutsuzluk çığlığı karşılık vermiş, onu da, Prens Kissador'la birlikte koşup gelen Gardafour'un zafer çığlığı yanıtlamış. Delikanlı boş yere kafese asılıp parmaklıkları kırmaya çalışmış, boşu boşuna! Çok büyük bir öfkeye kapılarak prensin üzerine atlayıp onu boğmak istemiş...&nbsp;</p>

  <p>Ama Gardafour'un bir işaretiyle bir düzine uşak ortaya çıkmış. Ratin, yakalanırsa yardım ve destek bulamayacağını anlamış. Talihsiz Ratine'i, kaçıranların elinden kurtarmak için gidip yardım aramak en iyisiymiş.&nbsp;</p>

  <p>Ratopolis'in ana caddesinden kaçarak o da böyle yapmış zaten. &nbsp;</p>

  <p>Bu sırada Ratine fare kapanından çıkarılmış; Prens Kissador dünyanın en kibar, en zarif edasıyla ona şöyle diyormuş:&nbsp;</p>

  <p>"Elimdesin küçüğüm, artık benden kaçamayacaksın!"</p>
</body>
</html>
