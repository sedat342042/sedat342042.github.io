<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">9&nbsp;</h2>

  <p><br /></p>

  <p><br /></p>

  <p>Bu arada kilise yavaş yavaş doldu. Borumun ağız yarığından, artık parıl parıl aydınlatılmış sahına yayılan dindarlar kalabalığını görebiliyordum. Çocuklarından on altısının şu orgun içinde hapsolduğunu bilmeyen aileler! Sahının döşemelerinde adımların gürültüsünü, sandalyelerin takırtısını, ayakkabıların ve nalınların tıkırtısını, kocaman kiliselere özgü o sesi yansıtma niteliğiyle işitebiliyordum. Müminler gece yarısı ayini için yerlerini alıyor, çan hala çalıyordu.&nbsp;</p>

  <p>"Orada mısın?" diye sordum yine Betty'ye.&nbsp;</p>

  <p>"Evet Joseph," diye yanıt verdi titreyen hafif bir ses.&nbsp;</p>

  <p>"Korkma... korkma Betty!... Yalnızca ayin için buradayız... Sonra bizi bırakacaklar!"&nbsp;</p>

  <p>Aslında hiç de öyle olmayacağını düşünüyordum. Effarane Usta kafesteki kuşlarını asla salıvermeyecekti, bir tür şeytansı güç bizi uzun süre orada tutacaktı... sonsuza dek belki de!&nbsp;</p>

  <p>Sonunda koronun zili çaldı. Papaz Efendi'yle iki yardımcısı sunağın basamaklarının önüne geldiler. Tören başlayacaktı.&nbsp;</p>

  <p>Ama nasıl oluyordu da anne babalarımız bizim için kaygılanmıyordu? Annemle babamın, yerlerine oturmuş, sakin olduklarını görüyordum -Mösyö ve Madam Clère de sakindi- arkadaşlarımızın aileleri sakindi... Açıklanamaz bir durumdu bu...&nbsp;</p>

  <p>Tam bunları düşünürken orgun büfesinden bir burgaç geçti. Bütün borular, sağanak altındaki bir orman gibi titredi. Körük olanca gücüyle işliyordu.&nbsp;</p>

  <p>Effarane Usta <i>Introit</i>'i beklerken açılışı yapmıştı. Büyük borular, hatta pedal klavyesi bile gök gürlemesine benzer sesler çıkarıyordu. Otuz iki ayaklık bas sesi veren boruların da katılımıyla, müthiş bir final ezgisi bu girişe son verdi. Ardından Papaz Efendi <i>Introıt: Dominus dixit ad me: Filius meus es tu</i>'yu söylemeye başladı. <i>Gloria</i>'da, Effarane Usta yeni bir atak yaparak trompetlerin gürültülü boru takımını harekete geçirdi.&nbsp;</p>

  <p>Korkmuş bir halde, körüğün fırtınalarının borularımıza gireceği anı kolluyordum; ama orgçu kuşkusuz bizi ayinin ortasına saklıyordu...&nbsp;</p>

  <p><i>Oremus</i>'tan sonra <i>Epistola</i> geldi. <i>Epistola</i>'dan sonra gelen <i>Gradualis</i>, büyük boruların eşliğinde iki görkemli <i>Alleluia</i>'yla sona erdi.&nbsp;</p>

  <p>Sonra, org, İncil okunması ve papazın vaazı sırasında belirli bir süre için sustu. Papaz Efendi vaazında, Kalfermatt Kilisesi'ne yitip giden seslerini geri verdiği için orgcuyu kutladı...&nbsp;</p>

  <p>Ah, bir bağırabilseydim, borunun yarığından <i>re-diyez</i>'imi yollayabilseydim!...&nbsp;</p>

  <p>Papazın Tanrı'ya kutsal ekmekle şarabı sunduğu ana geldik. <i>Loetentur coe􀂶li, et exultet terra ante faciem Domini quoniam venit</i> sözleri üzerine Effarane Usta'nın, tiz ses veren borularla birlikte ince akort borularıyla çaldığı hayranlık verici prelüdü başladı. Kabul etmek gerekir ki olağanüstüydü. Dile getirilmez bir büyü taşıyan bu armoniler altında her taraf neşeyle dolmuştu, sanki göklerdeki korolar tanrısal çocuğun zaferini kutluyordu.&nbsp;</p>

  <p>Bütün bunlar beş dakika sürdü, ama bana beş yüzyıl gibi gelmişti, çünkü büyük sanatçıların dehalarının en yüce doğaçlamalarını sergilediği Göğe Yükseliş çalınırken çocuk seslerinin sırasının geleceğini seziyordum...&nbsp;</p>

  <p>Gerçekten de diriden çok ölü gibiydim. Bana öyle geliyordu ki bekleyişin boğucu sıkıntısı yüzünden kuruyan gırtlağımdan tek bir nota bile çıkmayacaktı. Beni şişirecek olan dayanılmaz körüğü hesaba katmıyordum, orgçunun parmağının altında bana kumanda eden tuşun nasıl ineceğini düşünüyordum!&nbsp;</p>

  <p>Sonunda o çok korkulan Göğe Yükseliş bölümü geldi. Çıngırağın ekşimsi gürültüleri duyuldu. Kilisenin sahınında, genel bir kendinden geçme durumunun sessizliği hüküm sürüyordu. Başlar eğilmişti, iki yardımcı, Papaz Efendi'nin ayin kaftanını kaldırdılar...&nbsp;</p>

  <p>Eh, dindar bir çocuk olsam da kendimden geçmemiştim ben! Ayaklarımın altında kopacak fırtınayı düşünüyordum yalnız!...&nbsp;</p>

  <p>Bir tek Betty beni işitsin diye alçak sesle "Betty?" dedim.&nbsp;</p>

  <p>"Ne oldu Joseph?"&nbsp;</p>

  <p>"Dikkat et, sıra bize geliyor!"&nbsp;</p>

  <p>"Ah yüce İsa, kutsal Meryem!" diye bağırdı zavallı ufaklık.&nbsp;</p>

  <p>Yanılmamıştım. Kuru bir gürültü çınladı. Çocuk sesleri çıkaran boru takımının bağlandığı somyaya hava girişini düzenleyen hareketli düzeneğin gürültüsüydü bu. Tanrısal gizemin gerçekleştiği anda, tatlı ve içe işleyen bir ezgi kilisenin tonozlarının altında havaya yükseldi. Hoct'un <i>sol</i> sesini, Farina'nın <i>la</i>'sını, sonra da sevgili komşumun <i>mi-bemol</i>'ünü tanıdım; sonra bir nefes göğsümü şişirdi; yavaşça ayarlanmış, dudaklarımdan <i>re-diyez</i>'i çekip çıkaran bir nefes. Susmak isterdim ama yapamazdım. Orgcunun elinde bir çalgıdan başka bir şey değildim artık. Klavyesinde bastığı tuş, sanki yüreğimde aralanan bir kapakçık gibiydi...&nbsp;</p>

  <p>Ah, ne kadar iç parçalayıcıydı! Yoo, eğer böyle devam ederse bizden çıkan notalar değil çığlıklar, acı çığlıkları olacaktı!... Effarane Usta korkunç bir hamleyle, benim ikinci sırada yer aldığım bir eksiltili yedilik akoru (doğal <i>do</i>, <i>re-diyez</i>, <i>fa-diyez</i>, doğal <i>la</i>) bastığında çektiğim acıyı nasıl anlatmalı!... Acımasız, amansız sanatçı, bunu sonu gelmezcesine uzattığı için baygınlık geçirdim, ölüyorum sandım, bilincimi yitirdim...&nbsp;</p>

  <p>Bu yüzden de artık <i>re-diyez</i>'i olmayan şu ünlü eksiltili yedilik, armoni kurallarına uygun olarak sona eremedi...&nbsp;</p>
</body>
</html>
