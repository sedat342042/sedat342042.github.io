<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">11&nbsp;</h2>

  <p><br /></p>

  <p><br /></p>

  <p>Baba Raton, damla hastalığına karşın hızlı yürüyormuş. Havada iri daireler çizen güvercin ara sıra gelip Ratin'in omzuna konuyormuş. Daldan dala uçan papağan, söz verilen kalabalığı görebilmek için havaya yükseliyormuş. Tavuskuşu dikenlere takılıp yırtılmasın diye kuyruğunu özenli bir biçimde katlayarak tutuyormuş, Ratane ise koca perdeli ayaklarının üzerinde badi badi yürüyormuş. Arkalarından, gagasını eğmiş, fare kuyruğunu öfkeyle havada savurarak ilerleyen balıkçıl gidiyormuş. Kuyruğu cebine sokmaya, demek istediğim kanadının altına sokmaya çok uğraşmış, ama kanadı çok kısa olduğu için vazgeçmek zorunda kalmış.&nbsp;</p>

  <p>Sonunda yolcular sfenksin dibine varmışlar. O zamana dek hiç böyle güzel bir şey görmemişlermiş.&nbsp;</p>

  <p>Bu arada Ratonne Hanım'la Don Rata rehbere sorular soruyorlarmış: "Bize söz verdiğiniz o kalabalık nerede peki?"&nbsp;</p>

  <p>"Siz canavarın kafasına ulaşır ulaşmaz ortaya çıkacaklar. Oradan kalabalığa hakim olacaksınız ve fersah fersah ötelerden çepeçevre görüleceksiniz."&nbsp;</p>

  <p>"Eh, öyleyse çabuk girelim içeri!" demiş Ratonne Hanım.&nbsp;</p>

  <p>"Girelim," demiş Gardafour.&nbsp;</p>

  <p>Hepsi birlikte, hiçbir şeyden kuşkulanmadan içeri girmiş. Rehberin, dev hayvanın ayakları arasındaki kapıyı üzerlerine kapatarak dışarıda kaldığını fark etmemişler bile.&nbsp;</p>

  <p>İçerisi, sfenksin yüzündeki açıklıklardan sızan ışık sayesinde, merdivenler boyunca yarı aydınlıkmış.&nbsp;</p>

  <p>Bir süre sonra, saygıdeğer Raton'un sfenksin dudakları arasında gezindiği, Ratonne Hanım'ın burnun ucunda kendini beğendirmeye çalışan tavırlarla uçup durduğu, Don Rata'nın da sfenksin tepesinde, güneş ışınlarını engelleyecek kadar kabardığı görülebiliyormuş.&nbsp;</p>

  <p>Genç Ratin ile genç Ratine ise sağ kulak kepçesine yerleşmiş, birbirlerine tatlı sözler fısıldıyorlarmış.&nbsp;</p>

  <p>Sağ gözde, gösterişsiz tüyleri seçilemeyen Ratane; sol gözde, içler acısı kuyruğu görülemeyen kuzen Raté varmış.&nbsp;</p>

  <p>Raton ailesi, yüzün bu farklı noktalarında, ufkun en uç sınırına dek uzanıp giden göz kamaştırıcı manzarayı seyretmek için kusursuz bir biçimde konum almış.&nbsp;</p>

  <p>Hava çok güzelmiş. Gökte tek bir bulut bile yokmuş. Yerde de hiç pus yokmuş.&nbsp;</p>

  <p>Ansızın, ormanın kıyısında hareketli bir kütle ortaya çıkmış. İlerlemiş, yaklaşmış. Romiradour sfenksinin hayranları mıymış bunlar yoksa?&nbsp;</p>

  <p>Hayır! Bunlar mızraklar, kılıçlar, oklar ve yaylarla silahlanmış adamlarmış. Sıkı bir topluluk halinde ilerliyorlarmış. Kötü bir niyetleri olabilirmiş ancak.&nbsp;</p>

  <p>Gerçekten de başlarında Prens Kissador, onun arkasında da rehber giysisini çıkartmış olan büyücü varmış. Raton ailesi mahvolacağını hissetmiş, tabii kanatlı olan aile üyeleri havaya uçup kaçmazsa.&nbsp;</p>

  <p>"Kaç, sevgili Ratine'im!" diye bağırmış nişanlısı. "Kaç!... Beni bırak bu alçak adamların eline!"</p>

  <p>"Seni asla terk etmeyeceğim!" diye yanıtlamış Ratine.</p>

  <p>Kaldı ki kaçmaya çalışmaları çok düşüncesizce olurmuş. Bir ok güvercini de, papağanı, tavuskuşunu, kazı, balıkçılı da delip geçebilirmiş. Sfenksin derinliklerine saklanmak daha iyiymiş. Belki de muhafızların kovalamasından kaçabilir ve gece bastırdığında prensin okçularından korkmadan gizli bir çıkıştan geçip kurtulabilirlermiş.&nbsp;</p>

  <p>Ah, Peri Firmenta'nın, koruması altındaki bu hayvanlara bu yolculukta eşlik etmiyor oluşu ne acıymış!&nbsp;</p>

  <p>Bu sırada delikanlının aklına bir fikir gelmiş, bütün iyi fikirler gibi çok basit bir fikir: İçeriden, kapının arkasına barikat kurmak. Gecikmeden öyle yapmışlar.&nbsp;</p>

  <p>Tam zamanıymış, çünkü Prens Kissador, Gardafour ve muhafızlar, sfenkse birkaç adım kala durmuş, bağırarak mahkûmlara teslim olmalarını buyuruyorlarmış.&nbsp;</p>

  <p>Canavarın dudaklarından çıkan, çok belirgin bir hayır! Aldıkları tek yanıt bu olmuş.&nbsp;</p>

  <p>Bunun üzerine muhafızlar kapıya hücum etmiş; koca kaya parçalarıyla saldırdıkları için kapının daha fazla dayanamayacağı besbelliymiş.&nbsp;</p>

  <p>Ama o anda sfenksin saçlarını hafif bir sis kaplamış, sis dağılınca, son kıvrımlardan çıkarak Romiradour'un kafasında ayakta duran Peri Firmenta belirmiş.&nbsp;</p>

  <p>Bu mucizevi görüntü karşısında muhafızlar durmuş, sonra da geri çekilmişler. Ama Gardafour onları yeniden saldırı konumuna getirmeyi başarmış: Darbeleri altında kapının tahtaları sarsılmaya başlamış.&nbsp;</p>

  <p>Artık doğaüstü bir müdahaleden başka bekleyecek bir şey yokmuş ve bu müdahale de olanca gücüyle gerçekleşmiş.&nbsp;</p>

  <p>Gerçekten, peri, elinde titreyen değneğini yere doğru indirmiş...&nbsp;</p>

  <p>Ansızın, darmadağın olan kapıdan öyle beklenmedik bir saldırı gelmiş ki!&nbsp;</p>

  <p>Bir dişi kaplan, bir ayı, bir panter muhafızların üzerine atılmış. Dişi kaplan, pas rengi postuyla Ratonne'muş. Ayı, dikilmiş tüyleri, açılmış pençeleriyle Rata'ymış. Panter, korkunç bir biçimde sıçrayan Ratane'mış. Bu son dönüşümle üçü de yırtıcı hayvanlar olmuş.&nbsp;</p>

  <p>Aynı anda Ratine zarif bir ceylana dönüşmüş, kuzen Raté ise korkunç bir sesle anıran bir damızlık eşeğe. Ama kem talihe bakın! Balıkçıl kuyruğunu yitirmemiş, bu kez de sağrısının bittiği yerden bu kuyruk sarkıyormuş! Kaderden kaçılmıyor kesinlikle!&nbsp;</p>

  <p>Bu arada, kocaman üç yırtıcıyı görünce muhafızlar bir an bile duraksamamış: Sanki popolan tutuşmuş gibi tabanları yağlamışlar. Hiçbir şey tutamazmış onları, çünkü Prens Kissador'la Gardafour en baştan örnek olmuş muhafızlara. Canlı canlı yutulmak belli ki işlerine gelmiyormuş.&nbsp;</p>

  <p>Prensle büyücü ormana ulaşabilmişse de muhafızlarından yaklaşık yirmisi o kadar şanslı değilmiş. Kaplan, ayı ve panter yollarını kesmeyi başarmış. Bunun üzerine zavallıların aklına ancak sfenksin içine sığınmak gelmiş, az sonra sfenksin kocaman ağzına yığılmışlar.&nbsp;</p>

  <p>Kötü olmasına kötü bir fikirmiş bu ama anladıklarında iş işten geçmiş bile.&nbsp;</p>

  <p>Peri Firmenta değneğini yeniden uzatmış ve tüyler ürpertici kükremeler duyulmuş, göğün sınırlarına varan gök gürültüleri gibi yayılmış kükremeler.&nbsp;</p>

  <p>Sfenks aslana dönüşmüş.&nbsp;</p>

  <p>Hem de ne aslan! Yelesi dikiliyor, gözleri alevler saçıyormuş. Sonra müthiş çenesi çiğneme işlemine başlamış... Göz açıp kapayıncaya kadar, Prens Kissador'un muhafızlarından geriye hiçbir şey kalmamış; hepsi korkunç hayvanın dişleri tarafından öğütülmüşler.&nbsp;</p>

  <p>Bunun üzerine Peri Firmenta yavaşça yere atlamış. Kaplan, ayı ve panter, tıpkı hayvan terbiyecisinin üzerlerinden gözünü ayırmadığı vahşi hayvanların, terbiyecinin ayaklarının dibine gelip durduğu gibi, sürünerek perinin ayaklarının dibine gelmişler.&nbsp;</p>

  <p>O zamandan beri de sfenks, Romiradour aslanı olmuş.</p>
</body>
</html>
