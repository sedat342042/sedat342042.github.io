<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">4&nbsp;</h2>

  <p><br /></p>

  <p><br /></p>

  <p>Altı ay geçti. Kasım geldi, buz gibi. Beyaz bir örtü dağı kaplıyor, sokaklara kadar iniyordu. Okula burnumuz kızarmış, yanaklarımız morarmış varıyorduk. Meydanın dönemecinde Betty'yi bekliyordum. Kulaklarını örterek omuzlarına inen başlığıyla ne tatlıydı!&nbsp;</p>

  <p>"Sen misin Joseph?" diyordu.&nbsp;</p>

  <p>"Benim Betty. Bu sabah soğuk ısırıyor. Sıkı sarın! Kürkünü kapa..."&nbsp;</p>

  <p>"Olur Joseph. Koşalım mı?..."&nbsp;</p>

  <p>"Tamam. Kitaplarını bana ver, ben taşırım. Dikkat et de nezle olma. Güzel sesini kaybetmen gerçekten felaket olurdu..."&nbsp;</p>

  <p>"Senin için de öyle Joseph!"&nbsp;</p>

  <p>Gerçekten de felaket olurdu. Avuçlarımıza hohlayıp ısınmak için var gücümüzle koşuyorduk. Neyse ki sınıf sıcak olurdu. Soba gürül gürül yanardı. Odunu bol bol atılırdı. Dağın eteğinde öyle çok odun vardı ki, ağaçları devirme işi rüzgârındı. Toplamak zahmetine girilirdi ancak. O dallar nasıl da keyifle çıtırdardı! Çevresine yığılırdık. Mösyö Valrügis sandalyesinden kalkmazdı, gözlerine kadar indirdiği takkesiyle. Odunlar patlama sesleri çıkararak yanardı, Giyom Tel öyküsüne tıpkı bir arkebüz ateşi gibi eşlik ederek. Gessler'in yalnızca şapkası varsa, şapka ağaca asılı dururken adam nezle olmuştur, olaylar kışın geçiyorsa elbette, diye düşünürdüm!&nbsp;</p>

  <p>Sıkı çalışırdık; okuma, yazma, matematik, ezberden okuma, dikte; öğretmen de memnundu. Ne var ki müzik dersleri boş geçerdi. İhtiyar Églisak'ın yerine geçecek kimse bulunamamıştı. Kuşkusuz bize öğrettiği her şeyi unutacaktık! Kalfermatt'a başka bir kilise korosu müdürünün gelmesi pek düşük bir olasılıktı! Gırtlaklarımız pas tutmaya başlamıştı bile, org da öyle, bir sürü onarım gerekecekti...&nbsp;</p>

  <p>Papaz Efendi sıkıntısını gizlemiyordu hiç. Artık org ona eşlik etmediği için nasıl da detone oluyordu zavallı adam, özellikle de ayinin açılışında! Sesinin tonu derece derece düşüyordu ve <i>supplici confessione dicentes</i>'e geldiği zaman, cüppesinin üzerine giydiği beyaz önlüğün altında boşuna nota arıyor, bulamıyordu. Birkaçımızın güleceği geliyordu buna. Bende acıma uyandırıyordu bu durum -Betty'de de. Kilise ayinleri kadar acıklısı yoktu artık. Kasım ayındaki bütün ermişler adına yapılan yortuda hiç güzel müzik çalınmamıştı, ya <i>Gloria</i>'ları, <i>Adeste Fideles</i>'leri, <i>Exultet</i>'leriyle yaklaşan Noel'e ne demeli!...&nbsp;</p>

  <p>Papaz Efendi bir yol bulmaya çalışmıştı. Çare, orgun yerine bir <i>serpent</i><sup>1</sup> koymak olacaktı. En azından <i>serpent</i>'la detone olmazdı. Zorluk, bu nuh nebiden kalma enstrümanı bulmak değildi. Ayin eşyalarının durduğu yerde bir tane vardı, duvara asılı uyuyordu yıllardır. Ama onu çalacak kişi nereden bulunacaktı? Aslında, org körükçüsü şimdi işsiz olduğuna göre onu kullanabilirdik.&nbsp;</p>

  <p>"Nefesin var mı?" dedi ona bir gün Papaz Efendi.&nbsp;</p>

  <p>"Evet," diye yanıt verdi iyi kalpli adam, "körüğümden gelen ama, ciğerimden değil."&nbsp;</p>

  <p>"Önemi yok, bir dene de görelim."&nbsp;</p>

  <p>"Deneyeyim!"&nbsp;</p>

  <p>Körükçü denedi, <i>serpent</i>'ın içine hava üfledi ama çıkan ses berbattı. Ondan mı çıkıyordu, ahşap hayvandan mı? Yanıtı bulunamayan bir soru. Dolayısıyla bundan vazgeçmek gerekti ve büyük olasılıkla gelecek Noel de son ermişler yortusu gibi hüzünlü geçecekti. Églisak olmadığı için org nasıl yoksa, kilise korosuna öğrenci yetiştiren okul da artık kapalıydı. Bize ders verecek, tempo tutacak kimse yoktu, Kalfermattlılar dertliydi, ta ki bir akşam küçük kasabada bir devrim yaşanana kadar.&nbsp;</p>

  <p><sup>1 Serpent: (Fransızca "serpan" okunan ve yılan anlamına da gelen sözcük) Ağızlık ve parmak yerleri borununkine benzeyen, U biçiminde birçok kıvrımları olan, uzun tahta gövdeli, eski bir üflemeli çalgı.(ç.n.)</sup><br /></p>

  <p>15 Aralık günüydü. Kuru bir soğuk vardı, sesleri uzaklara taşıyan o soğuklardan. Dağın doruğundaki bir ses köye kadar ulaşabilirdi; Kalfermatt'ta sıkılan bir tabanca, rahat bir fersah uzaklıktaki Reischarden'dan duyulabilirdi.&nbsp;</p>

  <p>Bir cumartesi, Mösyö Clère'e akşam yemeğine gitmiştim. Ertesi gün okul yoktu. Bütün hafta çalışınca pazar günü dinlenmek hakkımızdır değil mi? Giyom Tel'in de tatil yapmaya hakkı vardı, çünkü Mösyö Valrügis'in iskemlesinde bir hafta geçirdikten sonra yorulmuş olmalıydı.&nbsp;</p>

  <p>Hancının evi küçük meydanda, sol köşede, hemen hemen kilisenin karşısındaydı. Sivri çan kulesinin tepesinde, rüzgârgülünün gıcırdadığı duyuluyordu. Clère'in yerinde, o çevrenin insanlarından yarım düzine müşteri vardı; o gece, Betty'yle benim Salviati'nin güzel bir noktürnünü seslendirmemize karar verilmişti.&nbsp;</p>

  <p>Böylece, akşam yemeği bitince, sofra toplanmış, sandalyeler yerlerine konulmuştu; biz de şarkı söylemeye başlayacaktık, ama uzaklardan bir ses geldi kulağımıza.&nbsp;</p>

  <p>"Ne bu?" dedi birisi.&nbsp;</p>

  <p>"Sanki kiliseden geliyor," dedi bir başkası.&nbsp;</p>

  <p>"Hadi canım, org kendi başına mı çalıyor!"&nbsp;</p>

  <p>Bu arada sesler yavaş yavaş yayılıyordu , kâh <i>crescendo</i>, kâh <i>diminuendo</i>, ara sıra sanki enstrümanın koca bombardalarından çıkarmışçasına büyüyerek.&nbsp;</p>

  <p>Soğuğa karşın hanın kapısı açıldı. Eski kilise karanlıktı. Sahın vitraylarından hiçbir ışık sızmıyordu. Kuşkusuz, duvarlardaki herhangi bir boşluktan kayıp geçen rüzgârın sesiydi bu. Yanılmıştık, akşam eğlencemize devam edecektik, ama ses öyle şiddetli bir biçimde yeniden duyuldu ki yanılmamız olanaksızdı.&nbsp;</p>

  <p>"Ama kilisede org çalınıyor!" diye bağırdı Jean Clère.&nbsp;</p>

  <p>"Şeytandır mutlaka," dedi Jenny.&nbsp;</p>

  <p>"Şeytan org çalmayı bilir mi?" diye sordu hancı.&nbsp;</p>

  <p>"Neden olmasın?" diye düşündüm ben.&nbsp;</p>

  <p>Betty elimi tuttu.&nbsp;</p>

  <p>"Şeytan mı?" dedi.&nbsp;</p>

  <p>Bu arada, meydandaki evlerin kapıları birer birer açıldı. İnsanlar pencerelere çıktı. Merak içindeydik. Handaki birisi "Papaz Efendi yeni bir orgcu buldu herhalde, onu getirtti," dedi.&nbsp;</p>

  <p>Bu basit açıklamayı nasıl olup da düşünmemiştik? Tam o sırada Papaz Efendi evinin kapısında belirdi.&nbsp;</p>

  <p>"Neler oluyor?" diye sordu.&nbsp;</p>

  <p>"Org çalınıyor, Papaz Efendi," diye bağırdı hancı.&nbsp;</p>

  <p>"İyi, demek Églisak klavyesinin başına geçti yeniden!"&nbsp;</p>

  <p>Aslında sağır olmak tuşlarda parmaklarını gezdirmeyi engellemez; ihtiyar usta, körükçüyle birlikte kürsüye çıkma hevesine kapılmış olabilirdi. Gidip görmek gerekirdi. Ama kapı sundurması kapalıydı.&nbsp;</p>

  <p>"Joseph, Églisak'ın evine git bakalım," dedi bana Papaz Efendi.&nbsp;</p>

  <p>Hemen koştum, Betty'nin elinden tutuyordum, çünkü benden ayrılmak istememişti.</p>

  <p>Beş dakika sonra döndük.&nbsp;</p>

  <p>"Ee ne oldu?" diye sordu Papaz Efendi.&nbsp;</p>

  <p>"Usta evinde!" diye yanıt verdim soluk soluğa.&nbsp;</p>

  <p>Dogruydu. Hizmetçisi, Églisak'ın yatağında sağır bir halde uyuduğunu, org gürültüsünün onu uyandıramayacağını söylemişti.&nbsp;</p>

  <p>"Öyleyse kim var kilisede?" dedi Madam Clère, pek rahatlamış sayılmazdı.&nbsp;</p>

  <p>"Öğreneceğiz!" diye bağırdı Papaz Efendi kürk mantosunu ilikleyerek.&nbsp;</p>

  <p>Orgun sesi hâlâ duyuluyordu. Sanki bir ses fırtınası çıkıyordu alenen. On altı ayak üzerine kurulu klavye, körüğün olanca gücüyle çalışıyor, koca hım-hımdan şiddetli tınılar çıkıyordu. En pes notayı çıkaran otuz iki ayak üzerine kurulu klavye bile bu sağır edici konsere katılıyordu. Meydanı sanki bir müzik kasırgası süpürüyordu. Kilise, sanki dev bir org büfesine dönüşmüştü, çan kulesi de, fantastik <i>kontr-fa</i>'lar çıkaran bir basso borusuna.&nbsp;</p>

  <p>Kapı sundurmasının kapalı olduğunu söylemiştim; ama kilisenin arkasına dolaşılınca, Clère Hanı'nın tam karşısında yer alan küçük kapı aralıktı. Davetsiz misafir oradan içeri girmiş olmalıydı.</p>

  <p>Önce Papaz Efendi, ardından da ona katılan kilise görevlisi içeri girdi. Geçerken, önlem olarak ellerini kutsanmış su kumasına batırıp haç çıkardılar. Sonra arkalarından gelen herkes aynı şeyi yaptı.&nbsp;</p>

  <p>Ansızın org sustu. Gizemli orgcunun çaldıgı parça, dörtlü ve altılı bir akorda durup karanlık kubbenin altında yitip gitti.&nbsp;</p>

  <p>Bunca insanın içeriye girişi mi sanatçının esinine son vermişti? Buna inanasımız geldi. Ama şimdi, bir zamanlar armonilerle dolu sahın, sessizliğe yuvarlanmıştı yeniden. Sessizlik diyorum, çünkü hepimiz, tıpkı parlak bir şimşeğin ardından gök gürültüsünün çatırtılarını bekler gibi, sütunların arasında sus pus olmuştuk.&nbsp;</p>

  <p>Bu durum uzun sürmedi. Ne yapacağımıza karar vermek gerekiyordu. Kilise görevlisiyle en cesur iki üç kişi, sahının gerisindeki tribüne çıkan burma merdivene yöneldiler. Basamakları çıktılar; ama balkona vardıklarında kimseyi bulamadılar. Klavyenin kapağı kapatılmıştı! İçindeki hava bir çıkış yeri bulamadığı için hala yarı şişmiş haldeki körük, kaldıracı havada, kıpırtısız duruyordu.&nbsp;</p>

  <p>Büyük olasılıkla, karmaşadan ve karanlıktan yararlanan gizemli kişi, burma merdivenden inip küçük kapıdan çıkmış, kasabanın içinden geçerek kaçıp gitmişti.&nbsp;</p>

  <p>Neyse! Kilise görevlisi ihtiyatlı davranıp şeytan çıkarmanın uygun olabileceğini düşündü. Papaz Efendi karşı çıktı, hakkı vardı, çünkü bundan bir bakıma o sorumlu olacaktı.<br /></p>
</body>
</html>
