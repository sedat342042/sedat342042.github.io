<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">9&nbsp;</h2>

  <p><br /></p>

  <p><br /></p>

  <p>Şimdi neredeyiz sevgili çocuklar? Yine tanımadığım ve adını bilmediğim o ülkelerden birindeyiz! Ama bu seferki çok güzel, gidip görmenizi salık veririm. Tropikal kuşağa özgü ağaçların çevrelediği engin manzaralarıyla, masmavi göğe biraz sert hatlarla yükselen Budist mimari tarzındaki tapınaklarıyla Hindistan'a benziyor, halkı da Hintlilere. Hatta kutsal ırmaklara girmiş, taslarını suya daldırıp çıkararak Vişnu'ya tapan insanlar bile görülüyor!&nbsp;</p>

  <p>Şu kervansaraya girelim. Dev bir hanı andırıyor ve kapısı her gelene açık. Raton ailesi burada toplanmış, eksik yok. Peri Firmenta'nın önerisine uyarak yolculuğa çıkmışlar. Gerçekten de, kendilerini savunabilecek kadar güçlü olmadıklarına göre, en güvenli adım, prensin intikamından ve büyücünün gazabından kaçmak için Ratopolis'ten ayrılmakmış. Ratonne, Ratane, Ratine, Rata ve Raté basit birer evcil kuşmuş. Hele bir yırtıcı hayvana dönüşsünler, onları yenmek o kadar da kolay olmayacakmış!&nbsp;</p>

  <p>Evet, basit birer evcil kuş, üstelik kaza çevrilen iyi kalpli Ratane en korunmasızlarıymış. Bu yüzden de kervansarayın avlusunda tek başına dolaşıp duruyormuş. Dertli sesi duyuluyormuş, en katı yürekleri bile sızlatacak gibiymiş. Sanki başına gelen talihsizliklerin şarkısını söylüyormuş.&nbsp;</p>

  <p>"Yazık! Ne yazık! Güzel bir alabalık, beğenilen bir fare olduktan sonra bir kaza dönüşmek, evcil bir kaza, şu kümes kazlarından birine, herhangi bir aşçının adi kestanelerle doldurabileceği bir kaza hem de!"&nbsp;</p>

  <p>Bu düşünceyle iç geçirmiş:&nbsp;</p>

  <p>"Kim bilir belki de kocamın aklına gelir böyle bir şey! Çünkü beni küçük görüyor artık! Böyle sıradan bir kaza öyle soylu bir tavuskuşu nasıl olur da şu kadarcık saygı duyar ki! Ah, ne talihsizim!"&nbsp;</p>

  <p>Sonra biraz düşünüp ayağını gagasına götürmüş:&nbsp;</p>

  <p>"En azından hindi olsaydım biraz daha kalburüstü olurdum, ama değilim! Rata da artık beni beğenmiyor!"&nbsp;</p>

  <p>Bu sırada, kendini beğenmiş Rata avluya girmiş. Ama doğrusu ne güzel bir tavuskuşuymuş! En güzel renklere boyanmış, hafif ve hareketli tepeliğini sallıyormuş. Çiçeklerle işlenmiş ve değerli taşlarla doldurulmuş gibi görünen tüylerini dikmiş. Tüylerinin muhteşem yelpazesini ve kuyruk teleklerini kaplayan ipeksi püskülleri kocaman açmış. Bu hayranlık verici kuş, külrengi yumuşak tüyleri ve kahverengi mantosunun altında hiç de çekici olmayan şu kaza nasıl tenezzül edebilirmiş ki?&nbsp;</p>

  <p>"Sevgili Rata'cığım," demiş kaz.&nbsp;</p>

  <p>"Adımı söylemeye kim cüret ediyor?" diye karşılık vermiş tavuskuşu.&nbsp;</p>

  <p>"Ben!"&nbsp;</p>

  <p>"Bir kaz! Kim bu kaz?..."&nbsp;</p>

  <p>"Ben sizin Ratane'ınızım!"&nbsp;</p>

  <p>"Aa, ıyyy! Ne korkunç! Yolunuza gidin rica ederim!"&nbsp;</p>

  <p>"Sevgili Rata'cığım..."&nbsp;</p>

  <p>"Olmaz dedim size. Kim olduğunuzu bilmiyorum, bilmek de istemiyorum!"&nbsp;</p>

  <p>Gerçekten kendini beğenmişlik insana ne budalaca sözler söyletiyor!&nbsp;</p>

  <p>Zaten daha yukarılardan örnek almış bu kibirli! Efendisi Ratonne daha mı çok sağduyu gösteriyormuş sanki? Rata'nın Ratane'a davrandığı kadar küçümseyerek davranmıyor muymuş kocası Raton'a?&nbsp;</p>

  <p>Hah işte Ratonne görünmüş, kocası, kızı, Ratin ve kuzen Raté'yle birlikte.&nbsp;</p>

  <p>Ratine, kül rengi mavimsi tüyleri, yanar döner renklerdeki yeşil yaldızlı boynu, kızıl göğsü ve kanatlanndaki beyaz lekelerle, güvercin olarak çok güzelmiş.&nbsp;</p>

  <p>Ratin bakışlarıyla nasıl da yiyip bitiriyormuş onu! Güvercin de yakışıklı delikanlının çevresinde kanat çırparken ne ahenkli bir gurultu çıkarıyormuş!&nbsp;</p>

  <p>Saygıdeğer Raton, koltuk değneğine yaslanmış, hayranlıkla kızına bakıyormuş. Onu çok güzel buluyormuş. Ama kesin olan bir şey var ki Ratonne Hanım kendini daha da güzel buluyormuş.&nbsp;</p>

  <p>Ah, doğa ne iyi etmiş de onu papağana dönüştürmüş! Konuşuyor da konuşuyormuş! Don Rata'yı bile kıskandıracak kadar güzel olan kuyruğunu kat kat açıyormuş. Boynundaki yumuşak sarı tüyleri parlak göstermek için güneş ışınlarının altına gelip duruyor, yeşil tüylerini, mavimsi teleklerini nasıl da işveyle sallıyormuş bir görseniz! Gerçekten de Doğu papağanlarının en güzel örneklerinden biriymiş.&nbsp;</p>

  <p>"Eh, yazgından hoşnut musun nonoşum?" diye sormuş ona Raton.&nbsp;</p>

  <p>"Nonoşunuz falan yok artık burada!" diye karşılık vermiş kuru bir sesle. "Kullandığınız ifadeleri ölçüp biçmenizi ve aramızdaki mesafeyi unutmamanızı rica ediyorum!"&nbsp;</p>

  <p>"Bana mı söylüyorsun? Kocana mı?..."&nbsp;</p>

  <p>"Bir papağanın kocası bir fare mi olacak! Çıldırdınız mı azizim!"&nbsp;</p>

  <p>Ve Ratonne Hanım daha da kasılarak gerdanını kabartmış, Rata da onun yanında çalım satıyormuş.&nbsp;</p>

  <p>Bunun üzerine Raton, gözünde değerini hiç mi hiç yitirmeyen hizmetçisine dostça bir işaret yapmış. Sonra da şunları söylemiş:&nbsp;</p>

  <p>"Ah kadınlar! Kadınlar! Görüyor musunuz kendini beğenmişlik başlarını döndürünce -hatta döndürmese bile- nasıl oluyorlar! Neyse filozofluğu elden bırakmayalım biz!"&nbsp;</p>

  <p>Bu aile kavgası sırasında kuzen Raté ne yapıyormuş peki? Açıkça söylemek gerekirse, kaderin ona karşı adaletsizliğinden yakınmaya hakkı varmış. Neden mi! Türüne ait bile olmayan o uzantıyı taşıyormuş hâlâ! Bir mezgit kuyruğuyla fare olduktan sonra, şimdi de bir fare kuyruğuyla balıkçıl olmak! Ama bu iş böyle sürüp giderse, canlılar hiyerarşisinde yükseldikçe durumu daha da içler acısı olacakmış!&nbsp;</p>

  <p>Dolayısıyla durup dinlenmeden sızlanıyormuş bahtsız kuzen. İyi yürekli amcası ve kuzini boş yere onu avutmaya çalışıyorlarmış.&nbsp;</p>

  <p>Orada, avlunun bir köşesinde, düşünceli balıkçılların yaptığı gibi tek ayağının üzerine tünemiş, beyazlığı ince siyah çizgilerle daha çok belli olan gövdesini, kül rengi tüylerini ve melankolik bir biçimde geriye yatmış tepeliğini göstererek duruyormuş.&nbsp;</p>

  <p>"Yo Raton amca, hayır kuzin Ratine, bırakın beni!" diyormuş. Kemirgen kuyruğunu kimse görmesin diye saklanmaya çabalıyormuş! Aslında insana dönüşmek için sabırsızlanıyormuş, salt hayvanlara özgü bu kuyruk süsünden sonunda kurtulacağını umuyormuş.&nbsp;</p>

  <p>Yolculuklarına devam edip ülkeyi olanca güzelliği içinde hayranlıkla seyretmeleri söz konusu olmuş.&nbsp;</p>

  <p>Ama Ratonne Hanım yalnızca kendine hayranmış, Don Rata da öyle. Bütün aradıkları kendilerini görebilecekleri bir ayna ve onları seyredecek bir kalabalıkmış.&nbsp;</p>

  <p>Bu yüzden de tercihen, çekiciliklerini sergileyip gönül okşayıcı sözleri doya doya içlerine çekmek için kentlere ve kasabalara gitmek istiyorlarmış -bu konuda, yalnızlığın çok daha çekici geldiği genç Ratin ve tatlı güvercininden farklı düşünüyorlarmış.&nbsp;</p>

  <p>İşte bunun üzerine tartışırken yeni biri belirmiş kervansarayın kapısında.&nbsp;</p>

  <p>Ülkedeki rehberlerden biriymiş bu, Hintli gibi giyinmiş, yolculara hizmet etmeye gelmiş bir adam.&nbsp;</p>

  <p>"Arkadaş, görecek ilginç ne var burada?" diye sormuş Raton.&nbsp;</p>

  <p>" Benzersiz bir harika, çöldeki büyük Sfenks," diye yanıt vermiş rehber.&nbsp;</p>

  <p>"Çölde mi!" demiş küçümsemeyle Ratonne Hanım.&nbsp;</p>

  <p>"Biz çöl görmeye gelmedik buraya!" demiş Don Rata.&nbsp;</p>

  <p>"Yo, bugünlük çöl çöl olmaktan çıkıyor, çünkü sfenks şenliği yapılacak ve dünyanın dört bir köşesinden onu görmeye gelenler var!" diye yanıt vermiş rehber.&nbsp;</p>

  <p>Bizim kendini beğenmiş kuşları sfenkse götürmek için iyi bir bahaneymiş bu. Ratine ve nişanlısı için nereye götürülürlerse götürülsünler önemi yokmuş, yeter ki birlikte gitsinler! Kuzen Raté ile zavallı kaz Ratane'a gelince, zaten çölün derinliklerine sığınmak istiyorlarmış.&nbsp;</p>

  <p>"Yola koyulalım," demiş Ratonne Hanım.&nbsp;</p>

  <p>"Yola koyulalım," demiş rehber.&nbsp;</p>

  <p>Göz açıp kapayıncaya kadar kervansaraydan ayrılmışlar, bu rehberin, kılık değiştirdiği için tanınmayan ve onları yeni bir tuzağa çeken Gardafour olduğundan kuşkulanmamışlar.</p>
</body>
</html>
