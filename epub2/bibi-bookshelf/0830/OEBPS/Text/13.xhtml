<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">13&nbsp;</h2>

  <p><br /></p>

  <p><br /></p>

  <p>Böylece Prens Ratin ile Prenses Ratine'in düğün törenleri son derece görkemli bir biçimde, adeta birbirleri için yaratılmış o yakışıklı delikanlıyla o güzel genç kıza yaraşacak şekilde kutlanmış.&nbsp;</p>

  <p>Şapelden dönerken düğün alayı yine aynı sırayı izlemiş. Hem de tavır ve davranışlardaki aynı nezaket, aynı usullere uygunluk, kısacası, görünüşte, ancak yüksek tabakada rastlanır cinsten bir soylu duruş hala sürüyormuş.&nbsp;</p>

  <p>Eğer bütün bu beylerin sonradan görme olduğu, ruhgöçü yasaları sayesinde birçok küçültücü evreden geçtikleri, önceden ruhsuz yumuşakçalar, akılsız balıklar, beyinsiz kuşlar, akıl yürütmeden yoksun dörtayaklılar olduğu ileri sürülürse, ben de şu yanıtı veririm: Onları bu kadar eksiksiz, kusursuz görünce hiç tahmin edilmiyor öyle olduğu. Zaten görgü kuralları da tıpkı tarih ya da coğrafya gibi öğrenilir. Bu işe kendini vermek yeter. &nbsp;Ancak, insan ne olabildiğini düşünerek daha alçakgönüllü davransa iyi olurdu, insanlık kazançlı çıkardı bundan.&nbsp;</p>

  <p>Düğün töreninden sonra, sarayın büyük salonunda görkemli bir yemek verilmiş. Ziyafette, yüzyılın ilk aşçıları tarafından hazırlanmış ambrosia<sup><b>1</b></sup> yendiğini, Olympos'un en iyi mahzenlerinden getirilmiş nektar<sup><b>2</b></sup> içildiğini söylesek yine de abartmış olmayız.&nbsp;</p>

  <p><sup>1 Ambrosia: Tanrıların yemegi.(ç.n.)&nbsp;</sup></p>

  <p><sup>2 Nektar: Tanrıların içkisi.(ç.n.)</sup><br /></p>

  <p>Sonunda şölen bir baloyla sona ermiş, güzel Hint rakkaseleri ve zarif Mısır çengileri, Doğu'ya özgü giysileri içinde gelip hayranlık uyandırıcı danslarıyla gösterişli topluluğu büyülemiş.&nbsp;</p>

  <p>Prens Ratin, öyle uygun düştüğü için, Prenses Ratine'le birlikte kadril dansı yaparak baloyu başlatmış; Düşes Ratonne da kral soyundan bir derebeyinin kolundaymış. Don Rata bir büyükelçi hanımıyla, Ratane ise Brandenburg elektör prensinin öz yeğeniyle katılıyormuş dansa.&nbsp;</p>

  <p>Kuzen Raté'ye gelince, kelleyi koltuğa alıp dansa kalkmak konusunda uzun süre tereddüt etmiş. Kenarda durmak ağrına gidiyormuş ama, evlenme önerisinde bulunamasa da dans etme önerisinde bulunmaktan mutluluk duyacağı güzel hanımları davet etmeye cesaret edemiyormuş bir türlü. Sonunda son derece kibar ve zarif bir kontesi dansa kaldırmaya karar vermiş. Bu hoş hanım daveti kabul etmiş... Pek iyi düşünüp taşınmadan belki de. İşte yeni çift Gungl'un bir valsinde fır dönenlerin arasına katılmış.&nbsp;</p>

  <p>Ama işte olanlar olmuş! Dans pisti bir süre sonra durulmaz hale gelmiş! Kuzen Raté, vals yapan kadınların uzun eteklerine yaptığı gibi, eşek kuyruğunu kolunun altına toplamak istemiş. Ama merkezkaç kuvvetin etkisiyle kuyruk elinden kurtulmuş. İşte o zaman kayış gibi açılıp dans edenlere çarpmış, bacaklanna dolanmış, tehlikeli biçimde düşmelerine neden olmuş, son olarak da Marki Raté'yle zarif kontesi düşürmüş.&nbsp;</p>

  <p>Utançtan yarı baygın haldeki kontesi alıp götürmeleri gerekmiş, kuzense tabana kuvvet, kaçmış oradan, kaçarken, bir daha dans edenlerin ortasına girmeyeceğine, biraz geç de olsa, yemin ediyormuş!&nbsp;</p>

  <p>Bu can sıkıcı olayla şenlik sona ermiş. Gecenin derinliklerinde bir demet havai fişek göz kamaştırıcı bir halde yükselip saçılırken herkes geri dönmeye başlamış.</p>
</body>
</html>
