<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">4&nbsp;</h2>

  <p><br /></p>

  <p><br /></p>

  <p>Ama sağ tarafta, daha yüksek birkaç kaya suyun dışında kalmış. Fırtına, kabaran dalgaları kıyıya fırlattığında bile, yükselen sular bu kayaların tepesine ulaşamıyormuş.&nbsp;</p>

  <p>İşte prensle büyücü oraya sığınmışlar. Hiçbir tehlike yokmuş onlar için. Daha yukarı çıkarak kuru toprağa kavuşabilirlermiş. Sahilde sular tekrar çekildiğinde gidip değerli istiridyeyi arayacaklar ve hazinesiyle birlikte alıp götüreceklermiş. Aslında prens çok kızgınmış. Prensler, hatta krallar ne kadar güçlü olurlarsa olsunlar, o zamanlarda perilere karşı hiçbir şey yapamazlarmış, eğer o mutlu çağlara geri dönecek olsaydık yine öyle olurdu.&nbsp;</p>

  <p>İşte peri ile genç Ratin kumsalın yukarısında yeniden belirmiş. Prens Kissador'la Gardafour da görünmeden onları gözetlemek için hemen saklanmışlar.&nbsp;</p>

  <p>Birazdan göreceğiniz gibi, önce doğru bir iş yaptıkları, ama sonra yanıldıkları anlaşılmış.&nbsp;</p>

  <p>Yakışıklı delikanlı, Peri Firmenta'nın yanında duruyor, peri de şöyle diyormuş:&nbsp;</p>

  <p>"Evet, şimdi deniz yükseldiğine göre Raton ve ailesi de insanlığa doğru bir basamak yükselecekler. Onları yumuşakçadan balığa çevireceğim ve bu biçimi aldıklarında düşmanlarından korkacak bir şey kalmayacak."&nbsp;</p>

  <p>"Onları avlarlarsa bile mi?..." demiş Ratin.&nbsp;</p>

  <p>"Sakin ol! Ben onlara göz kulak olacağım."&nbsp;</p>

  <p>Talihsizlik bu ya, Gardafour, perinin dediklerini duymuş ve bir plan yapmış.&nbsp;</p>

  <p>"Beni izleyin prens hazretleri," demiş karaya yönelerek.&nbsp;</p>

  <p>Prens Kissador sabırsızlıkla ona eşlik etmiş.&nbsp;</p>

  <p>O zaman Peri Firmenta, değneğini, sular altında kalan Samobrives sahiline doğru uzatmış. Raton ailesinin kabukları aralanmış. İçlerinden, bu yeni dönüşümden çok mutlu, kıpır kıpır balıklar çıkmış.&nbsp;</p>

  <p>Baba Raton: Kahverengimsi, yanında düğmeleriyle, iyi kalpli, saygıdeğer bir kalkanbalığı; eğer insan yüzlü olmasaymış, sol yanındaki iki koca gözüyle bakacakmış size.&nbsp;</p>

  <p>Bayan Ratonne: Solungaç kapağındaki koca çıkıntı ve birinci sırt yüzgecindeki sivri dikenlerle bir trakonya balığı; yanar döner renkleriyle gerçekten de çok güzelmiş.&nbsp;</p>

  <p>Matmazel Ratine: Güzel ve zarif bir Çin mercanbalığı; siyah, kırmızı ve gök mavisi karışımı giysisiyle neredeyse yarı saydam ve hayli çekiciymiş.&nbsp;</p>

  <p>Rata: Yaman bir turnabalığı; uzun gövdesi, gözlerine kadar uzanan ağzı, keskin dişleri, minyatür bir köpekbalığını andıran öfkeli duruşuyla şaşırtıcı bir açgözlülüğe sahipmiş.&nbsp;</p>

  <p>Ratane: Pembe etli, besili bir alabalık; benekleri, narçiçeği rengi, pullarının gümüşsü zeminine çizilmiş iki hilal biçimiyle, ağzının tadını bilen birinin sofrasına yakışırmış.&nbsp;</p>

  <p>Son olarak da kuzen Raté: Yeşilimsi gri sırtlı bir mezgit. Ama doğanın bir cilvesi, ya da belki Gardafour'un bir kötülüğü yüzünden, yalnızca yarısı balıkmış kuzenin! Evet! Gövdesi bir kuyrukla sona ermiyormuş da hâlâ iki kabuğun arasında sıkışıp kalmışmış! Gülünçlüğün bu kadarı olur! Zavallı kuzen!&nbsp;</p>

  <p>Mezgit, alabalık, turnabalığı, mercanbalığı, trakonya ve kalkanbalığı, Firmenta'nın değneğini salladığı kayanın dibindeki berrak sularda sanki "Teşekkürler iyi peri, teşekkürler!" diyorlarmış.</p>
</body>
</html>
