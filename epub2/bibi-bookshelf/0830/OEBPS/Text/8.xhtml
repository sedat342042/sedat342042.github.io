<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">8&nbsp;</h2>

  <p><br /></p>

  <p><br /></p>

  <p>Evet sevgili çocuklar, bütün Ratopolis bayram yapıyormuş, anne babalarınız sizi oraya götürebilseydi bayağı eğlenirdiniz doğrusu. Düşünün bir! Bin bir renkli kağıtlarla süslü geniş kemerler, bayraklarla donatılmış caddelerin üzerinde yapraklarla, dallarla hazırlanmış taklar, duvar halılarıyla bezenmiş evler, havada daireler çizen havai fişekler, her köşebaşında müzik, inanın bana, fareler dünyanın en iyi korolarına taş çıkartıyormuş. İnce, tatlı mı tatlı bir sesleri varmış, anlatılmayacak kadar sevimliymiş. Şarkı söyledikleri zaman insan sanki bir armoni orkestrası dinler gibi oluyormuş. Kendi bestecilerinin, Rassini, Ragner, Rassenet<sup><b>1</b></sup> ve daha nicelerinin bestelerini öyle güzel yorumluyorlarmış ki!&nbsp;</p>

  <p>Ama asıl hayranlığınızı uyandıracak olan şey, evrendeki bütün farelerin ve fare olmadıkları halde bu anlamlı ada layık olanların oluşturduğu bir geçit alayıymış.&nbsp;</p>

  <p><sup>1 Rassini, Ragner, Rassenet: "Rossini, Wagner ve Massenet"yi çağrıştıran "fare besıeciler"! (ç.n.)</sup><br /></p>

  <p>Harpagon'a<sup><b>1</b></sup> benzeyen, patilerinde cimrilere özgü o değerli mücevher kutusunu taşıyan fareler görülüyormuş; çıplak fareler, savaşın kahraman yaptığı, bir rütbe şeridi daha elde edebilmek için bütün insan türünü boğazlamaya hep hazır yaşlı askerler; tıpkı Afrika'daki zuhaf askerlerini taklit edenlerin yaptığı gibi, burunlarında gerçek birer kuyruk taşıyan hortumlu fareler; alçakgönüllü ve ağırbaşlı kilise fareleri; hükümetlerin hesabına gelen mallara sivri burunlarını daldırmaya alışmış kiler fareleri; özellikle de olağanüstü bir balenin adımlarını, sıçrayışlıarını gerçekleştiren dans fareleri!&nbsp;</p>

  <p><sup>1 Harpagon: Moliere'in Cimri adlı komedisinin baş kahramanı, pintiligin simgesi.(ç.n.)</sup><br /></p>

  <p>İşte bir araya gelen bu parlak alemin ortasında, perinin peşinde ilerliyormuş Raton ailesi. Ama bu göz kamaştırıcı gösteriyi hiç görmüyorlarmış. Anne babasının sevgisinden, nişanlısının aşkından kaçırılan Ratine'den, zavallı Ratine'den başka bir şey düşünmüyorlarmış!&nbsp;</p>

  <p>Böylece büyük meydana varmışlar. Fare kapanı hâlâ orada, çardağın altındaymış ama Ratine yokmuş. Kuşkusuz uzaklara, çok uzaklara sürüklenip götürülmüş.&nbsp;</p>

  <p>"Kızımı bana geri verin!" diye bağırıyormuş Ratonne Hanım, artık bütün tutkusu kızını bulmakmış.&nbsp;</p>

  <p>Onu duymak gerçekten öyle acıklıymış ki sanki bayram eden kente bir hüzün perdesi iniyormuş!&nbsp;</p>

  <p>Peri boş yere Gardafour'a duyduğu öfkeyi gizlemeye çalışıyormuş. Dudaklarını büzdüğü, bakışlarının her zamanki yumuşaklığını yitirdiği görülüyormuş.&nbsp;</p>

  <p>Meydanın gerisinde büyük bir gürültü kopmuş. Prensler, dükler, markilerden, kısacası göz kamaştırıcı giysileri içinde ve silahlı muhafızlarının eşliğinde görkemli soylulardan oluşan bir geçit alayıymış bu.&nbsp;</p>

  <p>En önemli topluluğun başında Prens Kissador seçiliyormuş; gözüne girmeye çalışan bütün bu küçük insanlara gülücükler dağıtıyor, üstünlük taslayarak selam veriyormuş.&nbsp;</p>

  <p>Prensin arkada sıralanmış uşaklarının ortasında, zavallı güzel bir dişi fare zar zor sürünerek ilerliyormuş. Ratine'miş bu fare; çevresi öyle bir sarılıymış, farecik öyle sıkı gözetim altındaymış ki kaçmayı aklına bile getiremiyormuş. Gözyaşlarıyla dolu güzel gözleri, benim sizlere söyleyebilecegimden çok daha fazlasını anlatıyormuş. Yanında yürüyen Gardafour, bakışlarını bir an bile Ratine'in üzerinden ayırmıyormuş. Ah, bu sefer tam anlamıyla yakalamışmış onu!&nbsp;</p>

  <p>"Ratine... kızım!..."&nbsp;</p>

  <p>"Ratine... nişanlım!" diye bağırmışlar Ratonne ile Ratin, boşuna ona ulaşmaya çabalayarak.&nbsp;</p>

  <p>Prens Kissador'un Raton ailesini nasıl da alaylı bir gülüşle selamladığını, Gardafour'un da Peri Firmenta'ya nasıl kışkırtıcı bakışlarla baktığını görseydiniz! Güçsüz peri yenilmiş! Gardafour cinlere özgü gücünden yoksun bırakılmış olmasına karşın zafer kazanmış, hem de yalnızca doğal bir tuzak, yani bir fare kapanı kullanarak! Bu sırada soylu beyefendiler prense yeni ganimetinden dolayı iltifatlar yağdırıyormuş. Bizim ahmak nasıl da kendini begenmiş bir tavırla karşılıyormuş bu iltifatları, orasını varın siz düşünün artık!&nbsp;</p>

  <p>Ansızın peri kolunu uzatmış, değneğini sallamış ve hemen yeni bir dönüşüm meydana gelmiş.&nbsp;</p>

  <p>Baba Raton damla hastalığı yüzünden fare kalsa da, Ratonne Hanım bir dişi papağana dönüşmüş, Rata tavuskuşuna, Ratane kaza, kuzen Raté de balıkçıla. Ama bu sefer de kör talih kuzenin yakasını bırakmamış, güzel bir kuş kuyruğu yerine tüylerinin altında berbat bir fare kuyruğu kımıldayıp duruyormuş!&nbsp;</p>

  <p>Tam o sırada, soylu beyler topluluğunun arasından bir güvercin zarifçe havalanmış; Ratine'miş bu!&nbsp;</p>

  <p>Prens Kissador'un afallamasını, Gardafour'un öfkesini bir düşünün hele! Saraylılar ve hizmetkârlar, hepsi de yıldırım hızıyla kaçıp uzaklaşan Ratine'in peşine düşmüş.&nbsp;</p>

  <p>Ama sahne değişti. Ratopolis'in büyük meydanında değiliz artık, büyük ağaçların çerçevelediği hayranlık verici bir manzara bu. Göğün dört bir yanından binlerce kuş yaklaşıyor, yeni dostlarını karşılamaya geliyorlar.&nbsp;</p>

  <p>Tüylerinden gurur, ötüşünden mutluluk duyan Ratonne Hanım kibar kibar oynaşmaya koyuluyor; kaz oluşu yüzünden büyük bir utanç duyan Ratane ise nereye saklanacağını şaşırıyor.&nbsp;</p>

  <p>Rata -bağışlayın, Don Rata- kendi köşesinde kabarıp duruyor. Sanki bütün ömrü boyunca tavuskuşuymuş sanırsınız! Zavallı kuzense, üzerinde kalan şu fare kuyruğunu düşünerek alçak sesle mırıldanıyor:&nbsp;</p>

  <p>"Çuvalladık gene!"&nbsp;</p>

  <p>Gökyüzü en güzel ışıklarıyla aydınlanmış, sanki Kuzey kızıllığının parlaklığıyla yıkanıyormuş. Ağaçların yaprakları ışıl ışıl olmuş, esintiyle bin bir rengi daha da canlanan yıldızlar gibi, meltemde ağır ağır oynuyorlarmış.&nbsp;</p>

  <p>Boşluktan, küçük sevinç çığlıkları atan bir güvercin geçmiş; havada en zarif daireleri çizerek delikanlının omzuna gelip hafifçe konmuş.&nbsp;</p>

  <p>Güzel Ratine'miş bu, kanatlarını çırparak nişanlısının kulağına şöyle fısıldadığı duyulabiliyormuş:&nbsp;</p>

  <p>"Seni seviyorum Ratin'im, seni seviyorum!"</p>
</body>
</html>
