<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">7&nbsp;</h2>

  <p><br /></p>

  <p><br /></p>

  <p>Noel'den bir hafta önce sabah dersindeydik; kızlar bir tarafta, oğlanlar öbür tarafta. Mösyö Valrügis sandalyesine kurulmuştu; ihtiyar kız kardeşi kendi köşesinde uzun şişlerle, gerçek kebap şişleriyle örgü örüyordu. Giyom Tel, Gessler'in şapkasına henüz hakaret etmişti ki kapı açıldı.&nbsp;</p>

  <p>Giren Papaz Efendi'ydi.&nbsp;</p>

  <p>Herkes görgü kuralı gereği ayağa kalktı.&nbsp;</p>

  <p>Ama Papaz Efendi'nin arkasından Effarane Usta göründü.&nbsp;</p>

  <p>Herkes, org ustasının delici bakışları karşısında gözlerini indirdi. Okula ne yapmaya gelmişti ve neden Papaz Efendi ona eşlik ediyordu?&nbsp;</p>

  <p>Özellikle beni süzüyor gibi gelmişti bana. Kuşkusuz beni tanıyordu ve kendimi rahatsız hissettim.&nbsp;</p>

  <p>Bu arada kürsüsünden inen Mösyö Valrügis Papaz Efendi'nin önüne gelmiş, "Kiminle tanışmak şerefine nail oluyorum?..." diyordu.&nbsp;</p>

  <p>"Sayın hocam, size, öğrencilerinizle tanışmak arzusundaki Effarane Usta'yı takdim edeyim."&nbsp;</p>

  <p>"Neden onlarla tanışmak istiyor acaba?"&nbsp;</p>

  <p>"Kalfermatt'ta kilise korosuna çocuk yetiştiren bir okul olup olmadığını sordu bana, Mösyö Valrügis. Ben de olumlu yanıt verdim ve zavallı Églisak'ın yönetimi sırasında mükemmel olduğunu ekledim. O zaman Effarane Usta koroyu dinleme arzusunu belirtti. Ben de bu sabah onu sizin sınıfınıza getirdim, bağışlayın rica ederim..."&nbsp;</p>

  <p>Mösyö Valrügis'in özür kabul edecek durumu yoktu. Papaz Efendi ne eylerse güzel eylerdi. Bu kez Giyom Tel bekleyecekti.&nbsp;</p>

  <p>Bunun üzerine, Mösyö Valrügis'in bir işaretiyle oturduk; Papaz Efendi benim gidip getirdiğim bir koltuğa, Effarane Usta da ona yer açmak için iyice yana çekilen kızların sırasının bir köşesine oturdu.&nbsp;</p>

  <p>Effarane Usta'ya en yakın olan Betty'ydi; sevgili küçüğün, havada arpejler çizen, yakınındaki uzun ellerden ve uzun parmaklardan korktuğunu iyice gördüm.&nbsp;</p>

  <p>Effarane Usta söz alıp tiz sesiyle "Kilise korosundaki çocuklar bunlar mı?" diye sordu.&nbsp;</p>

  <p>"Hepsi burada değil," diye yanıt verdi Mösyö Valrügis.&nbsp;</p>

  <p>"Kaçı burada?"&nbsp;</p>

  <p>"On altısı."&nbsp;</p>

  <p>"Kız erkek karışık mı?"&nbsp;</p>

  <p>"Evet," dedi Papaz Efendi, "bu yaşta sesleri aynı olduğu için..."&nbsp;</p>

  <p>"Yanlış," diye sertçe karşılık verdi Effarane Usta, "bir uzmanın kulağı yanılmaz!"&nbsp;</p>

  <p>Bu yanıta nasıl da şaşırmıştık! Doğrusu Betty'nin sesiyle benimkinin öyle benzer bir tınısı vardı ki konuştuğumuzda birbirimizden ayırt edilemiyorduk. Daha sonra, durum değişiyordu herhalde çünkü ergenlikteki ses değişimiyle hem kadın hem de erkek yetişkinlerin sesi değişiyordu.&nbsp;</p>

  <p>Ne olursa olsun, Effarane Usta gibi bir insanla tartışmak söz konusu değildi, herkes bu konuda hemfikirdi.&nbsp;</p>

  <p>Usta, kolunu bir orkestra şefinin sopası gibi kaldırarak "Kilise korosundaki çocukları öne getirin," emrini verdi.&nbsp;</p>

  <p>Benim de aralarında bulunduğum sekiz oğlan ve Betty'nin aralarında bulunduğu sekiz kız karşılıklı olarak öndeki iki sıraya oturduk. Bunun üzerine Effarane Usta, Églisak'ın zamanında hiç olmadığı kadar büyük bir dikkatle bizi incelemeye başladı. Ağzımızı açmak, dilimizi çıkarmak, soluk alıp vermek, gırtlağımızı dibine kadar açıp, sanki parmaklarıyla tıngırdatmak istediği ses tellerimizi göstermek zorunda kaldık. Bizi keman ya da viyolonsel gibi akort edeceğini sandım. İnanın bana hiçbirimiz kendimizi güvende hissetmedik.</p>

  <p>Papaz Efendi, Mösyö Valrügis ve ihtiyar kız kardeşi şaşırıp kalmıştı, tek bir söz söylemeye cesaret edemiyorlardı.&nbsp;</p>

  <p>"Dikkat!" diye bağırdı Effarane Usta. "Nota adlarını söyleyerek <i>do majör</i> gamı okuyacaksınız. İşte diyapazon."&nbsp;</p>

  <p>Diyapazon mu? Cebinden, Églisak'ınkine benzeyen ve titreşimleri her yerde olduğu gibi Kalfermatt'ta da resmi <i>la</i> sesini veren, U biçiminde iki kollu küçük bir alet çıkarmasını bekliyordum...&nbsp;</p>

  <p>Ama bir başka şaşkınlık söz konusu oldu.&nbsp;</p>

  <p>Effarane Usta başını eğip yarı kıvrılmış başparmağının kemiğiyle ense köküne sertçe vurdu.&nbsp;</p>

  <p>O ne beklenmedik şeydi öyle! Üst omuru madeni bir ses çıkardı, bu ses tam olarak altı yüz otuz beş normal titreşimiyle <i>la</i> sesiydi.&nbsp;</p>

  <p>Effarane Usta'nın doğal diyapazonu vardı. Kolunun ucunda işaret parmağını titretip daha yukarıda minör bir üçüncü ses, yani <i>do</i> verdi.&nbsp;</p>

  <p>"Dikkat! Çok kolay bir ölçü seslendireceksiniz."&nbsp;</p>

  <p>Biz de <i>do</i> gamını notaların adlarını söyleyerek, önce kalından inceye sonra inceden kalına doğru okuduk.&nbsp;</p>

  <p>Son nota söylenip bittiğinde "Berbat... berbat!" diye bağırdı Effarane Usta. "On altı farklı ses duyuyorum, oysa yalnızca bir tane duymam gerekirdi!"&nbsp;</p>

  <p>Bence çok müşkülpesent davranıyordu, çünkü biz birlikte son derece yanlışsız şarkı söylemeye alışkındık ve bu yüzden övgü dolu çok sözler işitirdik.</p>

  <p>Effarane Usta başını sallıyor, sağa sola hoşnutsuz bakışlar yöneltiyordu. Bana öyle geliyordu ki bir tür hareketliliğe sahip kulakları tıpkı köpeklerin, kedilerin ve başka dört ayaklıların kulakları gibi dikiliyordu.&nbsp;</p>

  <p>"Baştan alalım!" dedi. "Şimdi birer birer. Her birinizin kişisel bir notası, fizyolojik bir notası olmalı ve birlikte söylerken salt onu çıkarmalısınız!"&nbsp;</p>

  <p>Tek bir nota mı -fizyolojik hem de! Bu söz ne anlama geliyordu? Eh ben de bu tuhaf adamınkini öğrenmek isterdim, elbette Papaz Efendi'ninkini de, güzel bir nota koleksiyonu vardı onun, hem de birbirinden yanlış notalardan oluşan.&nbsp;</p>

  <p>Söylemeye başladık ama hem belirgin bir kaygı duyuyorduk -korkunç adam bize kötü davranmayacak mıydı?- hem de kişisel notamızın, tıpkı saksıdaki bir bitki gibi gırtlağımızda bakıp büyüteceğimiz notanın hangisi olduğunu öğrenmek için meraklanıyorduk.&nbsp;</p>

  <p>İlk başlayan Hoct oldu; Hoct gamın çeşitli notalarını denedikten sonra Effarane Usta, onun en doğru söylediği, gırtlağının en titreşimli çıkartabildiği sesin, <i>sol</i> sesinin, onun <i>fizyolojik</i> notası olduğunu söyledi.&nbsp;</p>

  <p>Hoct'tan sonra Farina'ya sıra geldi, o da doğal <i>la</i> sesine mahkûm edildi sonsuza dek.&nbsp;</p>

  <p>Sonra öbür arkadaşlarım da bu titiz incelemeden geçtiler ve en beğenilen notaları, Effarane Usta'nın resmi mührünü yedi.&nbsp;</p>

  <p>O zaman ben öne çıktım.&nbsp;</p>

  <p>"A, sen misin ufaklık!" dedi orgcu.</p>

  <p>Başımı ellerinin arasına alıp döndürmeye başladı, sonunda kafamı yerinden çıkaracağından korktum.&nbsp;</p>

  <p>"Senin notanı görelim," dedi.&nbsp;</p>

  <p>Kalın <i>do</i>'dan ince <i>do</i>'ya sonra da inceden kalına gamı söyledim. Effarane Usta hiç de hoşnut gibi görünmüyordu. Yeniden başlamamı istedi... Olmuyordu. Çok onurum kırılmıştı. Ben, kiliseye bağlı müzik okulunun en iyi öğrencilerinden biri, kişisel bir notadan yoksun olabilir miydim?&nbsp;</p>

  <p>"Haydi!" diye bağırdı Effarane Usta. "Kromatik gam... ya da diatonik gam, nasıl istersen! Belki keşfederim senin notanı!"&nbsp;</p>

  <p>Bunun üzerine oktavda yarım sesli aralıklarla ilerlemeye koyuldum.&nbsp;</p>

  <p>"Güzel... güzel!" dedi org ustası. "Notanı kaptım, bütün bir ölçü boyunca koru sen de onu!"&nbsp;</p>

  <p>"Peki hangisi o?" diye sordum biraz titreyerek.&nbsp;</p>

  <p>"<i>Re-diyez</i>!"&nbsp;</p>

  <p>O <i>re-diyez</i>'i tek solukta çıkardım.&nbsp;</p>

  <p>Papaz Efendi'yle Mösyö Valrügis bir memnuniyet işareti yapmaya tenezzül ettiler.&nbsp;</p>

  <p>"Sıra kızlarda!" emrini verdi Effarane Usta.&nbsp;</p>

  <p>"Keşke Betty'nin de notası <i>re-diyez</i> olsa! Hiç şaşırmazdım çünkü seslerimiz birbirine öyle güzel uyuyor ki!" diye düşündüm.&nbsp;</p>

  <p>Kızlar birer birer incelendi. Birinin notası doğal <i>si</i>, bir başkasınınki doğal <i>mi</i> idi. Şarkı söyleme sırası Betty Clère'e gelince, Betty çekine çekine ayağa kalkıp Effarane Usta'nın karşısına geçti.&nbsp;</p>

  <p>"Haydi ufaklık!"&nbsp;</p>

  <p>Betty o tatlı mı tatlı, hoş tınılı sesiyle öyle bir söyledi ki sanki saka kuşu şakıyor sanırdınız. Ama Betty'nin durumu da arkadaşı Joseph Muller'inkinden farklı olmadı. Notasını bulmak için kromatik gama başvurmak gerekti ve sonunda Betty'ye <i>mi-bemol</i> yakıştırıldı.&nbsp;</p>

  <p>Önce üzüntüye kapıldım ama düşününce sevindim bu duruma. Betty'ninki <i>mi-bemol</i>'dü , benimki <i>re-diyez</i>. E peki bu ikisi aynı şey değil miydi?... El çırpmaya koyuldum.&nbsp;</p>

  <p>"Sana ne oluyor ufaklık?" diye sordu org ustası kaşlarını çatarak.&nbsp;</p>

  <p>"Çok seviniyorum, efendim," diye yanıt vermeye cesaret ettim, "çünkü Betty'yle benim notamız aynı..."&nbsp;</p>

  <p>"Aynı mı!" diye bağırdı Effarane Usta.&nbsp;</p>

  <p>Vücudunu öyle gererek ayağa kalktı ki kolu tavana değdi.&nbsp;</p>

  <p>"Aynı nota mı!" dedi. "Ah, sen <i>re-diyez</i>'le <i>mi-bemol</i>'ün aynı şey olduğunu mu sanıyorsun, kara cahilsin sen, eşek kulaklarına layıksın!... Böyle budalalıkları size öğreten Églisak'ınız mıydı? Siz de buna izin mi veriyordunuz Papaz Efendi?... Siz de mi öğretmen bey... Siz bile mi kızkurusu hanımefendi!"&nbsp;</p>

  <p>Mösyö Valrügis'in kız kardeşi, Effarane Usta'nın kafasına fırlatmak için bir mürekkep hokkası arıyordu. Ama o, öfkesinin şiddetine kapılmış, sözlerine devam ediyordu.&nbsp;</p>

  <p>"Seni küçük zavallı, sen es nedir, <i>re-diyez</i>'i <i>mi-bemol</i>'den, <i>la-diyez</i>'i <i>si-bemol</i>'den ve başka notaları birbirinden ayıran şu, sesin sekizde biri nedir bilmiyor musun? Ah, burada seslerin sekizde birini takdir edebilecek kimse yok mu? Kalfermatt'taki kulaklarda buruş buruş, katılaşmış, taşlaşmış, patlamış kulak zarları mı var yalnız?"&nbsp;</p>

  <p>Kıpırdamaya cesaret edemiyorduk. Pencerelerin camları, Effarane Usta'nın tiz sesiyle zangır zangır titriyordu. Bu olaya yol açtığım için üzgündüm, Betty'nin sesiyle benimki arasında, sesin sekizde biri de olsa, o farkın bulunmasına kederlenmiştim. Papaz Efendi, gözlerini koca koca açmıştı, Mösyö Valrügis ise bana öyle bakışlar yöneltiyordu ki!...</p>

  <p>Ama orgcu birden sakinleşti ve "Dikkat, herkes gamdaki yerine geçsin!" dedi.&nbsp;</p>

  <p>Bunun ne demek olduğunu anladık, her birimiz kendi kişisel notamıza göre yerimizi aldık; Betty <i>mi-bemol</i> olarak dördüncü sıradaydı, ben de <i>re-diyez</i> olarak hemen yanı başındaydım. Sanki bir musikar rolündeydik, daha doğrusu, çıkarabilecikleri tek notayla yan yana duran org boruları gibiydik.&nbsp;</p>

  <p>"Kromatik gam, hem de yanlışsız; yoksa..." diye bağırdı Effarane Usta.&nbsp;</p>

  <p>Bir söylediğini iki etmedik. <i>Do</i>'dan sorumlu arkadaşımız başladı; sonra peş peşe devam edildi; Betty <i>mi-bemol</i>'ünü çıkardı, ben de <i>re-diyez</i>'imi, öyle anlaşılıyordu ki orgcunun kulakları farkı değerlendirebiliyordu. Kalından inceye çıkıp peş peşe üç kez inildi. Effarane Usta oldukça hoşnut görünüyordu.&nbsp;</p>

  <p>"Tamam çocuklar!" dedi. "Sizden, canlı bir klavye yaratmayı başaracağım!"&nbsp;</p>

  <p>Papaz Efendi pek inanmayan bir tavırla başını salladı.&nbsp;</p>

  <p>"Neden olmasın?" diye karşılık verdi Effarane Usta. "Kedilerden bir piyano pekala yapıldı, kuyrukları çekilince çıkardıkları miyav sesine göre seçilmiş kedilerden! Kedilerden bir piyano, kedilerden bir piyano!" diye tekrarlıyordu.&nbsp;</p>

  <p>Effarane Usta ciddi mi söylüyordu, şaka mı yapıyordu pek anlamadan gülmeye başladık. Ama daha sonra, bir mekanizmayla kuyrukları çekilince miyavlayan kedilerden oluşan o piyano konusunda doğru söylediğini öğrendim! Aman Tanrım! İnsanların icat etmeyeceği ne var ki!&nbsp;</p>

  <p>Başlığını eline alan Effarane Usta selam verdi, topuklarının üzerinde döndü ve çıkarken şöyle dedi:&nbsp;</p>

  <p>"Notalarınızı unutmayın, özellikle de sen Mösyö <i>Re-diyez</i> ve sen, Matmazel <i>Mi-bemol</i>!"&nbsp;</p>

  <p>Ve adımız böyle kaldı.</p>
</body>
</html>
