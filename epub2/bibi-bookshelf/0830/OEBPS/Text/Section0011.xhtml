<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">3&nbsp;</h2>

  <p><br /></p>

  <p><br /></p>

  <p>Küçük kasabamızın kilise çocuk korosu, müzik okulu müdürü orgcu Êglisak sayesinde büyük bir üne sahipti. Ne büyük solfej öğretmeniydi o, bize tek sesli heceyle müzik parçasını söyletirken ne ustaydı! Ölçüleri, notaların değerlerini, makamları, gamın yapısını nasıl da öğretiyordu bize! Çok çok iyiydi saygıdeğer Êglisak. Dâhi bir müzisyen, rakipsiz bir kontrapuntocu olduğu, olağanüstü bir füg, dört partili bir füg bestelediği söyleniyordu.&nbsp;</p>

  <p>Fügün ne olduğunu pek bilmediğimiz için günün birinde ona sorduk.&nbsp;</p>

  <p>"Füg mü?" diye karşılık verdi, on altı ayaklık org borularının kapağını andıran başını kaldırarak.&nbsp;</p>

  <p>"Bir müzik parçası mı?" diye sordum.&nbsp;</p>

  <p>"Aşkın bir müzik, oğlum."&nbsp;</p>

  <p>"Dinlemeyi çok isterdik," diye bağırdı, Farina adında ufak bir İtalyan; güzel bir kontrtenor sesi vardı, yükseldikçe yükselen... ta göklere kadar.&nbsp;</p>

  <p>"Evet!" diye ekledi Hoct adında Alman bir ufaklık; sesi indikçe iniyordu... ta yerin dibine kadar.&nbsp;</p>

  <p>"Haydi Mösyö Êglisak!..." diye tekrarladı öbürleri, küçük kızlarla oğlanlar.&nbsp;</p>

  <p>"Olmaz çocuklar! Fügümü ancak bittiği zaman dinleyeceksiniz..."&nbsp;</p>

  <p>"Ne zaman bitecek peki?" diye sordum.&nbsp;</p>

  <p>"Hiçbir zaman."&nbsp;</p>

  <p>Birbirimize baktık, o nazikçe gülümsedi.&nbsp;</p>

  <p>"Bir füg hiçbir zaman bitmez," dedi bize. "Her zaman yeni partiler eklenebilir."&nbsp;</p>

  <p>Dolayısıyla Êglisak Öğretmen'in ünlü fügünü hiç dinleyemedik; ama bizim için Guy d'Arrezo'nun mezmurunu besteledi; bilirsiniz, şiir biçimindeki o mezmurun ilk heceleri notalara adını vermiştir:&nbsp;</p>

  <p style="text-align: center;"><i>Ut<sup>1</sup> queant laxis&nbsp;</i></p>

  <p style="text-align: center;"><i>Resonare fibris&nbsp;</i></p>

  <p style="text-align: center;"><i>Famili tuorum,&nbsp;</i></p>

  <p style="text-align: center;"><i>Mira gesti orum&nbsp;</i></p>

  <p style="text-align: center;"><i>Solve polluti,&nbsp;</i></p>

  <p style="text-align: center;"><i>Labii reatum.&nbsp;</i></p>

  <p style="text-align: center;"><i><br /></i></p>

  <p><sup>1 Ut: Fransızcada "do" notası.(ç.n.)</sup></p>

  <p>Si o dönemde yoktu. 1026'da Guido adında biri, o içli notayı ekleyerek gamı tamamladı, bence iyi de etti. Gerçekten biz bu mezmuru söylediğimizde sırf dinlemek için çok uzaklardan gelinebilirdi. Yukarıdaki tuhaf sözlerin ne anlama geldiğiniyse okulda hiç kimse, Mösyö Valrügis bile bilmiyordu. Latince olduğu sanılıyordu ama emin değildik. Ama söylenenlere bakılırsa bu mezmur, son yargı gününde okunacakmış, büyük olasılıkla her dili bilen Kutsal Ruh onu cennet diline çevirecekmiş.&nbsp;</p>

  <p>Mösyö Êglisak'ın büyük bir besteci tavırları takındığı bir gerçekti. Ne yazık ki, çok can sıkıcı bir rahatsızlık acı veriyordu ona ve yaşlandıkça da artıyordu: Êglisak ağır işitiyordu. Biz fark ediyorduk ama o kabul etmek istemiyordu. Zaten onu üzmemek için ona bir şey söylerken bağırıyorduk ve tiz seslerimiz kulak zarını titretmeyi başarıyordu. Ama tümüyle sağır olacağı gün pek uzak değildi.&nbsp;</p>

  <p>Bir pazar günü akşam duasında olacaklar oldu. Akşam duasının son mezmuru da bitmişti ama Êglisak düş gücünün cilveleriyle kendini orga kaptırmıştı. Çalıyor da çalıyordu, bir türlü durmak bilmiyordu. Onu üzeriz korkusuyla dışarı çıkmaya cesaret edemiyorduk. Ama daha fazla dayanamayan körükçü durdu. Orgun soluğu kesildi... Êglisak bunu fark etmedi. Akorlar, arpejler parmaklarının altında yapışıp kalıyor ya da akıp gidiyordu. Tek bir ses bile çıkmıyordu ama, sanatçı ruhunda, kendini işitmeye devam ediyordu o...&nbsp;</p>

  <p>Anlaşıldı. Başına bir felaket gelmişti. Kimse ona söylemeye cesaret edemiyordu. Oysa körükçü kürsünün dar merdivenlerinden inmişti...&nbsp;</p>

  <p>Êglisak çalmayı bırakmıyordu. Bütün akşam sürdü bu, bütün gece boyunca ve ertesi gün de, dilsiz klavyenin üzerinde gezdiriyordu parmaklarını. Onu alıp götürmek gerekti... zavallı adam sonunda fark etti... sağır olmuştu. Ama bu, fügünü bitirmesini engellemeyecekti. Dinleyemeyecekti fügü, hepsi bu.&nbsp;</p>

  <p>O günden beri Kalfermatt Kilisesi'nde büyük orgların sesi yankılanmıyordu.</p>
</body>
</html>
