<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">12&nbsp;</h2>

  <p><br /></p>

  <p><br /></p>

  <p>Aradan zaman geçmiş. Raton ailesi, kesin olarak insan biçimini almış; yalnızca, hala filozof olduğu kadar damla hastası olan baba, fare olarak kalmış. Onun yerinde öbürleri olsaymış bu işe kızar, bağıra çağıra kaderde bir adaletsizlik olduğunu söyler, yaşama lanet ederlermiş. Ama o gülümsemekle yetiniyor, alışkanlıklarını değiştirmesi gerekmediği için mutlu olduğunu söylüyormuş.&nbsp;</p>

  <p>Ne olursa olsun, fare de olsa, zengin bir soyluymuş. Karısı Ratopolis'teki eski peynirinde oturmaya razı olmadığı için, büyük bir kentte, yine bilinmeyen bir ülkenin başkentinde, görkemli bir sarayda yaşıyormuş ama bu yüzden fazladan bir gurur da duymuyormuş. Gururu, daha doğrusu övünmeyi, düşes olan Ratonne Hanım'a bırakmış. Kadının sarayın odalarında nasıl gezindiğini bir görseniz, kendine baka baka aynaları eskitecekmiş neredeyse!&nbsp;</p>

  <p>O gün, Dük Raton büyük bir özenle tüylerini fırçalamış, kendisinden beklenebilecek kadar giyinip kuşanmış. Düşese gelince, en güzel süs eşyalarını takınmış; baskılı kadife, krepdöşin, ipek, pelüş, saten, ceylan derisi ve hareli kumaşın birbirine karıştığı, çiçek yaprak işlemeli bir elbise giymiş; elbisenin siyah kehribar, safir ve inci işlemeli, yerlerde sürünen, metrelerce uzunlukta eteği, Ratonne'un kadın olmadan önce taşıdığı çeşitli kuyrukların yerine geçiyormuş; parıl parıl ışıltılar saçan elmaslar, becerikli Arakhne'nin daha incesini daha esaslısını öremeyeceği türden danteller, Rembrandt şapka, şapkanın üzerinde de çiçekler -yani en son moda ne varsa onlar.&nbsp;</p>

  <p>Ama, bu abartılı giyim kuşam da nereden çıktı, diye soracaksınız. Şu yüzden:&nbsp;</p>

  <p>Sarayın şapelinde, sevimli Ratine ile Prens Ratin'in düğünü kutlanacak bugün. Evet Ratin, kaynanasının hoşuna gitmek için prens olmuş. Nasıl mı? Bir prenslik satın alarak. Tamam! Prensliklerin fiyatları bugünlerde inişte olsa da bir hayli pahalı olsa gerek. Kuşkusuz! Dolayısıyla Ratin, incinin bir bölümünü bu alışverişe feda etmiş; Ratine'in istiridyesinde bulunan ve değeri milyonlar eden şu ünlü inciyi unutmadınız değil mi!&nbsp;</p>

  <p>Evet Ratin zengin olmuş. Ama zenginlik onun ve onunla evlenerek prenses olacak olan nişanlısının zevklerini değiştirdi sanmayın sakın! Yoo! Annesi düşes olsa da Ratine hâlâ bildiğiniz alçakgönüllü genç kızmış, genç Ratin de her zamankinden daha çok seviyormuş onu. Genç kız, portakal çiçekleriyle süslü beyaz tuvaletinin içinde öyle güzelmiş ki!&nbsp;</p>

  <p>Elbette Peri Firmenta'nın, biraz da kendi marifeti olan bu düğüne katılmaya geldiğini söylemeye gerek yok.&nbsp;</p>

  <p>Kısacası bütün aile için büyük bir günmüş. Don Rata da gösterişliymiş. Eskiden aşçı olmasından ötürü, şimdi haliyle politikacı olmuş. Üzerindeki, Fransız Yüksek Meclisi üyesi giysisi gibi güzeli yokmuş; ona pahalıya patlamış olsa gerek bu giysi, içini dışına çevirince de senatör kostümü oluyormuş çünkü -bu da pek yararlıymış.&nbsp;</p>

  <p>Ratane artık kaz değilmiş ve bu durumdan çok hoşnutmuş. Eşlikçi bir hanımefendiymiş artık. Kocası bir zamanlar takındığı hor gören tavırlarını affettirmiş, ona geri dönmüş, hatta karısının çevresinde dört dönen soylu beyleri kıskanıyormuş bile.&nbsp;</p>

  <p>Kuzen Raté'ye gelince... Neyse birazdan gelecek, dilediğiniz gibi bakarsınız ona.&nbsp;</p>

  <p>Konuklar, ışıklarla donatılmış, çiçek kokularıyla doldurulmuş, en zengin mobilyalada süslenmiş, artık günümüzde yapılmayan duvar kaplamalarıyla -çünkü pencereleri ağırlık vermeden çevreliyor ve ışık geçiriyormuş bu kaplamalar- döşenmiş büyük salonda toplanmışlar.&nbsp;</p>

  <p>Prens Ratin'in düğününe katılmak için dünyanın dört bir tarafından gelenler olmuş. Soylu beyler ve hanımlar, bu sevimli çiftin düğün alayında yer almak istemiş. Sarayın başhademesi, tören için her şeyin hazır olduğunu duyurmuş. Bunun üzerine görüp görebileceğiniz en güzel tören alayı şapele doğru ilerlemeye başlamış.&nbsp;</p>

  <p>Parkın sık agaçlıkları arasına gizlenmiş orkestralardan gelen ahenkli bir müzik duyulmuş. Sanki çiçekler bile, genç çiftin şerefine bir zafer marşı çalıyormuş.&nbsp;</p>

  <p>Bu kelli felli insanların defilesi en az bir saat sürmüş. En arkadan gelen topluluklardan birinde kuzen Raté görünmüş.&nbsp;</p>

  <p>Bayağı yakışıklı bir delikanlıymış inan olsun, sarayda giyilen türden pelerini, her selam verişinde yerleri süpüren gösterişli bir tüyün süslediği şapkasıyla son moda giyinmiş.&nbsp;</p>

  <p>Kuzen marki olmuş, takdir edersiniz ki aileye hiç de aykırı düşmüyormuş. Güleryüz gösteriyor, zarif davranıyormuş. Böyle olunca da iltifatlar eksik olmuyormuş. Sonuç olarak iyi huylu bir insanmış, konukları alçakgönüllülükle karşılıyormuş. Ne var ki yüzünde bir hüzün, duruşunda hafif bir rahatsızlık fark edilebiliyormuş. Gözlerini sık sık aşağı indiriyor, kendisine yaklaşanlardan bakışlarını kaçırıyormuş. Nedenmiş acaba bu sakınım? Artık, saraydaki herhangi bir dük ya da prens kadar insan değil miymiş yoksa?&nbsp;</p>

  <p>Böylece, düğün alayındaki yerinde, ahenkli adımlarla, tören adımlarıyla ilerliyormuş. Belki de geride kalmayı yeğlermiş. Ama olmaz, öbür soyluları izlemesi gerekiyormuş, salonun köşesine gelince yukarı çıkmak için dönmek zorunda kalmış... Felaket!...&nbsp;</p>

  <p>Giysisinin etekleri arasından, saray pelerininin altından bir kuyruk çıkıyormuş, bir eşek kuyruğu! Bir önceki dönüşümünün bu utanç verici kanıtını boş yere gizlerneye çalışıyormuş!... Ondan asla kurtulamayacağı söylenmiş bir kere!&nbsp;</p>

  <p>İşte sevgili çocuklar, yaşama kötü başlayınca doğru yolu bulmak bayağı zor oluyor. Kuzen artık insanmış. Son aşamaya varmış! Onu bu kuyruktan kurtaracak yeni bir dönüşüme bel bağlayamazmış! Son nefesine kadar taşıyacakmış onu!&nbsp;</p>

  <p>Zavallı kuzen Raté!</p>
</body>
</html>
