<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mozart</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter" id="chapter10">
  <div class="container html5_section">
    <h1><span class="epub-type_pagebreak" id="page227" title="227"></span>1785-1790</h1>

    <h2>Üç başyapıt: Figaro’nun Düğünü,<br />
    Don Giovanni, Cosi fan tutte</h2>

    <p>1785’in yaz ve sonbahar aylarında, Mozart’ın yaşamında önemli bir değişiklik olmamıştı. Konserlerine devam ediyor, piyanist olarak ününü pekiştiriyordu. Bir süredir aklını kurcalamakta olan yeni bir opera besteleme fikri gelişmiş, sonuca ulaşma yoluna girmişti. Oldukça uzun ve karmaşık bir öyküye dönüşen bu sürecin sonunda, Mozart’ın günümüzde en sık seslendirilen yapıtlarının başında yer alan <em>Figaro’nun Düğünü</em> operası bestelenecekti. Paris’te, bir tiyatro eseri olarak kaleme alınan <em>Figaro</em>, Viyana’da opera olarak sahneleninceye dek oldukça büyük değişim geçirmiş, her iki kentte de uzun yıllar adından söz ettirmeyi başarmıştı.</p>

    <p>İtalyanca metin arayışına giren Mozart, aslında hâlâ, Alman operalarının programdan kaldırılmış olmasına çok içerliyordu. 21 Mayıs 1785 tarihinde, Mannheim’a, Anton Klein’a gönderdiği mektup, bestecinin bu konudaki düşüncelerini yansıtması açısından oldukça ilginçtir. Mannheim’da profesör ve şair olarak görev yapan Anton Klein, yaklaşık on yıl önce, Mozart’ın yakın dostu Ignaz Holzbauer için Almanca bir metin kaleme almış, <em>Günther von Schwarzburg</em> adlı oyun kentte uzun süre sahnelenmiş ve Mozart da, Paris yolculuğu sırasında yapıtı izleme şansı bulmuştu. Mozart’ın yazdıklarından anlaşıldığı kadarıyla, Klein bu kez besteciye bir Almanca libretto göndermiş ve fikrini öğrenmek istemişti. Çok yoğun bir çalışma temposu içinde olduğundan dolayı, metni henüz tam olarak inceleyemediğini belirten Mozart, daha sonra Viyana’daki Alman Operası’nın nerdeyse tümüyle kapandığını, baldızı Aloisia Lange dışında, orada görevli tüm şarkıcıların İtalyanca yapıtlarda görev almaya başladığını yazıyordu. Ancak asıl önemli olan, bestecinin bundan sonra yazdıklarıydı: “Eğer bu kurumun yönetiminde bir tek vatansever olsaydı, bütün konu başka türlü gelişebilir, çürümekte olan Alman Ulusal Tiyatrosu belki yeniden çiçek açabilirdi. Ve biz Almanlar ciddi bir şekilde Alman gibi düşünmeye, Alman gibi davranmaya, Almanca konuşmaya ve Almanca şarkı söylemeye başlasaydık, Almanya için ne büyük utanç olurdu!!! Sakın beni yanlış anlamayın. Gerçek bir Alman’la konuştuğuma güvenerek duygularımın içimden geldiği gibi dökülmesine izin verdim.”<a class="si-noteref epub-type_noteref" href="#f364" id="ref_f364">364</a> Mozart son derece alaycı bir şekilde, kendi anadilleri Almancayı opera için yeterli bulmayan kesime eleştirilerini yöneltmekten geri kalmıyor ancak elinden bir şey gelmiyordu. Artık İtalyanca operalar gözdeydi, kendini bu tarz bir yapıtta göstermenin yollarını aramalıydı.</p>

    <p>1785 başlarında, Viyana sanat çevreleri uzun süre, Emanuel Schikaneder’in tiyatrosunda sahneleneceği gün yasaklanan bir oyunu konuşmuştu. Söz konusu eser, Fransız yazar Pierre Augustin Caron de Beaumarchais’nin, <em>La Folle Journée ou Le Mariage de Figaro</em> (<em>Çılgın Gün veya Figaro’nun Düğünü</em>) adlı oyunuydu. Bir saat tamircisinin oğlu olarak dünyaya gelen Beaumarchais, baba mesleğini sürdürerek Fransa Sarayı’na girmeyi başarmış, ardından müzik öğretmeni olarak da kral ailesine hizmet etmişti. Varlıklı bir kadınla evlenerek servet ve unvan sahibi olduktan sonra oldukça maceralı bir yaşam sürmüş ancak asıl ününü “Figaro Üçlemesi” ile kazanmıştı. Kont Almaviva’nın uşağı olarak onun en yakın sırlarına ortaklık eden Figaro, aynı zamanda XVIII. yüzyılın çökmekte olan toplum yapısına da eleştirel bir bakış getiriyordu. Üçlemenin ilk oyunu olan <em>La Barbier de Séville ou La Précaution Inutile</em> (<em>Sevil Berberi veya Gereksiz Önlem</em>) 1775’te yayımlanmış, bunu 1781’de <em>Figaro’nun Düğünü</em> izlemişti. Yapıt, toplum düzenini bozucu nitelikte bulunduğu için uzun süre yasaklanmış, ancak 27 Nisan 1784’te sahnelenebilmişti. Başarı öylesine büyüktü ki, Beaumarchais kısa sürede hem büyük bir servetin sahibi olmuş hem de Paris’in en popüler kişisi konumuna gelmişti. Üçlemenin son oyunu ise <em>La mère coupable, ou L’autre Tartuffe</em> (Suçlu Anne veya Diğer Tartuffe) adıyla 1792’de yayımlanacaktı.</p>

    <p><em>Figaro’nun Düğünü</em>’nün toplum düzenine zarar verici etkilerini bugünün insanı olarak algılamak ne denli zorsa oyunda yer alan şu sözlerin, Fransız Devrimi’nin hemen öncesinde aristokrasi üzerinde yarattığı şoku tahmin etmek o denli kolay: “Soylusunuz diye kendinizi büyük bir dahi zannediyorsunuz değil mi? Asalet, servet, şans gibi şeyler insana gurur verir. Fakat bütün bunları elde etmek için ne yaptınız? Dünyaya gelme zahmetine katlandınız, o kadar. Üstelik basbayağı bir adam... Halbuki ben... Kalabalık içinde kaybolmuş ben, bir dilim ekmek edinmek için yüzyıldan beri bütün İspanya’yı yönetmek için harcanan bilgi ve beceriyi göstermem gerekti. Sonra benimle boy ölçüşmek istiyorsunuz ha...”<a class="si-noteref epub-type_noteref" href="#f365" id="ref_f365">365</a> Beaumarchais, yapıtını sansürün hışmından kurtarabilmek için olayları İspanya’ya taşımış ancak bunun fazla bir etkisi olmamıştı. Napoléon Bonaparte sonraki yıllarda, “Fransız Devrimi, Bastille’in alınmasıyla değil, <em>Figaro</em>’nun sahnelenmesiyle başladı,”<a class="si-noteref epub-type_noteref" href="#f366" id="ref_f366">366</a> diyerek yapıtın kurulu düzen üzerindeki etkisini dile getirecekti.</p>

    <p>Fransa’da büyük yankı uyandıran oyunun ünü kısa zamanda Avrupa’nın diğer kentlerine yayılmıştı. Viyana’da kendi tiyatrosunda oyunlar sergileyen Emanuel Schikaneder yapıtı, Almancaya çevirterek sahnelemek istemiş, Paris’te yaşananları göz önünde bulundurarak sansür kuruluyla temasa geçmişti. Ön başvuruda hiçbir sorunla karşılaşmayan Schikaneder, yapıtın ilk sahneleneceği gün olan 4 Şubat 1785’te tatsız bir sürprizle karşılaşmış, perdenin açılmasına saatler kala oyun yasaklanmıştı. Gerekçe, sansür kurulunun verdiği iznin sadece basım için olduğu, bunun sahnelemeyi kapsamadığıydı. Oldukça açık fikirli bir yönetici olan II. Joseph, <em>Figaro</em>’nun Viyanalıları kışkırtmasına izin vermemişti. Üstelik Paris’te yaşananlara kardeşi Marie Antoinette vasıtasıyla yakından tanık olmuştu. Ayrıca Viyana polisindeki kayıtlara göre, Beaumarchais, 1774 yılında gizli bir görevle kente gelmiş ancak Maria Theresia’nın emriyle tutuklanarak sınır dışı edilmişti. Aslında Kral XVI. Louis’nin emriyle hareket etmiş ancak söyledikleri inandırıcı bulunmamıştı. Bu yüzden eski dosyalara göre Beaumarchais hâlâ istenmeyen adam konumundaydı.</p>

    <p><em>Figaro’nun Düğünü,</em> Viyanalıların gündemine yerleşince büyük olasılıkla Mozart da konuyla ilgilenmeye başlamıştı. Schikaneder’le Salzburg yıllarından beri dostlukları vardı, iki arkadaş oyunun kaderi üzerinde herhalde uzun uzun tartışmışlardı. Bu olaylar Leopold Mozart’ın gezisinin hemen öncesine rastladığı için, <em>Figaro</em>’nun akıbeti yaşlı adamın da ilgisini çekmiş olmalıydı. Aynı tarihlerde, besteleyebileceği bir metin arayışı içinde olan Mozart’ın ilgisi zamanla bu oyuna yönelmişti. Konunun son derece güncel oluşu, tarihî ya da mitolojik kaynaklara dayanmaması, bir komedi olmasına rağmen, sıradan komik opera karakterlerini barındırmaması ilginçti. Ancak sarayın böylesine titiz davranıp sahnelemesini yasakladığı yapıtı, opera olarak oynamak oldukça güçtü. Bunun altından kalkabilmesi için İmparator nezdinde çok etkili kişilere ihtiyacı vardı.</p>

    <h2 class="ic-baslik">Mozart’ın metin yazarı: Lorenzo Da Ponte- Figaro’nun Düğünü</h2>

    <p>Bu kişi aslında çok uzakta değildi. Bir süre önce tanıştığı Lorenzo Da Ponte, son yıllarda II. Joseph’in en sevdiği isimler arasına girmeyi başarmış, bir İtalyan olmasına rağmen, saraydaki diğer İtalyan sanatçıların hedefi konumuna gelmişti. Ancak macera ve entrika konusunda son derece deneyimli olan Da Ponte, bu düşmanlıktan fazla şikâyetçi değildi. İmparator’la her istediği an görüşebiliyor olması, onun için gerçek bir kalkan görevi görüyor, doğru bildiği yolda korkmadan ilerliyordu. Zaten tüm yaşamı inanılmaz öyküler, birbirinden renkli olaylarla doluydu. Müzik tarihine yalnızca “Mozart’ın metin yazarı” olarak geçse de, bir insan ömrüne sığması çok zor olan olayların tanığı olmuştu.</p>

    <p>10 Mart 1749 günü Venedik yakınlarındaki Cèneda’da<a class="si-noteref epub-type_noteref" href="#f367" id="ref_f367">367</a> dünyaya geldiğinde adı Emanuele Conegliano idi ve babası Yahudi bir deri tüccarıydı. Annesinin ölümünün ardından, daha on dört yaşındayken babası, ikinci kez evlendiğinde karısının dinini seçerek Hıristiyan olmuş, oğullarıyla birlikte vaftiz edilmişti. Töreni gerçekleştiren Kardinal Lorenzo Da Ponte, çocukların küçüğüne kendi adını vermiş, her ikisinin eğitimini de üstlenerek onların birer din adamı olarak yetişmesini sağlamıştı. Papaz olarak yetişmesine rağmen küçük Lorenzo’nun asıl ilgisi, edebiyat ve kitaplardı. Eğitimini tamamladıktan sonra bir süre okuduğu okulda çalışıp ardından Venedik’e gitmiş, yaşamının hiçbir döneminde din adamı olmayı aklının ucundan bile geçirmemişti. Yaşama ve eğlenceye büyük bir tutkuyla bağlıydı.</p>

    <p>Venedik’te yaşadığı bir aşk macerasından ancak kenti terk ederek kurtulabilen Da Ponte, bir süre civar kentlerde öğretmenlik yapmış, ardından yeniden kente dönerek çeşitli işlerde çalışmıştı. Ancak her girdiği işte, inanılmaz bir şekilde olaylar onun aleyhine gelişiyor, etrafındakiler ona düşman oluyordu. Çoğunlukla kadınlarla olan ilişkilerini ayarlamakta sorun yaşıyor, başı sıkıştığında bulunduğu kenti terk ediyordu.</p>

    <p>Bir süre sonra İtalyan toprağında yaşayamayacağını anlayarak uzun bir yolculuğun ardından Dresden’e gelmiş ve saray şairi Carlo Mazzola’nın yardımcısı olarak çalışmaya başlamıştı. Ancak burada da benzer olaylar yaşanmış, Da Ponte’yi istemeyenlerin sayısı hızla artmaya başlamıştı. Yeniden yollara düşmek, yepyeni bir şehre gitmek gerekiyordu. Sırada Viyana vardı. İmparatorluk başkenti, bu maceracı adam için uygun bir yer olabilirdi. Mazzola’nın yazdığı tavsiye mektubunu cebine koyan Da Ponte umutla yola koyuldu. Mektupta şunlar yazıyordu: “Dostum Salieri, gerçekten çok sevdiğim Da Ponte size bu satırları getirecek. Onun için bana yapacağınız her yardımı yapın. Onun yüreği ve yetenekleri buna layıktır. O aynı zamanda, ‘<em>Pars animae, dimidiumque meae</em>.’<a class="si-noteref epub-type_noteref" href="#f368" id="ref_f368">368</a>”<a class="si-noteref epub-type_noteref" href="#f369" id="ref_f369">369</a></p>

    <p>1782 baharında Viyana’ya geldiğinde bu belge, gerçekten Da Ponte’nin çok işine yaramıştı. Sarayda görevli İtalyan besteci Antonio Salieri’nin yardımıyla İmparator’un çevresine girmeyi başarmış, kente gelişinden kısa bir süre sonra dönemin ünlü şairi Pietro Metastasio’nun ölümüyle iş bulabilme şansı doğmuştu. Da Ponte, yıllar sonra İmparator’la tanışmasını şöyle anlatacaktı: “Herkes bana Joseph’in yeryüzündeki hükümdarların en insancılı ve en seveceni olduğunu söylemesine karşın, huzuruna çıktığım an yine de heyecandan titriyordum. (...) Bana özel yaşamımla ilgili bazı bilgiler sordu. Vatanımı, eğitimimi, beni Viyana’ya çeken nedenleri öğrenmek istiyordu. Olabildiğince kısa yanıtlarım onu tatmin etmiş gibi görünüyordu. Son sorusu şimdiye dek kaç libretto yazdığım şeklindeydi. ‘Hiç yazmadım, Majesteleri,’ diye cevapladım. ‘Çok iyi,’ dedi gülerek, ‘Demek bakir bir esin perimiz var.’”<a class="si-noteref epub-type_noteref" href="#f370" id="ref_f370">370</a></p>

    <p>Böylece saray için metinler kaleme almaya başlayan Da Ponte, yaşamı boyunca resmen “Saray Şairi” olarak görevlendirilmemesine karşın, aynı tarihlerde bu unvanı taşıyan başka kimse olmadığı için, pratikte herkes tarafından böyle algılanıyordu. En büyük rakibi de bir başka İtalyan şair Giovanni Casti idi. Saray Tiyatrosu’ nun yöneticisi olan Kont Franz Orsini-Rosenberg’in koruması altındaki Casti ile İmparator’un çok sevdiği Da Ponte, uzun yıllar birbirleriyle çekişecek, bu tartışmanın ucu zaman zaman Mozart’a dek uzanacaktı.</p>

    <p>Da Ponte, 1838’e dek sürecek yaşamının son yıllarını Amerika’da geçirmiş, 1820’lerde kaleme aldığı anılarında, başından geçen olayları son derece eğlenceli bir dille anlatmıştı. Yaşadıklarını, XIX. yüzyılın ilk çeyreğinde gelişen olayların süzgecinden geçirerek anımsasa da, bir dönemin perde arkasına ışık tuttuğu için anlattıkları son derece ilginçti. Da Ponte, Mozart’la tanışmasını şöyle anlatıyordu: “O zamanlar Viyana’da bence adı anılmaya değer iki besteci vardı: Biri, İmparator II. Joseph’in çok sevdiği Martini<a class="si-noteref epub-type_noteref" href="#f371" id="ref_f371">371</a>, diğeri ise Wolfgang Mozart’tı. Onu dostu ve koruyucusu Baron von Wetzlar’ın evinde tanıdım. Doğuştan sahip olduğu dehası, Mozart’ı gelmiş geçmiş bestecilerin hepsinden üstün kılıyordu. Ama onu çekemeyenlerin engellemeleri yüzünden, henüz kendini tam olarak gösterememiş ve tıpkı toprak altında kalmış bir cevher gibi fark edilmemişti. Bu eşsiz dehanın unutulmaz eserlerini yaratmasında, benim sürekli ısrarımın ve enerjimin de önemli bir yer tuttuğunu her zaman gururla hatırlarım. Beni çekemeyenler, bazı gazeteciler ve Mozart biyografları, böyle bir şerefi benim gibi bir İtalyan’a vermek istemeyebilir. Ama tüm Viyana, Mozart’ı ve beni tanıyanlar, onun ailesi ve en önemlisi bu birlikteliğin ilk kıvılcımı evinde parlayan Baron von Wetzlar<a class="si-noteref epub-type_noteref" href="#f372" id="ref_f372">372</a> söylediklerimi doğrulayacaktır.<a class="si-noteref epub-type_noteref" href="#f373" id="ref_f373">373</a>”</p>

    <p>Mozart’ın babasına yazdığı mektuptan<a class="si-noteref epub-type_noteref" href="#f374" id="ref_f374">374</a>, Da Ponte ile 1783 Mayısı’ndan önce tanıştıkları sonucu ortaya çıksa da, birlikte çalışmaları herhalde 1785 yazını bulmuştu. Salieri için yazdığı librettosu başarılı olmayan Da Ponte, İmparator dışında saraydakilerin tümüyle ters düşmeye başlamış, bunun sonucunda da yeni bir çalışma arkadaşı arayışına girmişti. Anılarında, <em>Figaro’nun Düğünü</em>’nü opera yapma fikrinin Mozart’tan geldiğini yazan Da Ponte, bu düşüncenin ilgisini çektiğini ve hemen çalışmaya başladığını ekliyor. Aynı metinde, ortak çalışmalarının büyük bir uyum içinde devam ettiğini ve eseri altı haftada tamamladıklarını yazsa da, buna inanmak oldukça güç. Ayrıca eldeki başka verilerle karşılaştırıldığında, Mozart’ın 1785 sonbaharından başlayarak opera üzerinde ciddi olarak çalıştığı anlaşılıyor. Bunun en kesin kanıtlarından biri, Leopold Mozart’ın 11 Kasım 1785’te kızına yazdığı mektup: “Sonunda kardeşinden on iki satırlık bir mektup alabildim. Özür dileyerek, işinin başından aşkın olduğunu ve <em>Figaro’nun Düğünü</em>’nü tamamlamak için var gücüyle çalıştığını söylüyor. (...) Sabahlarını boş bırakmak için tüm öğrencilerini öğleden sonraya almış. Müzik konusunda bir kaygım yok ancak metinde esaslı düzeltmeler yapılması gerek, bu da ona epey koşuşturmaya ve münakaşaya mal olacak.”<a class="si-noteref epub-type_noteref" href="#f375" id="ref_f375">375</a> Bu satırlar, Leopold Mozart’ın <em>Figaro</em> konusunda bilgili olduğunu ve büyük olasılıkla Viyana’da bulunduğu dönemde oğluyla fikir alışverişi yaptığını gösteriyor.</p>

    <p>Beaumarchais’nin oyununu, sahnelenebilecek bir opera metni şekline sokmayı ve bunu İmparator’a kabul ettirmeyi Da Ponte üstlenmişti. Zaten aksi düşünülemezdi. Diplomatik konuşmayı son derece iyi bilen, sözcükleri büyük itinayla seçen, karşındakinin tepkilerine göre söylediklerini ayarlayabilen Da Ponte, çabuk parlayan, tümüyle duygularının esiri olan Mozart’la karşılaştırıldığında bu iş için doğru kişiydi. II. Joseph’e, oyundaki tüm sakıncalı sahneleri ayıklayacağını ve sarayın saygınlığına gölge düşürecek hiçbir şeye izin vermeyeceğini söyleyen Da Ponte, gerçekten sözünde durmuş, Beaumarchais’nin oyununu elinden geldiğince “zararsız” hale getirmişti. Sahnede görünenler, çapkınlıklarına bir türlü gem vuramayan Kont Almaviva ve onun bu alışkanlıklarını bir oyunla yüzüne vurmaya çabalayan saray halkı arasında geçen eğlenceli olaylardı. Ancak yine de, <em>Figaro’nun Düğünü</em> satır aralarında, çökmekte olan aristokrasiye eleştiri oklarını fırlatmaktan geri kalmıyordu.</p>

    <p><em>Figaro</em> üzerine çalıştığı günlerde, saraydan gelen bir başka sipariş, Mozart’ın çok küçük de olsa yeni bir Almanca müzikli oyun bestelemesine neden olmuştu. 7 Şubat 1786’da, Hollanda’dan gelecek konukları onuruna Schönbrunn Sarayı’nın bahçesindeki serada bir eğlence düzenlemeye karar veren II. Joseph, o gün için iki yeni yapıt sahnelenmesini istemişti. Bir süredir Viyana’da tartışılan konuları yeniden alevlendirmek istercesine, yapıtların birinin Almanca, diğerinin İtalyanca olmasını önermiş, besteci olarak da Mozart ve Salieri’yi düşünmüştü. Metni, Gottlieb Stephanie tarafından kaleme alınan, adından anlaşılacağı gibi, gezici bir tiyatro topluluğunun yaşadığı gülünç olayları işleyen KV 486, <em>Der Schauspieldirektor</em>’un (Tiyatro Yöneticisi) büyük bölümünde müzik yoktu. Mozart yalnızca beş parça bestelemiş ancak bu bölümlerde, birbiriyle rekabet içindeki iki sopranonun yaşadıklarını ustalıkla sahneye yansıtmış, oyunun ilk sahnelenmesinde bu roller, Caterina Cavalieri ve Aloisia Lange tarafından seslendirilmişti.</p>

    <p>Salieri’nin payına düşen ise tek perdelik bir İtalyanca operaydı. Metin, Da Ponte’nin en büyük rakibi ve düşmanı Casti tarafından kaleme alınmıştı ve <em>Prima la musica e poi le parole</em> (Önce Müzik Sonra Söz) adını taşıyordu. Operanın ilk yıllarından beri sürekli tartışılan, önceliğin müziğe mi, yoksa söze mi verilmesi gerektiği hakkında eğlenceli bir yapıttı. Sarayın bahçesindeki seranın iki ucuna iki ayrı sahne kurulmuş, yapıtlar peş peşe sahnelenmişti. Aslında bu sipariş, İmparator için Viyana’da iki önemli besteci bulunduğunun, Mozart’ın onun gözünde hâlâ, <em>Saraydan Kız Kaçırma</em>’nın etkisiyle, müzikli oyun konusunda otorite olduğunun bir göstergesiydi.</p>

    <p>13 Mart 1786 tarihinde Mozart bir kez daha opera bestecisi olarak gündeme gelmiş, Auersperg Şatosu’nda düzenlenen özel bir gösteride, <em>Idomeneo</em> operası sahnelenmişti. Mozart yapıt üzerinde bazı değişiklikler gerçekleştirmiş, yeni aryalar eklemiş, orijinalde kastrat bir rol olan Idamante’yi bu kez tenor ses için düzenlemişti. Yeni bir İtalyanca operasının prömiyeri öncesinde, bu alandaki son yapıtının tekrar gündeme gelmesi oldukça ilginçti. <em>Idomeneo</em> bir ciddi opera olduğu için, yeni hazırlanmakta olan eserle arasında önemli farklar vardı.</p>

    <p><em>Figaro’nun Düğünü</em> üzerindeki çalışmalar ilerledikçe Salieri ve Casti’nin başını çektiği grup, bazı engellemelere başvurmaya başlamıştı. Mozart’ın yapıtı için saraydan resmî bir sipariş almamış olması işlerini kolaylaştırıyordu. Aynı tarihlerde Salieri ve kentteki bir başka besteci Vincenzo Righini de yeni operalarını tamamlamışlardı. Herkes sahneleme önceliğinin kendine verilmesi konusunda var gücüyle çalışıyordu. <em>Figaro</em>’nun ilk sahnelenişinde iki küçük rolü birden oynayacak olan, saray operasında görevli İrlandalı tenor Michael O’Kelly sonraki yıllarda kaleme aldığı anılarında<a class="si-noteref epub-type_noteref" href="#f376" id="ref_f376">376</a> o günleri şöyle anlatıyor: “Gündemde üç opera vardı, biri Righini’nin, biri Salieri’nin, diğeri ise Mozart’ın. Üçü de hemen hemen aynı tarihlerde sahnelenmeye hazır duruma gelmişti. Her besteci, önceliğin kendi eserine verilmesini istiyordu. Bu yüzden büyük tartışmalar oluyor, kamplaşmalar yaşanıyordu. Üç bestecinin karakteri birbirinden tümüyle farklıydı. Mozart barut gibi patlamaya hazırdı ve eğer öncelik kendisine verilmezse partitürü ateşe atacağına yemin ediyordu. Fikri, ateşli taraftarlarınca destekleniyordu. Righini, bir köstebek gibi karanlıkta çalışıyor ve önceliği kazanmaya uğraşıyordu. Üçüncü aday saray bestecisi<a class="si-noteref epub-type_noteref" href="#f377" id="ref_f377">377</a>, açıkgöz ve sinsi biriydi; Bacon’un çarpık zekâ dediği şeye sahipti. Operadaki üç başrol oyuncusu onun tarafındaydı. (...) İmparator’un emriyle <em>Figaro’nun Düğünü</em> için provalar başlayınca tartışma sona erdi.”<a class="si-noteref epub-type_noteref" href="#f378" id="ref_f378">378</a></p>

    <p>Leopold Mozart, 1786 Nisanı’nda kızına yazdığı mektupta benzer satırlara yer vermiş, Salieri’nin tüm gücüyle Mozart’ın yapıtını engellemeye çalıştığını belirtmişti. Büyük olasılıkla oğlunun mektuplarından ve Viyana’dan gelen dedikodulardan bu sonuca varmıştı. Bu tarihlerde aile içindeki mektupların büyük bölümü kaybolduğu için önceki yılların en güvenilir kaynakları ortadan kalkmıştı. Ancak tenor O’Kelly’nin anıları, o günlerin en yakın tanıklarından birinin ağzından yazıldığı için oldukça güvenilirdi; onun anlattıklarına bakılırsa <em>Figaro</em>’nun provaları son derece olumlu bir ortamda devam ediyordu: “Bütün oyuncular besteciyle çalışma şansına sahipti. Böylece onun fikirlerini öğrenebildiğimiz gibi beğenisini de hemen hissediyorduk. Hiçbir zaman Mozart’ın küçük çehresini, yaşam dolu yüzünü unutamayacağım. Güneşin parlamasının resmi yapılamayacağı gibi, bu yüzü de anlatmak olanaksız. Son provalardan birinde Mozart, sahne üzerinde durup tempo veriyordu. <em>Figaro</em>’nun ‘Non più andrai’ (Artık Gitmeyeceksin) aryasını, sesinin tüm parlaklığıyla söylemeye başladı. Ben sahnede Mozart’ın yanında duruyordum. Onun heyecanla kendi kendine, ‘<em>Bravo, bravo Benucci!</em>’ diye mırıldandığını fark ettim. Parçanın en güzel yeri olan, ‘<em>Cherubino, alla vittoria, alla gloria militar!</em>’<a class="si-noteref epub-type_noteref" href="#f379" id="ref_f379">379</a> sözlerini Benucci korkunç bir volümle söylemeye başlayınca sahnedeki tüm şarkıcılar ve orkestradaki müzisyenler arasında garip bir etkileşim oldu. Herkes kendinden geçmiş, ‘<em>Bravo maestro! Viva! Viva il grande Mozart!</em>’ diye bağırıyordu. Mozart ufak tefek boyuyla sahnede öne çıkarak kendisini alkışlayanları selamladı.”<a class="si-noteref epub-type_noteref" href="#f380" id="ref_f380">380</a></p>

    <p>Lorenzo Da Ponte, anılarında kendisini çekemeyen şair Casti’nin, <em>Figaro</em>’nun içinde yer alan dans sahnesini bahane ederek tiyatro yöneticilerine şikâyette bulunduğunu bildiriyor. İmparator, o tarihlerde sahne eserlerinin arasına giren uzun bale bölümlerini, konuyu dağıttığı için yasaklamış, doğal olarak bu uygulama kural şeklini almıştı. Casti’nin şikâyeti üzerine Kont Orsini-Rosenberg, Da Ponte’yi çağırarak metni istemiş, dans sahnesini yırtarak librettoyu iade etmişti. Olayı duyan Mozart’ın çılgına döndüğünü belirten Da Ponte, konuyu II. Joseph’e ileterek yardımını istemiş, yapmaya çalıştığının bale değil, konunun gerektirdiği bir dans olduğunu açıklamıştı. Genel provaya gelen İmparator, söz konusu sahne geldiğinde müziğin kesilmesi üzerine yapılmak istenen şeyin yanlışlığını anlamış, yapıtın kesintiye uğramadan oynanmasını istemişti. Bu, Mozart ve Da Ponte için bir zafer sayılabilirdi ama rakipleri için de yeni bir düşmanlık nedeniydi.<a class="si-noteref epub-type_noteref" href="#f381" id="ref_f381">381</a></p>

    <p>Mozart, 29 Nisan 1786’da yapıtını eser kataloğuna eklemişti. Bu tarih, uzun süredir prova edilen yapıtın tümüyle tamamlandığı günü gösteriyordu. İlk seslendirilme için 1 Mayıs 1786’da kararlaştırılmıştı. Kataloğa <em>opera buffa</em> olarak kaydedilmesine rağmen Mozart partisyona <em>Comedia per musica</em> (müzikli komedi) ifadesini yazmış, eserin basit bir komik opera olmadığını vurgulamak istemişti. Da Ponte yazdığı önsözde, eserin kurgusunun alışıldık resitatif arya dizilişinin çok dışında olduğunu, olayların akışını en doğru şekilde aktarabilmek için değişik yapıda pek çok bölüm olduğunu vurgulamıştı. Gerçekten bu yapıt, Mozart’ın metni ve olayları, müzikle akıl almaz bir bütünlüğe kavuşturduğu ilk örnektir. Sonraki operalarında, özellikle Da Ponte’yle çalışmalarında, benzer uygulamalara yer vermeyi sürdürecektir.</p>

    <p>Viyana’da, 1786 yılının 1 Mayıs gecesi, Ulusal Saray Tiyatrosu’nda sahnelenen KV 492, <em>Figaro’nun Düğünü</em>, operanın yapısı ve seyircinin bu tür bir esere alışık olmadığı göz önüne alınırsa, oldukça büyük bir başarı kazanmıştı. Yıl sonuna dek sekiz kez daha yinelenen yapıt hakkında 11 Temmuz 1786 tarihinde, ilk sahnelemenin üzerinden iki aydan fazla bir zaman geçtikten sonra, <em>Wiener Realzeitung</em> adlı gazetede çıkan yazı öncelikle, <em>Figaro</em>’nun Paris’te başlayan uzun yolculuğunun Viyana’da noktalanışına değiniyordu: “İnsan, <em>Figaro</em>’nun ardından, ‘Günümüzde dile getirilmesi yasak olan şeyler, şarkı olarak söylenebiliyor,’ ifadesini kullanabilir. Paris’te yasaklanan, burada da ne iyi ne de kötü bir çevirisinin sahnelenmesine izin verilen bu yapıtı, sonunda opera olarak izleme mutluluğuna eriştik. Fransızlardan daha şanslı olduğumuz söylenebilir.”<a class="si-noteref epub-type_noteref" href="#f382" id="ref_f382">382</a> Yazı daha sonra ilk gece seyircinin verdiği farklı tepkileri aktarıyordu: “Herr Mozart’ın müziği daha ilk sahnelenişinde, bu işin uzmanı olan kişilerce genellikle beğenildi, ama bencillikleri ve gururları yüzünden kendi yazmadıkları bir şeyi beğenmeyenleri bunun dışında tutuyorum. İlk gün halk ne olup bittiğini tam anlayamadı (bu sık sık olur). Bu işten anlayan birkaç tarafsız kişinin alkışları duyulduysa da, en üst kattaki heyecanlı delikanlılar başkalarına kiraladıkları ciğerlerini zorlayıp, ‘Şişşt, pişşt!’ gibi seslerle şarkıcılarla izleyicileri şaşırtmaya çalıştılar; bunun sonucu olarak da oyun sona erdiği zaman izleyiciler arasında görüş ayrılığı doğdu. Ayrıca, beste çok zor olduğu için ilk gösterinin çok iyi bir biçimde sunulamadığı da bir gerçek.”<a class="si-noteref epub-type_noteref" href="#f383" id="ref_f383">383</a></p>

    <p><em>Figaro’nun Düğünü</em> ana hatlarıyla, Beaumarchais’nin tiyatro oyunundaki konu üzerine kurulmuştur. Kont Almaviva, bir süre önce büyük bir tutkuyla bağlandığı, evlenmek için onca tehlikeyi göze aldığı karısı Kontes Almaviva’yla olan birlikteliğini sürdürmesine rağmen (<em>Sevil Berberi</em> oyunundaki olaylar), Kontes’in oda hizmetçisi Susanna’ya da kur yapmaktan geri kalmamaktadır. Kont, soyluların eski dönemlerden beri kullandığı, <em>Jus primae noctis</em>, adı verilen hakkı yürürlükten kaldırdığını açıklamasına rağmen, bunu yeniden uygulamaya koymaya istekli davranmaktadır. Ortaçağdan beri süregelen bu hakka göre soylular, emirlerinde çalışan kadınların evlilikteki ilk gecelerini kendileriyle geçirmelerini isteyebiliyordu. Uygulama, efendinin her şeye sahip olduğunun açık bir göstergesiydi. Ancak operada satır arasında bahsedilen bu hak fazla gündeme gelmeyip Kont Almaviva’nın yaptıkları çapkın bir erkeğin, emrindeki güzel hizmetçiyle gönül eğlendirmesi şeklinde verilmişti. Kontun en yakınındaki kişi olan uşağı Figaro, evlenmek üzere olduğu Susanna’yı efendisinin çapkınlıklarından korumaya çalışırken şatoda kendine karşı kurulan komploları da etkisiz hale getirmeye uğraşmaktadır. Düğün gününün sabahında açılan perde, gecenin karanlığında kapandığı zaman olaylar büyük bir hızla gelişmiş, Kont dersini alarak karısından özür dilemiş, Figaro sevgilisine kavuşmuştur.</p>

    <p>Lorenzo Da Ponte, Beaumarchais’nin beş perde ve doksan iki sahne süren yapıtını, dört perde ve kırk altı sahneye indirmiştir. Müzikal olarak yapıt, o güne dek alışıldık komik operaların yapısından oldukça uzaktır. Genellikle birbiri ardına dizilen aryalardan oluşan dönemin sahne eserleri yerine, <em>Figaro</em>’da on dört solo parçaya karşılık on iki <em>ensemble</em> bölümü yer almaktadır. Özellikle perde finallerinde sahnede kalabalık gruplar yer almakta, solistler yapıtın farklı bölümlerinde, üçlü ve ikili olarak da şarkı söylemektedir. Mozart, orkestrayı daha önce hiçbir yapıtında olmadığı kadar etkili kullanmış, müziği sanki oyuncuların hareketlerini destekleyen bir unsur olarak görmüştür. Sahnedeki en ufak bir şaşkınlık ya da sevinç, müzikte hemen karşılığını bulmakta, söylenen her sözcük adeta notalarla yinelenmektedir. Bu durum, kuşkusuz Mozart ve Da Ponte arasındaki uyumlu işbirliğinin sonucudur ve besteci ilk kez kendi dilini konuşan bir şairle karşılaşmış, yıllardır özlemini çektiği “Anka kuşu”nu bulmuştur.</p>

    <p><em>Figaro’nun Düğünü</em> operasında, daha önce alışılagelmiş başrol kavramının da değiştiği görülür. Her ne kadar oyunda Kont, Kontes, Figaro ve Susanna başkarakterler olarak seyirci karşısına çıksa da, yapıt sonunda salonu terk edenler daha farklı duygular içinde kalır. Opera boyunca, alışılmış formatta yalnızca bir arya söylemiş olan Susanna, yapıttaki tüm <em>ensemble</em> bölümlerinde var olduğu için akılda en çok kalan kişidir. Buna karşılık Kontes, olağanüstü güzellikteki iki solo aryasına rağmen, hizmetçisinin gerisinde kalmıştır. Figaro hem vokal hem de oyunculuk yönünden en şanslı kişidir; bu bir anlamda, oyuna adına vermesinin ödüllendirilmesidir.</p>

    <p>Operanın ilk seslendirilmesinde, Viyana’nın en tanınmış isimleri görev almıştı. Özellikle Figaro ve Susanna’yı canlandıran sanatçılar, kentteki müzikseverlerin en çok değer verdiği şarkıcıların başında geliyordu. Figaro’yu canlandıran Francesco Benucci, <span class="epub-type_pagebreak" id="page239" title="239"></span>bir süredir Mozart’ın en beğendiği baritondu. Babasına yazdığı mektupta, sanatçının İtalyan operası temsillerinde büyük başarı kazandığını vurgulamış, Figaro karakterinin aryalarını bestelerken onun sesinin özelliklerini göz önünde bulundurmuştu. Floransa’da doğan ve 1783’te Viyana’ya gelen Benucci, 1795 yılına dek kaldığı kentte, hem sesi hem de oyunculuğuyla büyük beğeni toplamıştı. Güçlü bir sesi vardı ancak gerektiği zaman bunu son derece yumuşak kullanmayı da biliyordu.</p>

    <p>Susanna’yı seslendiren Nancy Storace<a class="si-noteref epub-type_noteref" href="#f384" id="ref_f384">384</a> ise Londra’da dünyaya gelmiş, doğduğu kentte bulunan devrin en tanınmış kastratolarından Venanzio Rauzzini’den<a class="si-noteref epub-type_noteref" href="#f385" id="ref_f385">385</a> ders alarak şarkı söylemeye başlamıştı. 1778 yılında İtalya’ya giderek Floransa, Milano ve Venedik’te sahneye çıkmış; ardından 1783’te Viyana’da ilk kez, Salieri’nin <em>La Scuola de’gelosi</em> (Kıskançlar Okulu) operasında başrolde oynamıştı. Kısa zamanda komik operalarda izleyicilerin en beğendiği oyuncu olmuştu. Rol yapma yeteneğini etkili sesiyle birleştirdiği için çok başarılı oluyordu. Susanna rolü, genç kadın için biçilmiş kaftan gibiydi. Bazı kaynaklarda Storace ile Mozart arasında duygusal yönden bir yakınlaşma olduğu bilgisi yer alsa da, bunu doğrulayacak belgelere ya da tanıklara ulaşılamamıştır. Mozart’ın 1787 yılında, genç kadının ülkesine dönüşünden önce verdiği konser için, KV 505, <em>“Ch’io mi scordi di te... Non temer, amato bene,</em>”<a class="si-noteref epub-type_noteref" href="#f386" id="ref_f386">386</a> sözleriyle başlayan aryayı bestelemesi, yapıtta sopranonun yanı sıra, piyanonun da solo çalgı olarak yer alması ve bestecinin eseri kataloğuna, “Matmazel Storace ve benim için,” notuyla kaydetmesi, bazı araştırmacılara göre bu ilginin sonucudur. Bu tezi savunanlar ayrıca, <em>Figaro</em>’nun son perdesinde Susanna’nın, Kontes’in kılığına girdikten sonra söylediği resitatif ve aryanın (No. 28) aslında Kontes için düşünüldüğünü ancak Storace’nin ısrarı sonucu Mozart’ın bu değişikliği yaptığını söylemektedirler. Aslında sözler dikkate alındığında, gerçekten de arya, Kontes’in olmalıdır. Ancak onun kılığına giren hizmetçisi, karanlıkta randevuya gelecek olan kontu şaşırtmak için, ağzından daha önce çıkmayan sevgi sözcüklerine sığınmıştır. Gerçek ne olursa olsun, eğer bu arya da Kontes’e verilseydi, Susanna’nın opera boyunca hiçbir aryası olmayacaktı. Bu değişiklik Nancy Storace sayesinde gerçekleşmişse günümüze dek Susanna’yı seslendiren sopranoların ona şükranlarını sunması gerekir.</p>

    <p><em>Figaro</em>’nun ilk seslendirilmesinde Kont Almaviva rolünü Stefano Mandini, Kontes’i Luisa Laschi-Mombelli seslendirmiş, uçarı delikanlı Cherubino rolünü ise Dorothea Bussani canlandırmıştı. Henüz ergenliğe adım atmış bir delikanlıyı karakterize eden bu rol, mezzo-soprano ses için bestelenmişti ancak bu, Mozart’ın ilk sahne eserlerinde yer alan kastrato uygulamasından tümüyle farklıydı. Burada elde edilmek istenen etki, çocuklukla erkeklik arasında bir tip yaratmaktı. Dorothea Bussani, operada Doktor Bartolo’yu canlandıran Francesco Bussani’nin karısıydı. Bussani, tiyatroda dekor ve kostümden sorumlu kişi konumunda olmakla birlikte, aslında Da Ponte ile Mozart’ın karşı cephesinde yer alıyordu. Ancak İmparator’un isteği sonucu <em>Figaro’nun Düğünü</em> repertuvara alınınca, bir anlamda kazanan tarafla ateşkes imzalamıştı.</p>

    <p>Yapıtın ilk seslendirilmesinde, önceki sayfalarda anılarına yer verilen İrlandalı tenor Michael O’Kelly de, iki küçük rol olan Basilio ve Don Curzio’yu seslendirmişti. Ancak o gecenin en ilginç solisti kuşkusuz Anna Gottlieb idi. 29 Nisan 1774 tarihinde dünyaya gelen Gottlieb, prömiyer gecesi on üç yaşına henüz basmıştı. Operada son derece küçük bir rol olan Barbarina’yı seslendiriyordu. Mozart son perdenin başında, meslek hayatına yeni adım atmış bu küçük kız için, belki de opera dağarının en duygu dolu aryalarında birini bestelemişti. Yaklaşık bir dakika süren bu küçücük arya, genç kıza şarkı söylemenin ne denli güzel olduğunu anlatırken yüzyıllardır aynı ezgiyi duyan herkese, bir bestecinin dehasını gösterebilmesi için bir dakikanın bile yeterli olduğunu düşündürüyor.</p>

    <p>Günümüzde opera dağarının en sık sahnelenen yapıtları arasında yer alan <em>Figaro’nun Düğünü</em>, gerçek anlamda Mozart’ın ilk başyapıtıdır. Besteci bu eserde ulaştığı anlatım zenginliğiyle, operanın XVIII. yüzyıldaki doruğunu belirlemiştir. Daha sonra kendi kaleminden çıkacak yapıtlar bu noktayı perçinleyecek, <em>Figaro</em>’daki başarının rastlantı olmadığını gösterecektir. O güne dek Viyana’da adını müzikli oyunları yardımıyla duyuran Mozart, İtalyan operası söz konusu olduğunda da tartışmasız en büyük isim olduğunu vurgulamıştı. Ancak bu gerçek, o yıllarda tam anlamıyla kavranabilmiş değildi. Da Ponte anılarında, II. Joseph’in operayı beğendiğini belirtiyordu. İmparator yapıtın bir kez de Laxenburg Şatosu’nda özel davetliler için oynanmasını istemişti ancak genel kanı, operanın seyirciler üzerinde fazla bir etki yapmadığıydı. Hatta o günlerde sarayda önemli görevlerde bulunan Kont Karl von Zinzendorf, “Opera canımı sıktı,” şeklinde bir ifade kullanmıştı.<a class="si-noteref epub-type_noteref" href="#f387" id="ref_f387">387</a></p>

    <h2 class="ic-baslik">Prag’daki başarı: Don Giovanni</h2>

    <p>1786 yazında Mozart yeniden Viyana’dan ayrılıp şansını başka bir kette deneme planları yapmaya başlamıştı. Bu kez aklındaki kent Londra’ydı. Bunun başlıca nedeni, yakın çevresindeki İngilizlerin onu bu yönde desteklemeleri ve böylesi bir yolculuğun olumlu sonuçlar doğuracağını ifade etmeleriydi. Viyana’da Mozart ile yakın dost olan İngilizlerin başında soprano Nancy Storace ve bas Michael O’Kelly geliyordu; ayrıca 1785’ten beri bestecinin öğrencisi olan Thomas Attwood da onu bu yolculuk için heveslendirenler arasındaydı. Dönemin veliaht prensinin desteğiyle Viyana’ya gelen Attwood’un sarayla iyi ilişkiler içinde olması, Mozart’ı İngiltere’de başarı kazanabileceği konusunda umutlandırıyordu. Nancy Storace ve Michael O’Kelly’nin birkaç ay sonra ülkelerine dönecek olmaları, bestecinin –eğer gidebilirse– bu yabancı ülkede tümüyle yalnız kalmayacağını gösteriyordu.</p>

    <p>Mozart yaşamı boyunca sık sık böyle planlar yapmış, müziğinin ülkesi dışında daha iyi anlaşılacağını düşünerek Paris veya Londra’ya yerleşmeye niyetlenmişti. Ancak düşüncelerini uygulamaya geçirecek son adımı atmaktan her zaman kaçınmış, Viyana’dan ayrılmamıştı. Bu kez durum biraz daha ciddi görünüyordu. Mozart’ın aklından geçen, öncelikle İngiltere’ye uzun bir gezi yapmak, bunun sonucunda daha sağlıklı karar vermekti. Constanze’yle çıkmayı planladığı bu yolculuk boyunca oğlu Carl’ın ve bir süre sonra doğacak çocuklarının bakımını kimin üsteleneceği, önemli bir sorun olarak karşılarına çıkıyordu. 1783’te yaptıkları Salzburg gezisinden dönüşte, bir ebenin yanına bıraktıkları ilk çocukları Raimund Leopold’un ölmesi, bu kez daha dikkatli davranmalarına neden oluyordu. 18 Ekim 1786’da Constanze üçüncü hamileliği sonucunda bir erkek çocuk daha dünyaya getirdi. Johann Thomas Leopold adı verilen bu bebeğin, anne ve babasının çıkmayı planladığı yolculuk boyunca ağabeyiyle birlikte kimin yanında kalacağı, hâlâ bir soru işaretiydi.</p>

    <p>Bir süre sonra çocukları, Salzburg’da yaşayan Leopold Mozart’ın yanına bırakma fikri gündeme geldi. Bunun başlıca nedeni, yaşlı adamın, Nannerl’ın 1785’te dünyaya gelen oğlunun bakımını, bir ebenin yardımıyla üstlenmiş olmasıydı. İşin ilginç yönü, en küçük detayları bile oğluna bildirmeye büyük özen gösteren Leopold Mozart’ın bu olayı oğluna bildirmemesiydi. Mozart durumu, Viyana’daki bir dostu aracılığıyla öğrenmiş ve babasından, çıkmayı planladıkları gezi boyunca, kendi çocuklarının bakımını da üstlenmesini istemişti. Baba oğul arasındaki mektuplar kayıp olduğu için, olayın gelişimini aydınlatan yegâne belge olarak Leopold Mozart’ın 17 Kasım 1786 tarihinde kızına yazdığı mektup kalmıştır. Yaşlı adam Nannerl’a, oğluna yazmak zorunda olduğu mektubun onu epey uğraştırdığını belirtmiş, iki çocuğu kendi yanına bırakarak geziye çıkma planlarını kabul edecek durumda olmadığını bir kez de kızına vurgulamıştı. Leopold Mozart ayrıca, Nannerl’ın oğlunun Salzburg’da olduğunu Wolfgang’ın öğrenmiş olduğunu bildiriyor ve bu durumun onu cesaretlendirmiş olabileceğini ekliyordu. Ama kararı kesindi, daha fazla sorumluluk almak istemiyordu. Nannerl, kocasının önceki evliliklerinden olan çocuklarıyla da uğraşmak zorunda olduğundan ve St. Gilgen’e, Viyana’ya göre çok daha kolay ulaşıldığından kızının çocuğuna bakmayı üstlenmişti.<a class="si-noteref epub-type_noteref" href="#f388" id="ref_f388">388</a></p>

    <p>Bu mektubun yazıldığı günlerde, henüz bir aylık olan Johann Thomas Leopold yaşama veda etmiş, Constanze ve Wolfgang’ın tek çocukları olarak Carl Thomas kalmıştı. Zaten İngiltere’den olumlu bir yanıt alamadıkları için Leopold Mozart’ın cevabının da fazla bir önemi kalmamıştı. Aynı tarihlerde, Prag’dan gelen bir haber, Mozart’ı fazlasıyla mutlu etmişti. Yüzyıllardır gerçek bir müzik kenti olarak ün salan Prag’daki İtalyan operası, <em>Figaro’nun Düğünü</em>’nü sahnelemeye başlamış, yapıt kimsenin öngörmediği bir başarı kazanmıştı. Prag’daki dostları Mozart’ı en kısa sürede bu büyük başarıyı yerinde görmek üzere kente davet etmiş, bu ilgi besteciyi fazlasıyla sevindirmişti. Çünkü bir süre önce Viyana’da sahnelenen yeni bir opera, <em>Figaro</em>’yu gölgede bırakmış, müzik çevresinin ilgisini çekmeyi başarmıştı. <em>Una cosa rara</em> (Garip Bir Şey) adlı operanın metni, tıpkı <em>Figaro</em> gibi, Lorenzo Da Ponte’nin kaleminden çıkmıştı; müzik ise İspanyol besteci Vicent Martin i Soler’e<a class="si-noteref epub-type_noteref" href="#f389" id="ref_f389">389</a> aitti. 1785 yılında Viyana’ya gelen Soler, II. Joseph’in en beğendiği besteciler arasına girmeyi başarmıştı.</p>

    <p>Mozart, Prag’a gitmek için 1787’nin ilk günlerini seçmişti. Bu nedenle Aralık ayı bir anlamda yolculuk hazırlığıyla geçti. Aynı tarihlerde tamamladığı KV 504, <em>Re Majör Senfoni</em>’yi de (No. 38, <em>Prag Senfonisi</em>), büyük olasılıkla bu gezi sırasında seslendirmek için kaleme almıştı. 8 Ocak 1787’de Viyana’dan ayrılan Mozart’a, karısından başka müzisyen dostları da eşlik ediyordu. Bunların içinde, bir süre sonra Constanze’nin ablası Josepha’yla evlenecek olan kemancı Franz Hofer, bestecinin en yakın arkadaşları arasında yer alan klarnetçi Anton Stadler, kemancı Marianne Crux ve teyzesi Elisabeth Barbara Qualenberg de bulunuyordu. Ayrıca uzun yıllardır Mozart’ın yanında çalışan uşak Joseph ve köpekleri Gauckerl, kafilenin müzisyen olmayan üyelerini oluşturuyordu. Son derece keyifli bir yolculuğun ardından 11 Ocak günü Prag’a ulaşmışlardı. Mozart yolculuk boyunca yaşadıklarını, dostu Gottfried von Jacquin’e gönderdiği mektupta anlatıyordu. Vakit geçirmek için birbirlerine takma isimler bulmuşlardı. Constanze’ye “SchablaPumfa”, Hofer’e “RozkaPumpa”, Stadler’e “Natschibinitschibi” adını takmışlardı, Mozart ise dostları tarafından “Punkitititi” olarak çağırılıyordu.<a class="si-noteref epub-type_noteref" href="#f390" id="ref_f390">390</a></p>

    <p>Mozart ve Constanze, Prag’da Kont Thun’un şatosunda konaklıyordu. Zaten bestecinin kente davet edilmesinin arkasındaki en önemli isim, Kont Johann Joseph Thun idi. Mozart’ları uzun zamandır tanıyan Kont Thun, 1783’teki Salzburg ziyareti sonrasında çifti, Linz’deki şatosunda da ağırlamıştı. O yıllarda pek çok soylunun imparatorluğun farklı bölgelerinde büyük toprakları bulunuyor, yılın farklı zamanlarında, farklı kentlerde yaşamlarını sürdürüyorlardı. Mozart’ı Prag’a davet etmek için çaba harcayan bir başka isim de Dušek ailesiydi. Piyanist ve eğitmen olan Franz Xaver Dušek ile karısı soprano Josefina Dušková, uzun yıllardır Mozart’ların dostu idi. Dedesi bir süre Salzburg’da belediye başkanlığı yapmış olan Josefina Dušková’nın şarkıcılık yeteneğini Mozart her zaman takdir etmiş, onun için konser aryaları bestelemişti.</p>

    <p>İmparatorluk içindeki önemli merkezlerden biri olan Prag, özellikle canlı müzik yaşamıyla, her dönemde başkent Viyana’yla boy ölçüşebilecek bir konumdaydı. Bohemyalı müzisyenler, tıpkı İtalyanlar gibi, Avrupa’nın değişik kentlerinde kolaylıkla iş bulabiliyor, hemen her sarayda ya da müzik topluluğunda Çek bir sanatçıya rastlanıyordu. Prag coğrafi konumu nedeniyle, Avrupa’nın kuzeyinde yer alan Berlin ve Leipzig gibi kentlerle de yakın ilişki içinde olduğundan, müzik yaşamı zaman zaman Viyana’dan çok daha renkli olabiliyordu. Bohemyalı soylular, geniş toprakların kendilerine sağladığı maddi güç yardımıyla imparatorluğun siyasi kararlarında etkili olmaya gayret ediyor; ayrıca doğdukları topraklardaki sanat ortamını da elden geldiğince desteklemekten geri kalmıyorlardı. 1724 yılında Kont František Antonín Spork tarafından yaşama geçirilen opera temsilleri, daha sonra Kont Franz Anton Nostitz-Rieneck’in desteğiyle sürdürülmüş ve Viyana örneğinden esinlenerek 1780’lerde bir “Ulusal Tiyatro” yaşama geçirilmişti. 1783’te Mozart’ın <em>Saraydan Kız Kaçırma</em> operası bu binada sahnelenmiş, daha sonra operanın yöneticiliğine İtalyan Pasquale Bondini getirilmişti. Bu tarihten sonra ağırlıklı olarak İtalyan yapıtları oynanmakla birlikte zaman zaman farklı operalar da sahnelenebiliyordu. 1786 sonlarında oynanmaya başlayan <em>Figaro’ nun Düğünü</em>, kısa sürede büyük başarı kazanmıştı.</p>

    <p>Mozart, Prag’a geldikten sonra, yeni operasının günlük yaşamın vazgeçilmez bir parçası olduğunu anlamakta gecikmedi. Yollarda laternacılar yapıttan bölümler çalıyor, akşamları balolarda <em>Figaro</em>’nun ezgilerinden uyarlanmış parçalarla dans ediliyordu. Mozart, Viyana’ya yazdığı bir mektupta bu durumu şöyle anlatıyordu. “Büyük bir sevinçle balodaki herkesin <em>Figaro</em>’dan parçalarla dans ettiğini gördüm. Gerçekten de burada operamdan başka bir şey konuşulmuyor, başka bir müzik duyulmuyor ve başka bir eser oynanmıyor. Her yerde <em>Figaro</em> var. Benim için büyük bir kıvanç.”<a class="si-noteref epub-type_noteref" href="#f391" id="ref_f391">391</a> Tüm yaşamı boyunca Mozart’ın hiçbir yapıtı, <em>Figaro</em>’nun Prag’da kazandığı başarı denli kitlesel bir beğeniyle karşılaşmamıştı. Ayrıca kentte geçen haftalar, Mozart çiftinin yaşamındaki en keyifli ve en çok el üstünde tutuldukları dönem olarak adlandırılabilir.</p>

    <p>17 Ocak 1787’de, Mozart’ın <em>Figaro</em>’nun temsilini izlemesi, seyircilerin coşkusunu iyice arttırmış, iki gün sonra ayın 19’unda gerçekleşen konserde Mozart, kendi yapıtlarından örnekler çaldırmış ve dinmek bilmeyen alkışlara piyanonun başına geçerek birbiri ardına seslendirdiği doğaçlamalarla yanıt vermeye çalışmıştı. Konserde çalınan yapıtlardan biri de, kısa bir süre önce tamamlanan KV 504, <em>Re Majör Senfoni</em> idi. Mozart’ın <em>Figaro</em>’nun I. Perde finalinde yer alan, “<em>Non piu andrai farfallone,</em>”<a class="si-noteref epub-type_noteref" href="#f392" id="ref_f392">392</a> sözleriyle başlayan arya üzerine çeşitlemeler yapması, konserin doruk noktasını oluşturmuştu. 20 Ocak günü Mozart, <em>Figaro’nun Düğünü</em> operasını bizzat yönetmiş, Praglı müzikseverlere unutamayacakları bir gece daha yaşatmıştı. Kentte verdiği konserler, besteciyi maddi olarak da tatmin etmişti. Elde ettiği 1.000 <em>gulden</em> gelirin, yaklaşık bir yıllık kazancına eşit olduğu düşünülünce Prag gezisinin faydası daha iyi anlaşılabilir.</p>

    <p>Müzik tarihi açısından bu gezinin çok daha önemli bir sonucu vardı: Prag Operası yöneticileri, Mozart’ın kentte bu denli popüler olmasından faydalanmak için, yerinde bir düşünceyle, besteciye yeni bir eser sipariş ettiler. Mozart’a, sonbaharda başlayacak yeni sezona hazır olması istenen yapıtın konusu hakkında hiçbir öneride bulunulmamıştı. Besteciden istenen, eserini yazarken kentte kaldığı süre boyunca sanatsal becerileri hakkında bilgi sahibi olduğu topluluğun üyelerinin ses renklerini göz önünde bulundurmasıydı. Böylece 1787 Şubatı’nda Viyana’ya döndüğünde hem kendine güvenini tazelemiş hem de yeni bir opera siparişi almıştı.</p>

    <p>Lorenzo Da Ponte, anılarında Mozart’ın yapacakları ikinci ortak çalışma için konu seçimini kendisine bıraktığını belirtiyor. O tarihlerde kaleme aldığı bazı librettoların, iyi bestelenmemesi yüzünden istediği başarıyı elde edememesi üzerine umutsuzluğa kapılan Da Ponte, bu konuda İmparator II. Joseph’in öğüdüne kulak kabarttığını belirtiyor: “İki gün sonra İmparator’la karşılaştığımda, ‘Da Ponte,’ dedi, ‘bundan böyle Mozart, Martini ve Salieri için metin yazın, yalnızca birer sokak müzisyeni olan Peticchio ve Righini’yle çalışmayı bir daha aklınızdan geçirmeyin.’ (...) Son başarısızlıklar üzerine sakatlanmış olan esin perimi yeniden iyileştirmem gerektiğini düşünürken İmparator’un sözünü ettiği üç besteci aynı anda benden birer libretto istedi. Her üçünü de çok seviyor ve çok değer veriyordum. Onların bu istekleri yardımıyla, içine düştüğüm durumdan kurtulacağımı umuyordum. Her üçünü de memnun edebilmek için üç metin üzerinde aynı anda çalışmaktan başka çarem yoktu. (...) Salieri’nin istediği orijinal bir yapıt değildi. Paris için bestelediği <em>Tarare</em><a class="si-noteref epub-type_noteref" href="#f393" id="ref_f393">393</a> operasını İtalyanca metne uydurmamı istiyordu. Yapmam gereken serbest bir çeviriydi. Mozart ve Martini konu seçimini bana bırakmışlardı. İlki için <em>Don Giovanni</em>’yi seçtim ve bu seçimimden çok etkilendi, ikincisine de <em>Diana’nın Ağacı</em>’nı<a class="si-noteref epub-type_noteref" href="#f394" id="ref_f394">394</a> önerdim.”<a class="si-noteref epub-type_noteref" href="#f395" id="ref_f395">395</a></p>

    <p>Böylece Mozart, <em>Figaro’nun Düğünü</em> sırasında son derece başarılı bir ortak çalışma gerçekleştirdiği metin yazarıyla yeniden bir araya gelmişti. Da Ponte, <em>Anılar</em>’ında, büyük bir heyecanla işe koyulduğunu, ilk gece sonunda her üç yapıtta da hayli ilerlediğini, bestecilerin yazdıklarından son derece hoşnut olduklarını ekliyor. Kuşkusuz anıların yazıldığı tarihle, anlatılan olaylar arasında elli yıllık bir zaman dilimi olduğunu ve Da Ponte’nin yazdıklarının mazide kalan başarılar olarak kaleme alındığını unutmamak gerek. Ancak yine de, özellikle Mozart’ın, İtalyan şairle çalışmaktan hoşnut olmadığını ortaya koyacak hiçbir belgenin bulunmadığı düşünülürse yazılanlara inanmamak için fazla bir neden yok.</p>

    <p>Lorenzo Da Ponte’nin, Mozart’ın yeni operası için seçtiği konu, XVII. yüzyıldan beri sanat tarihinde değişik şekillerde ortaya çıkan Don Juan’ın maceralarıydı. Gerçek adı Gabriel Téllez olan ancak yapıtlarında “Tirso de Molina” ismini kullanan İspanyol rahibin, 1630’da yayımladığı <em>El Burlador de Sevilla y Convidado de Pietra</em> (<em>Sevil Çapkını veya Taş Konuk</em>) başlıklı yapıtının başkişisi, “Don Juan Tenerio” idi. Kadınlara karşı sınır tanımaz bir istek duyan bu asilzade, amacına ulaşabilmek uğruna her türlü ahlaki değeri ayaklar altına alıyordu. Her sınıftan kadını baştan çıkartmak için akla gelmedik yöntemlere başvuran Don Juan, zaman zaman cinayet işlemekten bile çekinmeyecek kadar gözü karaydı. Yapıtın başlığında yer alan “Taş Konuk” ise o dönemde soyluların adalet önünde hesap vermek zorunda olmadıkları için düşünülmüş bir çözümdü. Yazar bir anlamda, böylesine büyük suçlar işleyen, ahlaki değerleri ayaklar altına alan kişinin ancak ilahî bir güç tarafından cezalandırılabileceğini düşünmüş, Don Juan’ın kurbanlarından birinin mezarından kalkarak bu uslanmaz soyluyu öteki dünyaya götürmesini uygun görmüştü.</p>

    <p>Don Juan karakteri, ilk kez kullanıldığı bu eserden, Mozart’ın konuyla ilgilendiği 1780’lere dek geçen yaklaşık yüz elli yıl boyunca Avrupa’nın farklı ülkelerinde hızla yayıldı. Özellikle İtalyan <em>Commedia dell’arte</em> oyunlarında canlandırılan tiplerin arasına katılması, olaya bir çeşit komedi boyutu katmıştır. XVIII. yüzyıl boyunca Viyana’da sahnelenen pek çok kukla oyununda benzer tiplere rastlanmakta, Don Juan ya da İtalyanca söylenişiyle “Don Giovanni” her kesimden izleyicinin tanıdığı bir tipe dönüştürmüştü. Bu konuyu işleyen en tanınmış yazarların başında Molière geliyordu. <em>Dom Juan ou Le Festin de Pierre</em> (Don Juan veya Taşın Ziyafeti) adlı yapıtı 1665’te sahnelenmiş ancak gerekli ilgiyi görmediği için uzun süre unutulmaya terk edilmişti.</p>

    <p>Mozart’tan önce Don Juan’la ilgilenen müzisyenler arasında en önemlileri Henry Purcell ve Christoph Willibald Gluck idi. Purcell, Thomas Shadwell’in Don Juan konusunu işlediği <em>The Libertine</em> (Ahlaksız Adam) oyunu için sahne müzikleri yazmış, Gluck ise, ilk kez 1761’de sahnelenen bale müziğine <em>Don Juan</em> adını vermişti. 1750’den sonra pek çok besteci aynı konuyu işleyen operalar yazmıştı. Ancak 5 Şubat 1787 tarihinde Venedik’te sahnelenen <em>Don Giovanni, o sia Il convitato di pietra</em> (Don Giovanni veya Taş Konuk) adlı yapıt, belki de Lorenzo Da Ponte’nin konuya ilgi göstermesinin asıl nedeniydi. Dönemin tanınmış bestecilerinden Giuseppe Gazzaniga’nın, metin yazarı Giovanni Bertati ile gerçekleştirdiği bu ortak çalışmanın librettosu, Da Ponte’nin kaleme aldığıyla büyük paralellikler gösteriyordu. Da Ponte, anılarında bu konuya hiç değinmemekle birlikte, iki yapıt karşılaştırıldığında, Mozart için hazırlanan metnin, Venedik’te sahnelenen tek perdelik <em>Don Giovanni</em>’nin, bazı eklerle iki perdelik bir librettoya dönüşmüş şekli olduğu açıkça görülüyor. O dönemde sanatçıların birbirlerinin eserlerini günümüze oranla çok daha rahat kullandıkları bilinen bir gerçek; ayrıca Giuseppe Gazzaniga’nın 20 Şubat 1786 tarihinde Viyana’da sahnelenen <em>Il finto cieco</em> (Sahte Kör) operasının metninin de Da Ponte’nin kaleminden çıktığını unutmamak gerek.</p>

    <p>Mozart’ın <em>Don Giovanni</em> üzerinde ne zaman çalışmaya başladığı kesin olarak bilinmemekle birlikte, kış sonunda librettonun tamamlandığını düşünmek yanlış olmaz. Aynı tarihlerde Viyana’daki İngiliz müzisyenler, ülkelerine dönmek üzere kentten ayrılmışlardı. Mozart, dostlarının Salzburg’a uğrayarak yola devam edecek olmalarını fırsat bilerek babasına ulaştırılmak üzere onlara bir mektup verdi. Leopold Mozart, 1 Mart 1787’de, St. Gilgen’deki kızına gönderdiği mektupta İngiliz soprano ve arkadaşlarının kendisini ziyaret ettiğini, beraberlerinde bir sürü valizle birlikte gece yarısında Münih’e doğru yola çıktıklarını bildiriyordu. İki posta arabasına sığabilmeleri yaşlı adamın ilgisini çekmiş, kızına, “Böyle bir gezi oldukça masraflı olmalı,”<a class="si-noteref epub-type_noteref" href="#f396" id="ref_f396">396</a> diye yazmıştı.</p>

    <p>4 Nisan 1787 tarihinde Mozart’ın babasına yazdığı mektup, bestecinin yaşamöykülerinde en sık yer verilen belgelerin başında gelmektedir. Bunun nedeni, son derece olağan başlayan satırların, bestecinin aldığı tatsız bir haber nedeniyle aniden bambaşka bir atmosfere bürünmesi ve Mozart’ın ölüm üzerine düşüncelerini barındırmasıdır.</p>

    <p class="sag-metin">Viyana, 4 Nisan 1787</p>

    <p class="mektup"><em>Mon très cher Père!</em></p>

    <p class="mektup">Mektubumun Storace’nin akılsızlığı yüzünden elinize geçmemesine çok üzüldüm. Pek çok ayrıntının yanı sıra son yazdığım mektubu (Prag’dan gönderdiğim ikinci mektup) alıp almadığınızı da soruyordum. O konuda bir şey yazmadığınıza göre, ne diyeceğimi bilemiyorum. Herhalde Kont Thun’un uşağı, posta parasını cebine atmayı tercih etti. Başkalarının eline geçmesini önlemek için iki misli posta parası vermeyi göze alabilirdim. Bugünlerde Ramm<a class="si-noteref epub-type_noteref" href="#f397" id="ref_f397">397</a> ve iki Fischer<a class="si-noteref epub-type_noteref" href="#f398" id="ref_f398">398</a>, bas ve Londra’dan obuacı, buraya geldi. Sonuncunun, onunla Hollanda’da karşılaştığımızda, şu andakinden daha iyi çalıyor olduğundan eminim, yoksa bu denli ünlü olamazdı. Laf aramızda o yıllarda henüz sağlıklı bir yargıya varacak durumda değildim. Tek hatırladığım, etrafımda gördüğüm her şey gibi beni çok etkilediğiydi. O zamandan beri beğenilerin de değiştiği bir gerçek. Çalışı çok eski moda, daha doğrusu çok kötü bir öğrenci gibi. Fiala’nın öğrencisi olan genç André<a class="si-noteref epub-type_noteref" href="#f399" id="ref_f399">399</a> ondan bin kez daha iyi çalıyor. Hele kendi besteleri olan konçertolar. <em>Tutti</em><a class="si-noteref epub-type_noteref" href="#f400" id="ref_f400">400</a> bölümleri neredeyse on beş dakika sürüyor, ardından kahraman ortaya çıkıyor. Kurşun gibi ağırlaşmış ayaklarını sırayla havaya kaldırıp yere vuruyor. Son derece nezleli bir tonu var.</p>

    <p class="mektup">(...) Şu anda beni çok üzen, sağlığınızın iyi olmadığı haberini duydum. Son mektubunuzda sıhhatinizin Tanrı’ya şükür yerinde olduğunu yazmış olduğunuzdan, bu haber beni iyice sarstı. Sizin sağlığınızla ilgili sevindirici bir haberi nasıl sabırsızlıkla beklediğimi söylememe gerek yok sanırım. Olaylara genellikle en kötü yanlarını düşünerek yaklaşma alışkanlığım olmasına rağmen, böyle iyi bir haberi yakında duyacağımdan şimdiden eminim. Yaşantımızın gerçek hedefi olan ölüm, birkaç yıldır bana iyi bir dost olarak görünüyor. Onunla yakın bir dostluk içine girdim ve artık resmi benim için korkutucu değil, aksine sakinleştirici bir çehreye sahip. Ve Tanrı’ya, ölümü gerçek mutluluğumuzun anahtarı olarak tanıma fırsatı verdiği için şükrediyorum. Geceleri, henüz çok genç olmama rağmen, ertesi günü göremeyecekmişim düşüncesi içimde olmadan yatmıyorum.</p>

    <p class="mektup">(...) Storace’nin size ulaştırmadığı mektupta, yakın ve sevgili arkadaşım Hatzfeld’in<a class="si-noteref epub-type_noteref" href="#f401" id="ref_f401">401</a> ölümüyle ilgili olarak bu konudaki düşüncelerimi yazmıştım. Henüz 31 yaşındaydı, tıpkı benim gibi. Ona üzülmüyorum ama onu tanıyan dostları için üzülüyorum. Bu satırları yazarken sizin daha iyileştiğinizi umuyorum. Bana bir an önce gerçek durumu yazmanızı veya yazdırmanızı rica ediyorum. Böylece hemen sizin kollarınıza koşacağımdan emin olabilirsiniz. Tekrar sevindirici haberlerinizi beklediğimi bildirir, karım ve oğlum Carl ile birlikte binlerce kez ellerinizden öperim.</p>

    <p class="mektup">Her zaman sadık oğlunuz,</p>

    <p class="sag-metin">W.A. Mozart<a class="si-noteref epub-type_noteref" href="#f402" id="ref_f402">402</a></p>

    <p>Mozart’ın babasıyla paylaştığı ölümle ilgili düşünceler, masonluğun temel felsefesi içinde yer alıyordu ve yaşlı adam da büyük olasılıkla aynı görüşlere sahipti. Benzer satırlar Leopold Mozart’ın kitaplığında bulunan Moses Mendelssohn’un <em>Phaidon oder über die Unsterblichkeit der Seele</em> (Phaidon veya Ruhun Ölümsüzlüğü Üzerine) adlı yapıtında da vardı. Mozart’ı bu konudan bahsetmeye iten, büyük olasılıkla yakın arkadaşının genç yaşta ölü<span class="epub-type_pagebreak" id="page250" title="250"></span>müydü. Ancak bu satırlar farkında olmadan, hasta ve yaşlı babasını ölüme hazırlar gibi olmuştu.</p>

    <p>Leopold Mozart’ın bu mektuba nasıl bir yanıt verdiği bilinmiyor. Yaşlı adam yaklaşık bir ay sonra 10 Mayıs günü kızına, sağlığının daha kötüye gitmediğini, kısa süre sonra temiz havaya çıkabilmeyi umduğunu yazıyordu. Ne yazık ki, bu umutlar gerçekleşemedi ve Leopold Mozart, 28 Mayıs 1787 tarihinde yaşama veda etti. Tüm yaşamını adadığı oğlu, o günlerde yeni operası <em>Don Giovanni</em> üzerinde çalışıyordu, babasının ölümünden, büyük olasılıkla cenaze kalktıktan sonra haberdar olabildi. Üstelik bu haber ablası tarafından değil, yıllar önce ablasıyla evlenmek isteyen Franz Arman d’Ippolt tarafından Viyana’ya bildirilmişti. Mozart, Mayıs ayı sonunda yakın dostu Gottfried von Jacquin’e gönderdiği bir mektuba şu notu iliştirmişti: “Bugün eve geldiğimde sevgili babamın ölüm haberini aldığımı size bildirmek istiyorum. Ne durumda olduğumu tahmin edebilirsiniz.”<a class="si-noteref epub-type_noteref" href="#f403" id="ref_f403">403</a> Böylece Mozart’ın yaşamında çok önemli bir sayfa kapanmış oluyordu. Her zaman, özellikle mesleki konularda, ilk akıl danıştığı kişiyi kaybetmek onun için çok acı olmalıydı. Ancak bu acıyı başkalarıyla paylaşmamaya özellikle dikkat edercesine, sonraki yaşamında babasıyla ilgili neredeyse tek bir satır yazmadı. Yalnızca ablasına gönderdiği mektuplarda ortak acılarını dile getirdi ve elinden geldiğince onu teselli etmeye çalıştı. 16 Haziran’da, babasının ölüm haberini onun bildirmemiş olmasına gücenmediğini yineledikten sonra, karısının ve çocuğunun geleceğini düşünerek mirastan kendine düşecek payı almak zorunda olduğunu yazıyordu.<a class="si-noteref epub-type_noteref" href="#f404" id="ref_f404">404</a></p>

    <p>Mozart ve Nannerl’ın babalarının mirasını paylaşma konusu, bazı müzik tarihi kitaplarında oldukça geniş yer tutar. Araştırmacıların bir kısmı, Mozart’ın kendi payını ablasına bırakmamış olmasını doğru bulmaz. Kısıtlı bir bütçeyle geçinmeye çalışan Nannerl ve kocasıyla kıyaslandığında, Mozart’ın durumu daha iyiydi ancak sabit geliri dikkate alındığında onun eline de fazla bir şey geçmiyordu. Leopold Mozart, yaşamının son günlerinde sık sık dile getirdiği gibi, borçlarından arınmış bir şekilde yaşama veda etmişti. Oğlunun gezilerini finanse edebilmek için dostlarından aldığı uzun süreli borçları, düzenli ödemeler ve tutumlu yaşamı sayesinde eritmeyi başarmış, geriye maddi bir birikim kalmamıştı. Ancak eşyalarının açıkarttırmayla satışından elde edilecek gelir iki çocuğu arasında paylaştırılacaktı. Bu konuda Mozart ve ablası arasındaki yazışmalar sonucu, Nannerl ile kocası açıkarttırmanın sonucunu beklemeden kardeşlerine 1.000 <em>gulden</em> ödemeyi teklif ettiler. Kanuni formalitelerin uzun süreceğini bilen Mozart bu teklifi kabul etti. Sonbaharda gerçekleşen açıkarttırma sonucu elde edilen gelir ise ancak 1.500 <em>gulden</em> kadardı. Nannerl, aradaki farkı kardeşinden geri istemedi.</p>

    <p>1787 Nisanı’nda imparatorluk başkenti Viyana’nın genç bir konuğu vardı. Adını kimsenin bilmediği on yedi yaşındaki Ludwig van Beethoven, müzik bilgisini ilerletmek ve Mozart’la tanışabilmek için gelmişti. Doğum yeri olan Bonn’da bir süredir müzik dersleri alan delikanlı, kentteki Elektör’ün desteğiyle bu uzun yolculuğu göze almaya cesaret edebilmişti. Beethoven’ı bu fikrinde destekleyen Elektör, İmparator II. Joseph’in kardeşi Arşidük Maximilian Franz’dan başkası değildi. Beethoven’ın bu ilk Viyana gezisi müzik tarihi kitaplarının pek çoğunda yer almakla birlikte, kentte kaldığı süre boyunca Mozart’la tanışma şansına sahip olup olmadığı hâlâ tartışma konusudur. Bazı kaynaklarda Mozart’ın, piyano çalışına hayran olduğu Beethoven için, “Bu çocuğa dikkat edin, ileride tüm dünya ondan bahsedecek,” şeklinde bir ifade kullandığı bilgisi yer almakla birlikte, bu ifadenin Beethoven’ın yakın dostu kemancı Karl Holz’un ağzından aktarılması ve Holz’un o tarihlerde henüz doğmamış olması, bu buluşma üzerinde soru işaretlerini çoğaltmaktadır.<a class="si-noteref epub-type_noteref" href="#f405" id="ref_f405">405</a> Tümüyle Constanze’nin anılarıyla şekillenen Nissen’in yaşamöyküsünde bu olaya değinilmemesi, müzik tarihi açısından gerçekleşmesi çok istenecek bu karşılaşmanın, hayal ürünü olma ihtimalini kuvvetlendiriyor. Ayrıca annesinin ani rahatsızlığını haber alan Beethoven’ın Viyana’da yaklaşık iki hafta kaldıktan sonra aceleyle Bonn’a dönmek zorunda kalması da bu buluşmanın gerçekleşme şansını oldukça azaltıyor.</p>

    <p><em>Don Giovanni</em>’nin ilk temsilinin ekim ayında olması kararlaştırılmıştı, bu yüzden Mozart 1787’yi yoğun bir çalışma temposuyla geçiriyordu. Babasının ve Kont Hatzfeld’in ölümünün ardından, sonbaharda yakın çevresindeki kayıplara bir yenisi daha eklendi: Mozart ailesinin Salzburg yıllarından dostluk kurduğu Barisani’lerin en gençlerinden olan Dr. Sigmund Barisani, henüz yirmi dokuz yaşında öldü. Bu kaybın besteci üzerinde etkisi büyük olmuştu. Salzburg Başpiskoposu’nun özel doktoru olan Silvester Barisani’nin oğlu olan Sigmund, Mozart’ın en yakın dostları arasındaydı. Yaz başında gelen bir başka ölüm, bestecinin üç yıldır günlük yaşamının bir parçası olan sevimli kuşundan ayrılmasına neden olmuştu. Mozart 4 Haziran 1787’de, duyduğu acıyı şakacı bir dille kâğıda döktü:</p>

    <div class="siir html5_section">
      <p>Burada şirin bir budala kuştur yatan,</p>

      <p>Daha yaşamının en güzel yıllarında</p>

      <p>Ölümün acısını tadan.</p>

      <p>İçim kan ağlar düşündükçe,</p>

      <p>Ey yolcu, senden de bir damla gözyaşı düşsün,</p>

      <p>Buradan geçtikçe.</p>

      <p>O yaramaz değildi, yalnız biraz acar</p>

      <p>Şaka yapıp uçar kaçar</p>

      <p>Ama asla değildi naçar.<a class="si-noteref epub-type_noteref" href="#f406" id="ref_f406">406</a></p>
    </div>

    <p>Mozart’ın başta babası olmak üzere yakın dostlarını kaybettiği bu dönemde bestelediği yapıtlarda genel bir hüzün aramak, müzik tarihçileri arasında oldukça yaygın bir davranıştır. Aslında gerek <em>Don Giovanni</em>’de, gerekse diğer yapıtlarda böylesi izler sıkça kendini belli etmekle birlikte, bir genellemeye gitmek doğru olmaz. Mozart, operanın konusu gereği, bazı sahnelerinde hüznün ve karamsarlığın öne çıktığı bir anlatımı benimsemek zorundaydı ve bunu başarıyla gerçekleştirmişti. 1787’de bestelenen KV 511, <em>La Minör Rondo</em> ve KV 516, <em>Sol Minör Yaylı Çalgılar Beşlisi</em>’nin, Mozart’ın alışılmış neşeli atmosferinin dışında kalan yapıtlar olarak dikkat çekmesine karşılık, aynı dönem ürünü olan KV 522, <em>Ein musikalischer Spa</em>ß (Müzikal Şaka) ve KV 525, <em>Eine kleine Nachtmusik</em> (Küçük Bir Gece Müziği) içten gelen bir coşkuyu barındırmaktadır. Özellikle amatör müzisyenlerin kimi zaman seslendirmelerde ne denli kötü çalabileceğini göstermek için bestelenen KV 522, <em>Ein musikalischer Spaß</em>, adından da anlaşılacağı gibi tümüyle mizahla örülmüş bir yapıttır.</p>

    <p>1787 Eylülü’nün son günlerinde Mozart ve karısı Constanze bir kez daha Prag’a doğru yola koyuldular. Opera büyük bölümüyle tamamlanmış, solistlerin istekleri ve becerileri doğrultusunda eklenecek bazı ufak detaylar kalmıştı; bir de, besteleniş öyküsü adeta bir efsane halini alan uvertür. İlk sahneleme için 14 Ekim günü kararlaştırılmıştı ancak Mozart kente geldiğinde bu tarihe yetişilemeyeceği anlaşıldığı için prömiyer 29 Ekim’e ertelenmişti. Aslında operanın ilk seslendirilmesi, İmparator II. Joseph’in kuzini Arşidüşes Maria Theresia ile Saksonya Prensi Anton Clemens’in evlenme töreni için tasarlanmıştı. Yapıtın gecikeceği anlaşılınca 14 Ekim günü Mozart’ın yönetiminde <em>Figaro’nun Düğünü</em> sahnelendi. Seyircilerin büyük bölümü, <em>Figaro</em>’nun konusunu yeni evli çifte uygun bulmamıştı ama belki de, <em>Don Giovanni</em> ile karşılaştırıldığında daha iyi bir seçimdi.</p>

    <p>Mozart, dostu Gottfried von Jacquin’e gönderdiği mektuplarda çalışmaların istediği tempoda ilerleyememesinden yakınıyordu. Özellikle topluluğun kadrosunun sınırlı olması en büyük sorundu. Hastalanan birinin yerini alacak kimse olmadığı için herkesin çok dikkatli davranması gerekiyordu. Çalışmalar sırasında karşılaştıkları sağlık sorunları işlerini güçleştiriyordu. Mozart’tan kısa bir süre sonra metin yazarı Lorenzo Da Ponte de Prag’a gelmiş ancak yapıtın sahnelenmesi ay sonuna ertelenince Viyana’ya dönmek zorunda kalmıştı. Çünkü Salieri’nin operası aynı tarihlerde başkentte oynanacaktı ve İmparator’un huzurundaki bu gösteriye mutlak katılması gerekiyordu.</p>

    <p><em>Don Giovanni</em> ile ilgili hemen her kaynakta yer alan bir bilgi de, operanın uvertürünün son gece sabaha karşı tamamlanabildiği ve kopistlerin gün boyu çalışması sonucu eserin orkestra partilerinin ancak temsile yetiştirilebildiğidir. Genellikle çok hızlı beste yapan, sahne eserlerine uvertürü yazarak başlayan Mozart, bu kez 28 Ekim gecesine gelindiğinde henüz bu bölümü bestelememişti. Ya da bazı yazarların öne sürdüğü gibi, kafasında ana hatlarıyla şekillendirdiği eseri bir türlü kâğıda dökecek zamanı bulamamıştı. Constanze’nin sonraki yıllarda Nissen’e anlattıkları, olaya bir parça romantizm eklese bile, ana çizgileriyle doğru olmalı. Mozart, 28 Ekim gecesi genel provanın ardından karısına uvertürü bestelemesi gerektiğini söyleyerek çalışma masasının başına geçmişti. Genç kadın, ona <em>punch</em> hazırlayarak yanında kalmayı teklif etmiş, ayrıca uykusunu dağıtmak için yine bestecinin isteği doğrultusunda <em>Alaaddin’in Sihirli Lambası</em>, <em>Külkedisi</em> gibi masallar anlatarak onu uyanık tutmaya çabalamıştı. Karısının anlattığı öykülere katılırcasına gülen Mozart, bir süre sonra <em>punch</em>’ın da etkisiyle uyuklamaya başlamıştı. Karısının tüm gayretlerine rağmen uykuya yenik düşen besteci, Constanze’nin ısrarlarına dayanamayarak odada bulunan kanepe üzerinde bir saat kadar dinlenmeye çekilmişti. Yatarken genç kadına, onu bir saat sonra uyandırmasını sıkı sıkıya tembih etmişti. Ancak karısı, derin bir uykuya dalan Mozart’ı bir saat sonra uyandırmaya kıyamamış, sabahın beşinde kocasını kaldırmıştı. Hızla çalışmaya başlayan besteci iki saat sonra uvertürü tamamlamış, notaları almaya gelen kopiste tüm parçayı eksiksiz olarak vermişti. Orkestra temsilde uvertürü deşifre olarak çalmış buna rağmen önemli bir aksilik yaşanmamıştı.<a class="si-noteref epub-type_noteref" href="#f407" id="ref_f407">407</a></p>

    <p>29 Ekim 1787 gecesi, Prag’da ilk kez sahnelenen KV 527, <em>Il Dissoluto Punito ossia Don Giovanni</em> (Cezalandırılan Ahlaksız veya Don Giovanni) büyük başarı kazanmıştı. 4 Kasım günü besteci, Gottfried von Jacquin’e şu satırları yazacaktı: “29 Ekim’de operam <em>Don Giovanni</em> sahnelendi ve çok beğenildi. Dün dördüncü kez oynandı ve geliri tümüyle bana kaldı. Ayın 12’sinde ya da 13’ünde buradan ayrılmayı düşünüyorum. Yakın dostlarımın, özellikle sizin ve Bridi’nin<a class="si-noteref epub-type_noteref" href="#f408" id="ref_f408">408</a> burada olup bütün yaşadıklarımı paylaşmanızı çok isterdim. Umarım kısa zaman sonra Viyana’da da sahnelenir. Buradakiler birkaç ay daha kalıp yeni operalar yazmamı benden istiyorlar ama ne yazık ki, çok çekici olan bu teklifi kabul edemeyeceğim.”<a class="si-noteref epub-type_noteref" href="#f409" id="ref_f409">409</a></p>

    <p>Yüzyıllardır üzerinde tartışılan bir konu da, Mozart’ın gerçekten Prag’dan yeni opera siparişi alıp almadığı, eğer aldıysa onu bu işten alıkoyan gerçek nedenlerdir. Aslında <em>Don Giovanni</em> beğenilmesine karşın, <em>Figaro</em> kadar popüler olamamış, Prag’daki izleyicilerin büyük çoğunluğunun Mozart’ın kişiliğine olan saygı ve sevgisi, müzikal beğenilerini yönlendirmişti. O tarihlerde kentte tam anlamıyla bir “Mozart modası” hâkimdi ve onun kaleminden çıkan her şey değerliydi. Aslında büyük olasılıkla o günlerde yapıtı izleyenlerin hiçbiri, opera dağarının en büyük başyapıtlarından biriyle karşı karşıya olduğunun farkında değildi. Ayrıca opera yöneticileri de, maddi olarak tatmin olsalar bile, provalar sırasında ortaya çıkan bazı anlaşmazlıklar yüzünden, besteciyle yakın zamanda yeniden birlikte çalışmaya fazla istekli görünmüyorlardı. Bu nedenle <em>Don Giovanni</em>’nin temsilinden kısa bir süre sonra, Prag Operası yöneticileri Joseph Haydn’la çalışmanın yollarını araştırdılar. Kendileri için yeni bir yapıt bestelemesini veya Esterhazy Şatosunda sahnelenen bir eserini göndermesini rica ettiler. Haydn, operalarının hemen hepsinin şatodaki küçük topluluk için bestelenmiş olduğunu belirterek yeni bir yapıtla ilgili düşüncelerini şöyle sıraladı: “Oradaki tiyatro için yepyeni bir metni bestelemek gibi çok büyük bir şansa sahip olsaydım, her şey başka türlü olurdu. Ama bu durumda bile çok şeyi göze almam gerekirdi, çünkü büyük Mozart’ın yanında kolay kolay biri olmaz. Müziğe tutkun olan herkesin, özellikle de büyüklerin ruhlarına, Mozart’ın bunca derinliği olan, böylesine bir müzik anlayışıyla, büyük bir duygulanmayla hazırlanmış benzersiz çalışmalarını kendi algıladığım ve hissettiğim gibi sokabilseydim – her millet bunca değerli bir mücevheri kendi kale duvarlarının içine almak için birbiriyle yarış ederdi. Prag bu değerli adamı elinden kaçırmamalı ama aynı zamanda ödüllendirmeli de. (...) Bu biricik Mozart’ın hâlâ bir imparatorun ya da bir kralın sarayında işe alınmamış olması beni öfkelendiriyor! İşleri karıştırıyorsam beni bağışlayın; bu adamdan çok hoşlanıyorum.”<a class="si-noteref epub-type_noteref" href="#f410" id="ref_f410">410</a></p>

    <p>Mozart’ın Prag’da uzun süre kalmayıp Viyana’ya dönmek istemesinin en önemli nedeni, karısının ilerleyen hamileliğiydi. 27 Aralık 1787’de dünyaya gelen ve Theresia Constanzia <span xml:lang="it-IT">Adelheid</span> Friedericke Maria Anna ismiyle vaftiz edilen bebek, ne yazık ki altı ay sonra yaşama veda edecekti. Kasım ortalarında Prag’dan ayrılan Mozart’lar, Viyana’ya döndüklerinde devrin ünlü bestecisi Gluck yaşama veda etmişti. Bu ölüm, dolaylı olarak Mozart’ın meslek yaşamında yeni bir sayfanın açılmasına neden olacaktı.</p>

    <p>Mozart, Prag’dan ayrılmadan, yakın dostu soprano Josefina Dušková için bir konser aryası besteledi. Aslında genç kadın, uzun zamandır kendine söz verilen parçayı bir türlü alamayınca besteciyi kent yakınlarındaki malikânesine bir anlamda hapsetmiş ve arya tamamlanıncaya dek dışarı çıkmasına izin vermemişti. Günümüzde sopranoların büyük bir zevkle seslendirdikleri KV 528, “<em>Bella mia fiamma</em>... <em>Resta, o cara...</em>”<a class="si-noteref epub-type_noteref" href="#f411" id="ref_f411">411</a> sözleriyle başlayan arya, bu zorunlu esaretin sonucu olarak bestelenmişti.</p>

    <p>Prag gezisi, Mozart için başarıyla sonuçlanmıştı. Hem iyi bir gelir elde etmiş hem de kentteki ününü artırmıştı. Bu yolculuk, opera dağarının en kusursuz başyapıtlarından birinin doğmasına neden olduğu için müzik tarihi açısından ayrıca önemliydi. Mozart’ın yapıtından sonra, yüzlerce yıldır pek çok sanatçıya esin kaynağı olan Don Juan, neredeyse tümüyle bu operayla özdeşleşmiştir. Üstelik bu sıra dışı karakterin sanat dünyasındaki yolculuğu günümüze dek sürmüş, XIX. ve XX. yüzyılda Don Juan, aradığı iç huzura bir türlü kavuşamayan bir kahramana dönüşmüştür.<a class="si-noteref epub-type_noteref" href="#f412" id="ref_f412">412</a> Da Ponte ve Mozart yarattıkları bu karakterle bir anlamda bu dönüşümü başlatan yapıt olmuştur.</p>

    <p>Lorenzo Da Ponte’nin metnindeki Don Giovanni, XVII ve XVIII. yüzyılda çizilen karakterle aynı paraleldeydi. Karşısına çıkan her kadını ağına düşürmek için uğraşan, amacına ulaşmak uğruna cinayeti bile göze alan çapkın, yapıtın sonunda hak ettiği cezaya çarptırılıp korkunç bir ölüme sürükleniyordu. Operanın finalinde ise Don Giovanni’yle ilişkisi olan herkes, onun ölümü ardından sahnede toplanarak tüm oyunun adeta bir masal olduğu izlenimini veriyordu. Zaten bu bölüm ve yapıt içine serpiştirilen bazı sahneler olmasa, Mozart ve Ponte, operayı <em>dramma giocoso</em> (eğlenceli oyun) ifadesiyle adlandıramazdı. Ancak Mozart’ın müziği, özellikle Don Giovanni’nin ölüme gittiği sahnede inanılmaz bir etkileme gücüne sahiptir ve bu karakter, seyircinin gözünde kahramanlaşmaya başlar. Alın yazısına direnen, kaderine meydan okuyan Don Juan tipi ortaya çıkmaktadır; romantizm, bu yeni kahramana dört elle sarılacaktır.</p>

    <p>Opera boyunca Don Giovanni’nin tuzağına düşen kadınlardan üç tanesi ön plana çıkar: soylu kesimden Donna Anna ve Donna Elvira ile köylü kızı Zerlina. Uşağı Leporello, efendisinin yaptıklarını çoğunlukla tasvip etmese de onun yanında olmak zorundadır. Donna Anna’nın nişanlısı Don Ottavio, tüm opera boyunca Don Giovanni’ye olan hıncını dile getirmesine karşın bir türlü harekete geçemez. Zerlina’nın evlenmek üzere olduğu Masetto ise kendi yöntemleriyle de olsa mücadelesini sürdürür. Operanın hemen başında düelloda ölen Donna Anna’nın babası, yapıtın sonunda taş adam olarak geri döner ve yalnızca kızının değil, tüm kurbanların intikamını alır.</p>

    <p>Yapıtın kurgusu ustalıkla tasarlanmıştır. Perde açıldığı anda Donna Anna’nın imdat çığlıkları üzerine onun yardımına koşan <span class="epub-type_pagebreak" id="page257" title="257"></span>babası, Don Giovanni’nin kılıç darbesi sonucu yaşama veda eder ve seyirciler bir anda büyük bir gerilimin içine çekilir. Mozart her sahnede müziğiyle, şarkıcıların ağzından çıkan sözleri vurgular. Bir düelloyu veya düğün sahnesini seyrederken duyulan müzik tam olması gerektiği gibidir. Da Ponte’nin, metnin büyük bölümünü kopya ettiği librettist Giovanni Bertati’nin en büyük şansızlığı, onun yazdıklarını Mozart’ın bestelememiş olmasıdır.</p>

    <p>Mozart, <em>Figaro’nun Düğünü</em>’nde yaptığı gibi, bu kez de operasını bir aryalar demeti olarak bestelememiştir. Her an sahnede olan başkahraman Don Giovanni’nin alışıldık anlamda bir tek aryası bile yoktur. Buna rağmen, oyunun sonunda akılda en çok kalan kişidir. Operanın her bölümü gerçek bir deha ürünü olarak adlandırılabilir ancak birinci perde finalinde yer alan dans sahnesi, eşine güç rastlanır bir uygulamayı barındırır: Konu gereği Don Giovanni’nin evinde düzenlenen eğlencede konuklar dans etmektedir. Önce 3/4’lük saray dansı <em>menuetto</em> duyulur. Bu devam ederken aynı anda 2/4’lük bir <em>contredanse</em> başlar. Bir süre sonra bunlara 3/8’lik <em>allemande</em> eklenir. Böylece aynı anda üç farklı grup, üç farklı ritimle dans etmekte, sahne üzerinde üç farklı orkestra yer almaktadır. Mozart ancak XX. yüzyıl bestecilerinin denemeyi göze alabildiği <em>polyritm</em> uygulamasını, XVIII. yüzyılda gerçekleştirmiştir.</p>

    <h2 class="ic-baslik">Sarayda bir görev-Parasal sorunlar</h2>

    <p>Gluck’un ölümünün ardından Viyana Sarayı’nda yeni bir görev dağılımı gündeme geldi. Daha önce, Nisan ayında “Saray Besteci” Joseph Strazer de yaşama veda etmiş aradan geçen süre zarfında onun yerine bir atama yapılmamıştı. 7 Aralık günü yayımlanan resmî bir belgeyle Mozart, 800 <em>gulden</em> yıllık ücretle “Kraliyet Bestecisi” (Kaiserlicher Kammer-Kompositeur) olarak atandı. Belgede yer alan bir cümle özellikle dikkat çekiciydi: “Müzik alanındaki bu büyük dehanın, yaşamını yabancı ülkelerde kazanmak zorunda kalmaması için,”<a class="si-noteref epub-type_noteref" href="#f413" id="ref_f413">413</a> böyle bir görevlendirmenin uygun görüldüğü belirtiliyordu. Bu ifade, Mozart’ın Viyana’dan ayrılarak Londra’ya gitme planları yaptığının ve Prag Operası’nın kendisine yeni eserler sipariş ettiği söylentilerinin saray tarafından dikkatle izlendiğini ortaya koyuyordu. II. Joseph, Mozart’ın tümüyle başka bir kente yerleşmesini önlemek için ona sabit bir gelir kazandırmıştı. Ancak bağlanan ücret, Gluck’a ödenen 2.000 <em>gulden</em> göz önüne alındığında oldukça düşüktü. Saray bestecisi Starzer’e 800 <em>gulden</em> ödeniyordu. İmparator aslında Mozart’ı Starzer’in yerine işe almış, Gluck’dan boşalan göreve atama yapmamıştı. Mozart’ın bu maaşı hak etmesi için yapması gereken fazla bir şey yoktu. Balo döneminde çeşitli dans parçaları yazması yeterliydi. Bestecinin son dönem eserleri arasında yer alan (Köchel Dizini içinde 534’ten sonra) “Alman Dansları”, <em>Contredance</em>’lar ve <em>menuetto</em>’lar bu amaç içindir. Mozart, dostu Baron van Swieten’in evindeki pazar konserlerinde de, Joseph Starzer’in görevini üstlenmiş, buradaki topluluğu düzenli olarak yönetmeye, onların seslendirmeleri için çeşitli düzenlemeler yapmaya başlamıştı.</p>

    <p>1788 yılı başlarında imparatorluk özellikle Doğu cephesinde Osmanlılarla sıcak bir savaşın eşiğine gelmişti. Bir süredir Rusya’yla birlikte hareket eden II. Joseph, Osmanlı İmparatorluğu’nun bu ülkeye savaş ilan etmesinin ardından müttefikinin yardımına koşmak için cepheye gitmek zorunda kalmıştı. Bu olay, müzik tarihi kitaplarının iki kampa ayrılmasına neden olmuştur. Araştırmacıların bir kısmı, bu savaş halinin başkent Viyana’da hemen kendini hissettirmeye başladığını, pek çok şeyin fiyatının arttığını, kentteki kültür yaşamında gözle görülür bir gerileme yaşandığını öne sürmekte ve Mozart’ın maddi sıkıntı içine düşerek dostu Michael Puchberg’den borç istemesini bu olaya bağlamaktadır. Ancak bu görüşe karşı çıkanlara göre, Viyana’dan çok uzakta olan savaşın kente etkisi yok denecek kadar azdı ve kültür yaşamında önemli bir gerileme yaşanmamıştı. İçlerinde Prens Esterhazy’nin de bulunduğu soyluların şatolarında çalıştırdıkları orkestralar yerine, daha ufak kadrolu topluluklara yönelmelerinin gerçek nedenini Avrupa’da değişen sosyal alışkanlıklarda aramak gerekiyordu. Bunlar bir anlamda, kısa bir süre sonra Fransa’dan tüm dünyaya yayılacak olan devrim dalgalarının ilk habercileri gibiydi.</p>

    <p>Mozart, <em>Don Giovanni</em> operasının Viyana seyircisiyle bir an önce buluşmasına büyük önem veriyordu. Ancak eserin programa alınması için yalnızca onun istekli olması yeterli değildi. Da Ponte anılarında, İmparator II. Joseph’in Prag’daki başarının büyüklüğünden etkilenerek yapıtın vakit kaybetmeden sahnelenmesi için emir verdiğini belirtiyor. Yılbaşının hemen ertesinde Viyana’dan ayrılarak cepheye giden İmparator’un, bu arada <em>Don Giovanni</em>’nin temsiliyle ilgilenmiş olması uzak bir olasılık gibi görünse de yapıt, 7 Mayıs 1788’de sahnelendi. Opera üzerinde bazı değişiklikler yapılmış, rol alacak sanatçıların becerileri göz önünde bulundurularak yeni aryalar bestelenmişti, ayrıca yapıtın finalinde yer alan altılı tümüyle kaldırılmış, Don Giovanni’nin yer altına gidişiyle eser sonlandırılmıştı. Da Ponte bu konuda bazı kronolojik yanlışlar yapmakla birlikte şunları yazıyordu: “<em>Don</em> Giovanni beğenilmedi! Mozart’tan başka herkes operada değişiklikler yapılmasında hemfikirdi. Bazı önemli değişikliklerden sonra yeniden oynanan eser yine beğenilmedi. Ama bu İmparator’u yıldırmamıştı. Bana, ‘Bu eser olağanüstü güzellikte, hatta <em>Figaro</em>’ dan bile güzel; ama ne yazık ki benim Viyanalılarıma göre bir lokma değil,’ dedi. Bunu Mozart’a anlattığımda, ‘Onlara çiğnemeleri için biraz zaman verelim,’ diye yanıtladı.”<a class="si-noteref epub-type_noteref" href="#f414" id="ref_f414">414</a></p>

    <p>1788 Şubatı’ndan yaz sonuna dek Viyana dışında olan II. Joseph’in <em>Don Giovanni</em>’yi en erken kente dönüşünün ardından seyretme olanağı vardı. Ayrıca söz konusu değişiklikler sahneleme öncesi gündeme gelmiş olmalı ki Mozart, yapıtını yeniden ele almıştı. Gerçek olan, Prag’daki başarı Viyana’da tekrarlanmamış; <em>Don Giovanni</em>, yıl sonuna dek on beş kez sahnelendikten sonra bestecisinin yaşamı boyunca adeta unutulmuştu. Yapıtın yeni versiyonunda Donna Anna rolünü Mozart’ın baldızı Aloisia Lange, Donna Elvira rolünü de <em>Saraydan Kız Kaçırma</em>’da oynayan Caterina Cavalieri canlandırmıştı.</p>

    <p>1788’in yaz ayları maddi sıkıntıları beraberinde getirmişti. Mozart’ın konserleri eski hızında devam etmiyordu, ayrıca öğrencilerinin sayısında da azalma olmuştu. Ayrıca bir süre sonra Constanze’nin sağlığında baş gösteren sorunlar nedeniyle uzun süreli kaplıca tedavisine gereksinim duyulacak ve bu aile bütçesine önemli bir yük getirecekti. Mozart bu tarihlerde mason locasından arkadaşı Johann Michael Puchberg’den maddi yardım almaya başlamış, omuzlarına binen parasal sorunları böylece hafifletmeyi ummuştu. Mozart literatüründe “Puchberg Mektupları” olarak anılan bu yirmi mektup, bestecinin sıkıntılı durumunu tüm çıplaklığıyla gözler önüne serdiği için, uzun yıllar “Bäsle Mektupları” gibi göz ardı edilmiştir. Müzik tarihçileri, Mozart’ın Puchberg’e gönderdiği mektupların sayısının daha fazla olduğunu ve bir kısmının kaybolduğunu düşünmektedir. Halen elimizde bulunan ilk mektup, 1788 Haziranı’nda kaleme alınmıştır ve yazılanlardan, bestecinin dostundan borç almaya daha önce başladığı anlaşılmaktadır. 17 Haziran 1788 tarihinde kaleme alınan belge ise elde bulunan mektupların ikincisidir.</p>

    <p class="sag-metin">Haziran 1788, Viyana</p>

    <p class="mektup">Sevgili Kardeşim,</p>

    <p class="mektup">Sizin gerçek dostluk ve kardeşliğiniz beni öyle yüreklendiriyor ki, sizden bu büyük iyiliği isteme cüretini gösterebiliyorum... Size daha 8 <em>duka</em> borcum var... Bununla birlikte, şu anda bunu geri ödeyebilecek durumda olmadığım için, size olan sonsuz itimadımdan da cesaret alarak, yalnızca gelecek haftaya (konserlerim başlayıncaya<a class="si-noteref epub-type_noteref" href="#f415" id="ref_f415">415</a>) kadar 100 <em>gulden</em> yardımda bulunup bulunamayacağınızı sormak istiyorum... Haftaya kadar abonelerin ödeyecekleri ücret mutlaka elime geçmiş olacaktır; böylece ben de size 136 <em>gulden</em>’i en içten teşekkürlerimle birlikte kolaylıkla geri ödeyebileceğim.</p>

    <p class="mektup">Affınıza sığınarak size iki bilet gönderiyor ve bir kardeşiniz olarak sizden herhangi bir ödeme yapmadan bunları kabul etmenizi rica ediyorum; ne de olsa sizin kanıtlanmış dostluğunuza karşılık olarak ne yapsam yetersiz kalır.</p>

    <p class="mektup">Israrlarımla sizi bıktırdığım için bir kez daha beni affetmenizi rica eder saygıdeğer eşinize de sevgilerimi gönderirim.</p>

    <p class="mektup">En sadık kardeşiniz,</p>

    <p class="sag-metin">W.A. Mozart<a class="si-noteref epub-type_noteref" href="#f416" id="ref_f416">416</a></p>

    <p class="sag-metin">17 Haziran 1788, Viyana</p>

    <p class="mektup">Saygıdeğer Biraderim, Çok Sevgili Dostum,</p>

    <p class="mektup">Benim hakiki dostum olduğunuza duyduğum inançtan ve dürüst bir insan olduğumu bilmenizden cesaret alarak size yüreğimi açmak ve aşağıda açıklayacağım ricada bulunmak istiyorum... Doğuştan samimi ve açık sözlü bir insan olduğumdan, fazla nazlanmadan hemen konuya gireceğim.</p>

    <p class="mektup">Eğer bana olan sevginiz ve dostluğunuza dayanarak bir ya da iki yıl vadeli olmak üzere 1.000 ya da 2.000 <em>gulden</em> destek çıkarsanız, inanın büyük bir iyilik yapmış olursunuz... Sürekli ödemeleri beklemek zorunda kalarak yaşamanın imkânsız ve çok kötü bir durum olduğuna eminim siz de hak verirsiniz... İnsanın belli bir miktar, hiç değilse zorunlu ihtiyaçlarını karşılayacak kadar birikimi yoksa belini doğrultması imkânsız... Elde var sıfır olunca hiçbir şey yapmak mümkün değil... Eğer bana bu iyiliği yaparsanız, birincisi, ben de gerekli ödemeleri zamanında hem de kolaylıkla ödeyebilirim. Oysa şimdi bu ödemeleri ertelemiş durumdayım ve tam da en zor zamanda ve çoğunlukla da bir kerede tüm kazancımı vermek zorunda kalıyorum. İkincisi, böylece ben de kaygıdan uzak bir ruh hali ve gönül rahatlığıyla çalışabilir ve dolayısıyla daha çok kazanabilirim. Eminim ki bu konuda sizin de herhangi bir şüpheniz yoktur. Nasıl bir duruşum olduğunu bilirsiniz, tabii düşünme tarzımı da. Abonman konserleri konusunda kaygı duymanıza gerek yok; tarihi yalnızca bir-iki ay erteliyorum o kadar; dışarıda, buradakine oranla daha çok hayranla karşılaşmayı umuyorum.</p>

    <p class="mektup">Benim için çok önemli olan bir konuda size yüreğimi tamamen açmış oldum ve sizi gerçek kardeşimmişsiniz gibi gördüm... Ancak gerçek bir kardeşe insan kendini tamamen teslim edebilir... Şu anda özlemle bir yanıt bekliyorum; ama gerçekten... Hoş bir yanıt bekliyorum... Ve aslında bilemiyorum... Sizi de kendim gibi bir adam olarak bilirim, elinden geliyorsa dostuna –ama gerçek dostuna, kardeşine– ama gerçek kardeşine mutlaka destek olmayı isteyecek biri olarak... Eğer bu miktarı hemen temin edemezseniz, en azından yarına kadar bana birkaç yüz <em>gulden</em> destek çıkabilirseniz çok sevineceğim; çünkü Landstrasse’deki ev sahibim o kadar boşboğaz biri ki, gereksiz tatsızlıklar yaşamamak için ona hemen ödeme yapmak zorundayım ve bu durum da beni darmadağın ediyor. Bu gece ilk kez yeni evimizde uyuyacağız, yaz kış burada kalacağız.<a class="si-noteref epub-type_noteref" href="#f417" id="ref_f417">417</a> Aslında benim için fark eden bir şey yok; zaten şehirde yapacak çok fazla işim de yok, hatta çok fazla konuğum da olmayacağından daha büyük bir gayretle çalışabilirim. İşler için şehre inmem gerektiğinde de... Zaten çok nadiren gerekecektir... Herhangi bir atlı araba beni on kuruşa götürür, üstelik bu ev daha ucuz, hem de ilkbaharda, yaz aylarında ve sonbaharda daha güzel olur... Çünkü burada bir de bahçem var. Evin adresi ise şöyle: Warnigergasse<a class="si-noteref epub-type_noteref" href="#f418" id="ref_f418">418</a>, No: 135.</p>

    <p class="mektup">Lütfen bu mektubumu size olan güvenimin gerçek bir ifadesi olarak kabul edin, siz her zaman benim dostum ve kardeşim olarak kalacaksınız, aynı şekilde ben de mezara kadar sizin dostunuz ve kardeşiniz olacağım.</p>

    <p class="mektup">Sizi yürekten seven gerçek dostunuz ve kardeşiniz,</p>

    <p class="sag-metin">W.A. Mozart</p>

    <p class="mektup">Not: Ne zaman sizin evde tekrar bir konser gerçekleştireceğiz? Yeni bir <em>trio</em><a class="si-noteref epub-type_noteref" href="#f419" id="ref_f419">419</a> yazdım.<a class="si-noteref epub-type_noteref" href="#f420" id="ref_f420">420</a></p>

    <p>Ticaretle uğraşan, gelir düzeyi Mozart’a göre hayli yüksek olan Puchberg, iki yıl boyunca besteciye yaklaşık 1.400 <em>gulden</em> tutarında yardım yapmıştı. Bazı kaynaklara göre, Mozart öldüğünde arkadaşına 1.000 <em>gulden</em> borcu bulunuyordu ve bu meblağ sonraki yıllarda, karısı Constanze tarafından ödenmişti. Michael Puchberg’le ilgili en ilginç bilgi, yaşamının son yıllarını yoksulluk içinde geçirmesidir.</p>

    <p>Mozart’ın böylesine uzun süreli bir maddi desteğe niçin gerek duymuş olabileceği sorusu, hâlâ tam anlamıyla aydınlatılamamıştır. Bazı kaynaklarda bestecinin kumar borcu nedeniyle zor duruma düşmüş olabileceği savı öne sürülür ancak bunu destekleyen kesin kanıtlara rastlanmamıştır. Bir başka olasılık da, karısının sağlık sorunları nedeniyle giderlerinin aniden artması, bunları karşılamak için bir ek gelire gereksinim duymasıdır. Constanze’nin 1788 sonlarında, ayağında baş gösteren bir yara nedeniyle uzun süre yatakta kaldığı, sonraki aylarda sık sık kaplıca tedavisine gittiği düşünüldüğünde, bu olasılık daha akla yatkın görünmektedir. Puchberg’e ilk mektubun 1788 Haziran ayında, yani Constanze henüz hastalanmadan yazıldığı düşünülürse olayı tümüyle açıklamamın mümkün olmadığı daha iyi anlaşılır.</p>

    <p>1788 yılının yaz aylarında Mozart, son üç senfonisini yaklaşık on hafta içinde tamamlamıştı (KV 543<em>-</em>No. 39, KV 550-No. 40, KV 551-No. 41). O tarihlerde seslendirilmeyen yapıtların hangi amaçla yazıldığı tam olarak bilinmemekle birlikte, bestecinin belirli bir konser söz konusu olmadan böyle bir çalışmaya girmiş olması da düşünülemez. Aynı tarihlerde Michael Puchberg’e yaz<span class="epub-type_pagebreak" id="page263" title="263"></span>dığı mektuplarda, kısa bir süre sonra başlamasını umduğu seri konserlerinden söz etmesi, bunlar için arkadaşına davetiye göndermesi, senfonilerin bestelenme nedenini açıklamaktadır. Konserler bilinmeyen bir nedenle ertelenince yapıtların seslendirilmesi sonraki yıllara kalmıştır.</p>

    <p>Maddi sıkıntılar içinde geçen yaz aylarının mutlu olaylarından biri, Mozart’ın arkadaşı kemancı Franz Hofer’in, Constanze’nin en büyük ablası Josepha Weber ile 21 Temmuz 1788’de evlenmesidir. O tarihte otuz yaşında olan genç kadın, kız kardeşi Aloisia gibi şan eğitimi almış, dönemin tanınmış eğitmenleriyle çalışma şansını yakalamıştı. Ancak kariyeri kız kardeşi kadar parlak olmamış, saray tiyatrosuna girmeyi başaramayarak Emmanuel Schikaneder’in yöneticisi olduğu Theater auf der Wieden’de sahneye çıkmaya başlamıştır. Dönemin kayıtlarında Josepha Hofer’in şarkıcılığı konusunda oldukça farklı değerlendirmelere rastlanmakla birlikte, Mozart’ın <em>Sihirli Flüt</em> operasındaki “Gece Kraliçesi” rolünü onun için bestelemiş olması, genç kadının etkileyici bir tekniğe sahip olduğunun en iyi kanıtıdır.</p>

    <p>1788 yılının Aralık ayında Handel’in <em>Acis and Galathea</em> adlı vokal yapıtı, Mozart’ın orkestralamasıyla seslendirilmişti (KV 566). Baron van Swieten, kentteki soylularla bir araya gelerek, büyük kadrolu vokal yapıtları seslendirmek ve barok bestecilerin eserlerini geniş kitlelere tanıtmak amacıyla bir dernek kurmuştu (Gesellschaft der associirten Cavaliers). Bu derneğin konserlerinden biri için Mozart, Handel’in yapıtını ele alırken çalgılamayı, dönemin alışkanlıklarına göre yeniden gözden geçirmiş, blok flütlerin yerine yan flüt kullanmış, ayrıca klarnet partisi eklemişti. Sonraki yıllarda aynı amaçla Handel’in <em>Messiah</em> (KV 572) ve <em>Alexander’s Feast</em> (KV 591) adlı yapıtlarını da düzenlemiştir. 1788 sonunda gerçekleşen ilk konserin maddi gelirinin tümüyle Mozart’a bırakılmış olması, o tarihlerde karısının hastalığı yüzünden sıkıntılı günler geçiren besteciye destek olmak için düşünülmüş bir davranıştı.</p>

    <h2 class="ic-baslik">Berlin gezisi</h2>

    <p>1789 yılının bahar aylarında Mozart, Prens Carl Lichnowsky’ den, Berlin’e yapacağı gezide kendine eşlik etmesi için bir davet aldı. Müziğe çok meraklı olan, Gottfried van Swieten’in evindeki toplantılara sürekli katılan Prens, aynı zamanda Mozart’ın uzun yıllardır yakından tanıdığı Kontes Thun’un damadıydı. Ayrıca Prens’in kardeşi Moritz von Lichnowsky, bir süre Mozart’ın piyano öğrencisi olmuştu; bir başka ortak nokta da besteci ve Prens’in aynı mason locasına bağlı olmalarıydı. Karısının hastalığı nedeniyle oldukça sıkıntılı aylar geçirmiş olan Mozart, böylesi bir yolculukla biraz olsun Viyana’dan uzaklaşabilmeyi umuyordu. Bestecinin her dönemde aklını kurcalayan, farklı bir kentte yeni bir iş bulma umudu, bu geziyle birlikte tekrar gündeme gelmişti. Prusya tahtında, müziğe çok meraklı II. Friedrich Wilhelm’in oturuyor olması, Mozart’ın bu konuda bazı hayaller kurmasına neden olmuştu. Sarayının kapılarını müzisyenlere açan yeni kral, ayrıca iyi bir viyolonselciydi. Prens Lichnowsky’nin Prusya’da büyük topraklara sahip olması, sarayla yakın ilişki içinde bulunması, Mozart’ın kurduğu hayallerin gerçekleşmesine yardım edebilirdi. Bestecinin tek üzüntüsü, bu geziye yalnız başına çıkmasıydı. Evlendiklerinden beri ilk kez Constanze olmadan seyahate çıkacaktı. Ancak genç kadının henüz tam olarak düzelmeyen sağlığı, onun Viyana’da kalmasını gerektiriyordu.</p>

    <p>8 Nisan 1789’da yola çıktılar. Berlin’e dek sürecek uzun yolculuk boyunca pek çok kentte konaklayacaklardı; ilk durakları Prag oldu. Önlerinde tüketmeleri gereken yüzlerce kilometre bulunduğu için Mozart’ın çok sevdiği bu kentte fazla kalmadılar; yine de besteci, eski dostlarını ziyaret edecek zaman bulabildi. Operalarını başarıyla temsil eden topluluğun yöneticisi Bondoni ölmüş, onun yerine Domenico Guardasoni geçmişti. Mozart karısına yazdığı 10 Nisan tarihli mektupta şu satırlara yer vermişti: “Bugün öğleyin sağ salim buraya vardık. (...) Ziyaretine gittiğim Guardasoni, gelecek sonbaharda bestelememi istediği opera için 200 <em>duka</em> ödemeyi, ayrıca yolculuk masrafları için 50 <em>duka</em> vermeyi önerdi. Sekiz gün önce Berlin’den buraya dönmüş olan Ramm<a class="si-noteref epub-type_noteref" href="#f421" id="ref_f421">421</a>, kralın ona sık sık benim gerçekten oraya gidip gitmeyeceğimi sorduğunu söyledi.”<a class="si-noteref epub-type_noteref" href="#f422" id="ref_f422">422</a></p>

    <p>Mozart’ın Viyana’dan uzakta olduğu sürede Constanze, ara sıra Michael Puchberg’in evinde kalıyordu; bu nedenle besteci, karısına yazdığı mektupların hemen hepsinde bu örnekte olduğu gibi, kendisine yeni iş olanakları yaratacak gelişmelerden bahsetmeye özellikle dikkat ediyordu. Bu bir anlamda, maddi olanaklarının kısa sürede düzeleceğini dostuna haber vermek için, belki de farkında olmadan başvurulan bir yöntemdi. Mektupta sözü edilen operanın bir daha gündeme gelmemiş olması, bunun kanıtı gibidir. Zaten opera topluluğu, Prag’dan ayrılarak Varşova’ya gitme hazırlığı içindeydi.</p>

    <p>Mozart ve Prens Lichnowsky’nin Prag’dan sonraki durakları Dresden’di. Bir süredir burada yaşayan soprano Josefina Dušková, kuşkusuz besteciyi gördüğüne çok sevinmişti. Yaklaşık bir hafta kaldıkları kentte, Mozart kendine gösterilen ilgiden çok hoşnuttu. Tek üzüntüsü, karısından uzak oluşuydu. Özlemini ve içindeki tutkuyu, coşku dolu satırlarla Viyana’ya iletmekten geri kalmıyordu. Constanze’nin yanından ayırmadığı portresi, en yakın dostu olmuştu: “Senin sevgili portrenle neler yaptığımı anlatacak olsam herhalde epey gülerdin. Örneğin, onu kılıfından çıkarınca şöyle diyorum: Merhaba zımbacı! Merhaba, merhaba, afacan – silahım benim – sivri Ignas’ım – ufaklığım, yut onu bastır! Sonra senin portreni yeniden yerine koyarken yavaş yavaş itiyorum içeri ve durmadan, ‘<em>Stu, Stu, Stu</em>’<a class="si-noteref epub-type_noteref" href="#f423" id="ref_f423">423</a> diyorum. Bu çok şey ifade eden sözleri vurgulayarak çıkarıyorum ağzımdan; sonunda da, “iyi geceler,” diyorum, ‘farecik iyi uykular.’ Galiba çok aptalca şeyler yazdım, en azından başkaları için; ama bizim gibi birbirini böylesine içten seven insanlar için hiç de aptalca şeyler değil bunlar; bugün senden ayrılalı altı gün oluyor ama Tanrı bilir ya bana bir yıl geçmiş gibi geliyor.”<a class="si-noteref epub-type_noteref" href="#f424" id="ref_f424">424</a></p>

    <p>Dresden’de kaldıkları süre zarfında Mozart, başta Saksonya Elektörü I. Friedrich August’un sarayı olmak üzere, farklı mekânlarda konserler verdi. Ayrıca aynı tarihlerde kentte bulunan Erfurtlu orgcu Johann Wilhelm Hässler ile saray kilisesinin ünlü yapımcı Silbermann’ın elinden çıkan orgunda karşılıklı olarak hünerlerini sergilediler. Mozart yaşamı boyunca bu tip müzikal düellolarla sıkça karşılaşmıştı. Müzik tarihinin her döneminde, teknik becerileri sınırların ötesine ulaşan sanatçıların birbiriyle yarışması, dinleyenlerin çok ilgisini çekmişti. Bu kez de aynı şeyler yinelenmiş, etrafta bulunanlar Mozart ve Hässler’in org çalmalarını sergilemesini istemişti. Mozart, yaşadıklarını 16 Nisan 1789 tarihli mektubunda karısına şöyle aktarıyordu:</p>

    <p class="mektup">Yemekten sonra org çalınmasına karar verildi. Saat dörtte kiliseye gittik. Burada Hässler adında Erfurtlu bir orgcu var. O da bizimleydi. Bach’ın öğrencisinin öğrencisi. Org çalmasının yanı sıra piyano çalışına da güveniyor. Buradakiler, Viyana’dan geldiğim için onların zevkine uygun org çalamayacağımı zannediyordu. Orgun başına oturdum ve çaldım. Hässler’i çok iyi tanıyan Prens Lichnowsky, uzun uğraşlardan sonra onu org çalmaya ikna edebildi. Hässler’in mahareti, pedalları ustaca kullanabilmesinden geliyor. Ancak bu çok büyük bir sanat sayılmaz. Yaşlı Sebastian Bach’tan yalnızca armoni ve modülasyonu –ezberlercesine– öğrenmiş, bir fügü kusursuz olarak çalabilecek durumda değil. Düzgün bir çalışı yok. Kesinlikle bir Albrechtsberger<a class="si-noteref epub-type_noteref" href="#f425" id="ref_f425">425</a> değil. Daha sonra yeniden Rus elçisinin yanına gitmeye ve Hässler’in benim piyano çalışımı duymasına karar verildi. O da çaldı. Piyanoda Auernhammer bence ondan çok daha iyi. Hässler’in süngüsünün nasıl düştüğünü görmeni isterdim.<a class="si-noteref epub-type_noteref" href="#f426" id="ref_f426">426</a></p>

    <p>Mozart aynı mektubun devamında ise karısına olan özlemini ve ondan haber alamamanın kendisini nasıl kederlendirdiğini anlatıyordu:</p>

    <p class="mektup">Operadan sonra hep birlikte eve döndük. Ve sevgilim, senden çok uzun ve özlem dolu bir mektup bulduğum için tüm günün en mutlu ânını yaşıyordum. Dušková ve Naumann’lar<a class="si-noteref epub-type_noteref" href="#f427" id="ref_f427">427</a> da her zaman olduğu gibi benimle birlikteydi. Hemen sevinçle odama gidip mektubunu yırtarcasına açmadan defalarca öptüm. Uzun süre içeride kalmama karşın onu yeterince okuyup yeterince öpemedim. Tekrar yanlarına döndüğümde Naumann’lar mektubum olup olmadığını sordular. Olumlu cevabım üzerine hepsi beni yürekten kutladı; çünkü her gün senden haber alamadığım için onlara yakınıyordum. (...) Sevgili karıcığım senden bazı ricalarım var:</p>

    <p class="mektup">1. Senden kesinlikle hüzünlü olmamanı rica ediyorum,</p>

    <p class="mektup">2. Sağlığına dikkat et ve bahar havasına güvenme,</p>

    <p class="mektup">3. Evden dışarı tek başına çıkma, aslında olabildiğince az yürü,</p>

    <p class="mektup">4. Sana olan aşkımdan emin ol, sevgili portreni karşıma koymadan sana tek bir mektup bile yazmadım,</p>

    <p class="mektup">6.<a class="si-noteref epub-type_noteref" href="#f428" id="ref_f428">428</a> Ve sonuncu ricam, mektuplarının daha fazla bilgi içermesi. Benim ayrıldığım gün enişten Hofer’in gelip gelmediği, söz verdiği gibi sık uğrayıp uğramadığı, Lange’lerin ziyarete gelip gelmedikleri, portrem üzerine çalışmasının nasıl gittiği<a class="si-noteref epub-type_noteref" href="#f429" id="ref_f429">429</a>, günlerinin nasıl geçtiği beni çok ilgilendiriyor.</p>

    <p class="mektup">5. Sadece senin ve benim şerefimi dikkate almanı değil aynı zamanda gerçekleri göz önünde bulundurmanı da isterdim. Bu ikazım için lütfen bana kızma, aslında bu yüzden beni daha çok sevmen gerekir.</p>

    <p class="mektup">Hoşça kal sevgilim, her gece ve her sabah saatlerce senin portrenle konuştuğumu unutma. Ayın 18’inde buradan ayrılıyoruz.</p>

    <p class="mektup">Oh <em>stu, stu!</em> Seni 1 095 060 437 082 kez öper ve kucaklarım. Bu sayıyla konuşma alıştırması yapabilirsin. Her zaman sadık kocan ve arkadaşın.</p>

    <p class="sag-metin">W.A. Mozart<a class="si-noteref epub-type_noteref" href="#f430" id="ref_f430">430</a></p>

    <p>Dresden’den sonraki durakları Leipzig’di. Mozart burada Thomas Kilisesi’nin ünlü orgunu çaldı ve son yıllarda Viyana’da Baron van Swieten aracılığıyla yapıtlarını yakından tanımaya başladığı Bach’ın yeni bir eseriyle karşılaştı. O tarihlerde Thomas Kilisesi’nin kantoru olan Johann Friedrich Doles, Bach’ın öğrencisiydi. Genç bestecinin org çalmasını duyunca bir an için efsanevi hocasının geri döndüğünü zannetmişti. Mozart, kilisede duyduğu Bach’ın bir motetinden çok etkilenmiş, eserin partisyonunu istemişti. Kendisine yapıtın sadece koro partilerinin bulunduğu, partisyon olarak basılmadığı söylenmiş, bunun üzerine Mozart etrafına yaydığı partileri uzun süre ilgiyle incelemiş, hayranlığını dile getirmişti.</p>

    <p>Viyana’dan ayrılmalarının üzerinden iki haftadan fazla bir süre geçtikten sonra, 25 Nisan’da Potsdam’a vardılar. Berlin yakınlarındaki bu küçük kent, II. Friedrich’ten beri Prusya krallarının yazlık ikametgâhı olarak kullanılıyordu. Mozart’ın burada yaptıkları konusunda kesin bir bilgi olmamakla birlikte, büyük olasılıkla Kral tarafından kabul edilmiş ve huzurunda çalmıştı. Sarayda görevli müzisyenlerden Jean-Pierre Duport, besteciyi Paris yıllarından tanıyordu. Onun yardımı, Mozart’ın sarayda bir iş bulmasını kolaylaştırabilirdi. Bu gezi sırasında bestelenen KV 573, <em>Piyano İçin Çeşitlemeler</em>, Duport’un bir teması üzerine oluşturulmuştu.</p>

    <p>Potsdam’dan sonra Mozart yeniden Leipzig’e dönerek 12 Mayıs’ta bir konser verdi. Dinleyiciler, bestecinin piyano çalışından başka Josefina Dušková’yı dinleme şansına sahip olmuşlardı. Ancak salonda masrafları karşılamaya yetecek sayıda izleyici olmaması Mozart’ı üzmüştü. Üstelik Prens Lichnowsky doğrudan Berlin’e gittiği için yolculuk masraflarını kendi karşılamak zorundaydı. Böyle olunca maddi konulara daha çok dikkat etmesi gerekiyordu. 19 Mayıs’ta Berlin’e ulaşabilmişti. Pek çok kaynakta, kente geldiği gün ayağının tozuyla operaya gittiği ve <em>Saraydan Kız Kaçırma</em>’yı izlediği belirtilir. Hatta temsil sırasında sürekli yanlış çalınan bir notaya dayanamayarak müdahale ettiği, oyuncuların bir anda bestecinin varlığından haberdar oldukları, Nissen’in yaşamöyküsünde oldukça ayrıntılı bir şekilde yer almaktadır.<a class="si-noteref epub-type_noteref" href="#f431" id="ref_f431">431</a></p>

    <p>Berlin’de kaldığı süre boyunca sarayda çalan Mozart, kentte kalmasını sağlayacak sürekli bir iş teklifi almamıştı. Müziğe son derece meraklı olan Kral’ın, genç besteciye neden yeterince ilgi göstermediği üzerinde farklı yorumlar yapılmaktadır. Bazı araştırmacılar Kral’ın, sarayda görevli müzik yöneticisi Johann Friedrich Reichardt’ı gücendirmemek için Mozart’a karşı yeterince içten davranmadığını düşünmektedir. Berlin’in en tanınmış müzisyeni konumundaki Reichardt, bir süre önce Viyana’ya gelmiş, kentteki müzik çevrelerinden beklediği ilgiyi görmemişti. Şimdi ev sahibi konumunda olduğu için, kendine gösterilen ilgisizliğin acısını çıkarıyor olabilirdi.</p>

    <p>28 Mayıs’ta Berlin’den ayrılan Mozart, Kral’dan altı yaylı çalgılar dörtlüsü ve kızı Prenses Friederike Charlotte için altı piyano sonatı siparişi almıştı. Nissen’in yaşamöyküsünde yer alan, Mozart’ın Berlin Sarayı’nda çalışmak için Prusya Kralı’ndan davet aldığı ancak İmparator II. Joseph’e olan bağlılığı yüzünden bunu kabul etmediği savı, tarihî gerçekler göz önüne alındığından oldukça inandırıcılıktan uzak kalıyor. Nissen’e göre II. Joseph, bu olay üzerine Mozart’a yıllık 800 <em>gulden</em> maaş bağlamaya karar vermişti.<a class="si-noteref epub-type_noteref" href="#f432" id="ref_f432">432</a> Bestecinin söz konusu gelire, Berlin gezisinden yaklaşık bir buçuk yıl önce hak kazandığı düşünüldüğünde, Nissen’e inanmak daha da güçleşiyor.</p>

    <p>4 Haziran 1789’da, yaklaşık iki aylık bir gezinin ardından Mozart yeniden Viyana’daydı. Yolculuğu sırasında elde ettiği maddi kazanç bir süreliğine rahat nefes almasını sağlayabilirdi ancak karısının tam olarak düzelmeyen sağlığı, aile bütçesine yük olmayı sürdüreceğe benziyordu. Mozart her şeye karşın yaza umutlu başlamak, Berlin’den aldığı siparişleri biran önce tamamlamak için çalışmaya koyuldu. Kısa süre içinde KV 575, <em>Re Majör Dörtlü</em> ve KV 576, <em>Re Majör Piyano Sonatı</em> tamamlanmıştı. Ancak Prusya Kralı’nın siparişlerini göndermesi için altı dörtlü ve altı sonat olması gerekiyordu. Mozart araya giren başka siparişler nedeniyle, kendinden istenilen yapıtları yaşamının sonuna dek bir türlü tamamlayamadı. 1790 yazında iki kuartet daha yazmasına karşın (KV 589, 590), başka piyano sonatı bestelemedi. Günümüzde bu dörtlüler “Prusya” adıyla da anılmaktadır.</p>

    <p>1789 Temmuzu’nda Bastille’e yürüyen kalabalık, tüm Avrupa’nın tarihini derinden etkilemeye hazırlanırken Mozart bir kez daha Constanze’nin hastalığıyla uğraşıyordu. Genç kadının ayağındaki yara ciddiyetini koruyor, doktorlar kaplıca tedavisinin faydalı olabileceğini düşünüyordu. Viyana yakınlarındaki Baden kenti bu konuda oldukça ünlüydü. Ancak bu, aile bütçesine yeni bir yük anlamına geliyordu ve Mozart bir kez daha dostu Michael Puchberg’in yardımına gereksinim duyuyordu. 12 Temmuz 1789 tarihinde kaleme alınan mektup, bestecinin bu amaçla yazdığı satırların içinde kendini en çaresiz hissettiği örnektir:</p>

    <p class="mektup">Sevgili Dostum, Çok Saygıdeğer Biraderim,</p>

    <p class="mektup">Tanrım! O kadar kötü durumdayım ki, en büyük düşmanımın bile başına böylesi gelsin istemem ve hiç kabahatim olmamasına rağmen talihsizliğinden dolayı zavallı hasta karım ve çocuğumla birlikte öylesine bitik bir haldeyim ki, siz sevgili dostum ve kardeşim, görseniz halime inanmazsınız... Aslında son görüşmemizde de size yüreğimi açmak ve içimi dökmek istemiştim... Ama bende yürek yok!.. Hatta şimdi bile yok... Ancak yazarak anlatabilirim bunları, onda bile ellerim titriyor... Aslına bakarsanız yazmaya bile cesaret edemezdim... Ama biliyorum ki beni tanıyorsunuz ve koşullarımın farkındasınız; ayrıca içine düştüğüm bu talihsiz ve son derece üzücü durum konusunda kabahatsiz olduğumu da biliyorsunuz. Tanrım! Teşekkürlerimi sunmak yerine yine yeni ricalarla çıkıyorum karşınıza... Durumumu düzeltmek yerine yeni isteklerle ... Eğer benim nasıl bir yüreğim olduğunu biliyorsanız, o zaman acımı da hissediyor olmalısınız; bu talihsiz hastalığın tüm kazançlarıma ket vurduğunu size tekrar belirtmeme bile gerek yok elbette. Sadece şunu söylemeliyim ki, benim bu acınacak halimi bir kenara bırakırsak, kendimi abonman konserlere vermeye karar verdim; masraflarım o kadar çok ki, hiç değilse bu sayede bunlarla başa çıkabilmeyi umuyorum; zira bu konserleri sizin dostça bekleyişinizden de kesinlikle emindim, ama bu da olmadı... Ne yazık ki benim hayatım –ama sadece Viyana’da– o kadar ters gidiyor ki, istesem bile hiç para kazanamıyorum; on dört gün boyunca abonman için bir liste dolaştırdım; ama sonuçta listede tek bir isim var: Swieten! Şu anda görünen o ki, benim sevgili karıcığım gün geçtikçe iyiye gidiyor; dolayısıyla eğer bu darbe, bu şiddetli darbe beni devirmezse çalışmaya devam edebileceğim... En azından durumun iyiye doğru gitmesi bizi teselli ediyor... Karım dün akşam beni yine telaşlandırıp çaresiz bırakmış olsa da –çok acı çekiyordu çünkü– bu gece iyi uyudu, bütün sabah boyunca da iyiydi, ben de çok umutlandım; içimde yeniden çalışma isteği duymaya başladım... Ama sonra tekrar mutsuz hissettim kendimi... Ama yalnızca bir an için... Sevgili dostum, sevgili kardeşim... Şu anda içinde bulunduğum durumu biliyorsunuz, ama gelecekten beklentilerimi de biliyorsunuz; önemli olan da daha önce konuştuğumuz bu beklentiler zaten; öyle ya da böyle, sonuçta siz beni anlıyorsunuz...</p>

    <p class="mektup">Bu arada Prenses Friederika için altı kolay piyano sonatı, Kral için de altı kuartet yazıyorum<a class="si-noteref epub-type_noteref" href="#f433" id="ref_f433">433</a> ve bunların hepsini masraflarını üstlenerek Koželuh’ta<a class="si-noteref epub-type_noteref" href="#f434" id="ref_f434">434</a> bastıracağım. Bunun yanı sıra farklı kişilere ithaf ettiğim iki yapıttan da birkaç kuruş geliyor; birkaç ay içinde hayatım, en küçük ayrıntısına kadar düzenli bir hale gelmiş olacak, dolayısıyla benimle ilgili olarak hiçbir riske girmemiş oluyorsunuz; bu durumda biricik dostum, bana 500 <em>gulden</em> daha borç verip vermemek artık size kalıyor... Sizden durumum netleşinceye kadar borcumu her ay 10 <em>gulden</em> olarak geri ödememi kabul etmenizi rica ediyorum; ardından –en geç birkaç ay içinde– arada bir yapacağım ödemelerle borcumun tamamını kapatacak; ama tüm yaşamım boyunca da size borçlu kalacağım. Hatta dostluğunuza ve sevginize asla yeteri kadar müteşekkir olamayacağımdan, sonsuza dek borçlu kalmaya da devam edeceğim... Çok şükür, söyledim artık; şimdi her şeyi biliyorsunuz; lütfen size olan güvenimi de yanlış anlamayın ve unutmayın ki, sizin desteğiniz olmasa bu dostunuzun, kardeşinizin onuru, sükûneti ve belki de tüm yaşamı mahvolurdu.</p>

    <p class="mektup">Sonsuza dek size sadık kalacak hizmetkârınız, gerçek dost ve kardeşiniz,</p>

    <p class="sag-metin">W.A. Mozart</p>

    <p class="sag-metin">14 Temmuz 1789, evden</p>

    <p class="mektup">Tanrım! Neredeyse bu mektubu göndermemeye karar verecektim... Ama mecburum buna! Eğer başıma bu hastalık gelmeseydi, biricik dostuma böyle bir yüzsüzlük yapmak zorunda kalmazdım... Umarım yine de beni affedersiniz, çünkü biliyorum ki benim durumumun iyi yanlarının da kötü yanlarının da farkındasınız. Kötü olan yalnızca bir an için dünyada var olabilir; ama o anlık kötülük ortadan kalktığında, şurası kesin ki, iyi olan uzun süre varlığını sürdürecektir. Tanrı aşkına beni affedin, lütfen affedin beni... ve... <em>Adieu!</em>”<a class="si-noteref epub-type_noteref" href="#f435" id="ref_f435">435</a></p>

    <p>Michael Puchberg, önceki isteklerde olduğu gibi, Mozart’ın talep ettiğinin oldukça altında bir yardımda bulunmuş, besteciye 150 <em>gulden</em> göndermiş, bu ödeme Constanze’nin kaplıcaya gitmesine olanak sağlamıştı.</p>

    <p>Mozart’ın mektubunda kullandığı dil, içinde bulunduğu durumun ne denli çaresiz olduğunun en iyi kanıtıdır. Pek çok müzik tarihçisi, bu belgedeki üslubu ve seçilen kelimeleri, bestecinin müzikal alışkanlıklarına bağlamaktadır. Mozart’ın çok sık yaptığı ve İtalyan operalarında âdet olduğu üzere, özellikle derin bir acıyı yansıtması düşünülen aryalar, dinleyiciyi daha ilk notasından bu atmosferin içine çekebilmek için, kuvvetli bir yakarışla başlardı. Genellikle, “<em>Oh, Dio!</em>”<a class="si-noteref epub-type_noteref" href="#f436" id="ref_f436">436</a> şeklinde duyulan bu feryat, Mozart’ın mektubunda, “<em>Gott!</em>”<a class="si-noteref epub-type_noteref" href="#f437" id="ref_f437">437</a> sözüyle dile getirilmiştir. Besteci içinde bulunduğu durumu arkadaşına anlatabilmek için, büyük olasılıkla farkında olmadan, bestelediği aryalardakine benzer bir yönteme başvurmuştu.</p>

    <h2 class="ic-baslik">Cosi fan tutte</h2>

    <p>Yaz ortalarında opera idaresinden gelen bir haber, bestecinin çalışma arzusunu ateşledi. Ağustos sonlarında <em>Figaro’nun Düğünü</em> yeniden sahnelenmeye başlayacaktı ve yapıtı seslendirecek solistler için bazı yeni aryalar bestelemesi isteniyordu. Önceki temsilde “Susanna” rolüyle Viyanalıları kendine hayran bırakan Nancy Storace, Londra’ya dönmüştü ancak bir süredir Saray tiyatrosunda sahneye çıkmaya başlayan Ferraralı bir soprano müzikseverlerin yeni gözdesi konumundaydı. Adı Adriana Ferraresi del Bene olan sanatçı, doğduğu kenti anımsatmak için müzikseverler arasında “La Ferrarese” olarak ünlenmişti. Venedik’teki müzik eğitiminin ardından önce İtalya sahnelerinde başarı kazanmış,1788’de Viyana’ya gelmişti. O tarihlerde yeni bir yapılanma içinde olan Saray Tiyatrosu’nda, Caterina Cavelieri ile müthiş bir rekabet içine girmişti. Bir süre sonra Lorenzo Da Ponte’nin ilgisini çekmeyi başaran “La Ferrarese”, sarayda çok sözü geçen metin yazarının sevgilisi olarak pek çok zorluğun üstesinden gelmeyi bilmişti. Cavelieri’nin dönemin bir başka önemli ismi Antonio Salieri tarafından korunuyor olması, iki kadın arasındaki mücadelenin gerçek boyutlarının çok daha farklı olduğunu açıkça ortaya koyuyordu. Ancak her ikisi de son derece yetenekli sanatçılardı. <em>Saraydan Kız Kaçırma</em> operasındaki “Konstanze” rolü için bestelenen aryalar, Cavalieri’nin ne denli etkileyici bir teknik beceriye sahip olduğunun en iyi kanıtı olarak karşımıza çıkarken, sonraki satırlarda besteleniş öyküsüne değinilecek <em>Cosi fan tutte</em>’deki (<em>Bütün Kadınlar Böyle Yapar</em>) “Fiordiligi” rolü için yazılan örnekler, “La Ferrarese”nin becerisinin de ondan aşağı kalmadığının en iyi kanıtıdır.</p>

    <p>Mozart, <em>Figaro</em>’nun yeni sahnelemesinde “Susanna” rolünü seslendirecek olan “La Ferrarese” için iki yeni arya bestelemişti. Günümüzdeki sahnelemelerde yer almayan bu parçalar daha çok konser aryası olarak seslendirilmektedir. “<em>Un moto di gioia</em>,”<a class="si-noteref epub-type_noteref" href="#f438" id="ref_f438">438</a> (KV 579) sözleriyle başlayan arya ikinci perde, “<em>Al desio di chi t’adora</em>,”<a class="si-noteref epub-type_noteref" href="#f439" id="ref_f439">439</a> (KV 577) sözleriyle başlayan parça ise son perde için düşünülmüştü. Mozart operası üzerinde bu değişiklikleri yaparken Baden’da bulunan karısına duyduğu özlemi dile getirmekten ve her fırsatta onun yanına gitmekten geri kalmıyordu. Kesin tarihi bilinmemekle birlikte 1789 Ağustos ayı ortalarında kaleme alınan mektubunda karısına şöyle sesleniyordu: “Sevgili Karıcığım, (...) Yarın sabah saat beşte erkenden yola çıkıyorum. Aslında eğer ucunda seni yeniden görmek ve kucaklamak olmasa buradan hiç ayrılmamam gerekirdi. Çünkü <em>Figaro</em>’yu tekrar sahneye koyuyorlar ve benim bazı değişiklikler yapıp çalışmalara katılmam gerek. Ayın 19’unda yeniden burada olmam gerekiyor ve o tarihe kadar sensiz yaşamayı düşünemiyorum bile. Sevgili karıcığım, üzüntülü olman için hiçbir neden yok. Seni çok seven ve senin için elinden gelen her şeyi yapmak isteyen bir kocan var. Ayağın için biraz sabretmen gerek, eminim çok kısa zamanda düzelecek.”<a class="si-noteref epub-type_noteref" href="#f440" id="ref_f440">440</a> Buraya kadar karısına tutkuyla bağlı bir erkeğin elinden çıkan mektubun havası, sonraki bölümde daha farklı bir hal alıyordu: “Sen eğlenince seviniyorum –elbette– ama zaman zaman kendinden aşağı olan kimselerle bu kadar düşüp kalkmamanı isterdim. <em>N.N.</em><a class="si-noteref epub-type_noteref" href="#f441" id="ref_f441">441</a> ile çok teklifsiz olduğunu düşünüyorum... Hatta o daha Baden’dayken bile fazla samimiydiniz. Şunu unutma ki, <em>N.N.</em> senden daha iyi tanıdığı kadınlara bile sana olduğu kadar kaba davranmamıştır; aslında terbiyeli biri olan, kadınlara karşı özellikle saygılı davranan <em>N.N.</em> bile şeytana uymuş, mektuplarında en iğrenç, en bayağı kabalıklara yer vermiştir; bir kadın daima saygınlığını korumalıdır, yoksa insanların diline düşer. Sevgilim! Bu kadar açık konuştuğum için beni bağışla; ama kendi huzurum ve ikimizin sonsuz mutluluğu için buna zorunluyum. Senin fazlasıyla yumuşak biri olduğunu bana bir kez kendin söylemiştin, bunu hatırla. Böyle bir yumuşak başlılığın sonuçlarını bilirsin; ayrıca bana verdiğin sözü de unutma! Ah Tanrım, bir dene sevgilim! Eğlenmeni, keyifli olmanı ve bana iyi davranmanı istiyorum. Gereksiz kıskançlıklarla ne kendine ne de bana eziyet et; aşkıma güven, bunu sana kanıtladım! Ne kadar eğleneceğimizi göreceksin; şuna inan ki, yalnızca bir kadının akıllıca davranışı erkeği kendine bağlar. Hoşça kal.”<a class="si-noteref epub-type_noteref" href="#f442" id="ref_f442">442</a></p>

    <p>Pek çok müzik tarihçisinin, Constanze’nin Mozart’a göre bir eş olmadığı fikrini kuvvetlendirmek için dayanak noktası yapabileceği bir üsluba sahip olan bu mektup, aslında iki eş arasında zaman zaman gündeme gelebilecek doğal kıskançlıkların sonucunda da kaleme alınmış olabilir. Ayrıca satır arasında, karısının kendini gereksiz yere kıskanmamasını istemesi, Mozart’ın gerçekte, çok da masum olmadığının bir kanıtı sayılabilir. Aslında aralarında geçmiş olabilecek tüm anlaşmazlıklara rağmen Mozart ve Constanze, birbirlerine içten bir sevgiyle bağlıydılar. Bestecinin kaleminden çıkan onlarca mektup bunun en iyi kanıtıdır.</p>

    <p>Mozart, kadın erkek ilişkisi konusundaki düşüncelerini yansıttığı yukarıdaki mektubunu kaleme aldığı günlerde ya da hemen sonrasında, yeni bir opera siparişi aldı. Büyük olasılıkla <em>Figaro</em>’nun başarılı temsili, bestecinin adının gündeme gelmesini sağlamıştı. Son iki operasında olduğu gibi, metin yazarı Lorenzo Da Ponte’yle çalışacaktı. Resmî olarak hiçbir belgede, yapıtın İmparator tarafından sipariş edildiğine dair kayıt bulunmamakla birlikte, aralarında Nissen’in de bulunduğu bazı biyografi yazarları, siparişin Mozart’ın geri çeviremeyeceği bir merci tarafından kendine iletildiğini belirtmektedir. Bu ifadenin nedeni, özellikle XIX. yüzyılda operanın büyük bir karalama kampanyasıyla karşı karşıya kalması ve ahlaki yönden böylesine çağdışı kabul edilen bir yapıtı, Mozart’ın ancak istemeden bestelemiş olmasını ispat etme gayretidir.</p>

    <p><em>Cosi fan tutte</em>, adından da anlaşılacağı gibi, kadınların sadakatinin fazla güvenilir olmadığını konu eden bir yapıttır. Lorenzo Da Ponte’nin geçmişi ve kadınlarla olan ilişkileri bu ifadeyi doğrular yönde olsa da, aslında onun yapmak istediği, bir komedinin sınırları içinde kadın erkek ilişkisini mercek altına almak, çiftlerin sadakat konusunu sorgulamaktır. Ancak yapıtın en büyük şanssızlığı, kapıyı çalmakta olan XIX. yüzyılın böylesi konularda şakaya gelir yanının olmamasıdır. Kadınların erdeminin olabildiğince yüceltildiği, kocası uğruna her türlü zorluğa göğüs geren eşlerin başkahramanı olduğu (Beethoven’ın <em>Fidelio</em>’su) operaların bestelendiği bir dönemde, sahnede erkeklerin hep bir ağızdan, <em>Cosi fan tutte</em>, diye yakınması hoş karşılanamazdı. Bu yüzden XX. yüzyılın ortalarına dek yapıt oldukça ender sahnelendi ve çoğu kez üzerinde önemli değişiklikler yapılarak metindeki “kusur”ların giderilmesine çalışıldı.</p>

    <p>Aslında operanın konusu, kadınların sadakatini sınamak isteyen erkeklerin ne denli komik durumlara düşebileceğini göstermesi açısından da oldukça ilginçtir. Ferrando ve Guglielmo adlı iki subay, dostları yaşlı filozof Don Alfonso’yla sohbet ederken konu, kadınların sadakatine gelir. Delikanlılar, nişanlılarının kendilerine bağlı olduğundan son derece emindir. Ancak Don Alfonso, kadınların sadakatinin tıpkı Anka kuşuna benzediğini, herkesin ondan söz ettiğini ama kimsenin göremediğini söyleyerek bu konuda bahse girmeyi önerir. Delikanlılar da kendilerinden son derece emin kabul ederler. Bildikleri bir konuyu, mutlaka başkasına da iddia aracılığıyla inandırmaya çalışarak son derece erkekçe bir hataya düşerler. O andan sonra ipler, Don Alfonso’nun eline geçer. Birliklerine katılmak üzere nişanlılarıyla vedalaşan iki subay, bir süre sonra kıyafet değiştirerek yabancı gibi geri döner ve Don Alfonso’nun eski dostları olarak genç kızlara tanıştırılırlar. İki kız kardeş Fiordiligi ve Dorabella’nın oda hizmetçisi Despina da, Don Alfonso’ya yardım etmektedir. Uzun uğraşlardan sonra, pek çok hileye başvurarak delikanlılar, kızları baştan çıkarmayı başarır. Ancak yeni eşleşme, öncekinin tam tersine gerçekleşmiş, delikanlılar, birbirinin nişanlısını baştan çıkarmıştır. Oyunun sonunda, olay aydınlandığında başlarına gelenleri, kadınların doğasına bağlayıp eski yaşamlarına dönmeye hazırlanan çiftlerin bunu ne derece başarabileceği, akıllara takılan en önemli soru işaretidir.</p>

    <p>Konusu ve onun yanlış yorumlanmaları bir yana bırakıldığında <em>Cosi fan tutte</em>, Mozart ve Da Ponte’nin kurgusal yönden en başarılı yapıtıdır. Kesin olarak saptanamamakla birlikte, pek çok kaynakta, imparatorluk ordusunda görevli iki subayın başından geçen benzer bir öykünün II. Joseph tarafından Da Ponte’ye aktarıldığı, librettonun buradan yola çıkarak şekillendiği belirtilmektedir. Edebiyat tarihinde, çiftlerin sadakatinin sorgulandığı örneklere önceki dönemlerde de rastlanmaktaydı; Da Ponte büyük olasılıkla bunları yakından incelemişti. Özellikle Giovanni <span xml:lang="it-IT">Boccacio</span>’nun <em>Decameron</em> adlı yapıtındaki benzer öykü, Mozart’ın metin yazarının çok iyi bildiği bir konu olmalıydı.</p>

    <p>Mozart, her zaman olduğu gibi, metni büyük bir ustalıkla müziğe aktarmıştır. Çiftler arasındaki aşk sahneleri kimi kez öylesine içten ve inandırıcıdır ki, seyirciler için sahnede yaşananların bir aldatmaca olduğuna inanmak güçleşir. Karakter sayısının altıyla sınırlanması, hepsinin aynı önemde işlenmesi yapıtı görsel olarak kusursuz kılar. Mozart bu kez de, operayı seslendirecek kişilerin ses renklerini ve teknik becerilerini göz önünde bulundurmuş, şarkıcıların tüm hünerlerini göstermesine olanak sağlamıştır. Özellikle Fiordiligi rolünü seslendiren Adriana Ferraresi ile Dorabella’yı oynayan –ve genç kadının gerçek yaşamda da kardeşi olan– Louisa Villeneuve için birbirinden güzel aryalar bestelemiştir.</p>

    <p>Operanın besteleniş süreci hakkında kesin bilgiler bulunmamaktadır. Mozart’ın Aralık ayı sonlarında yazdığı bir mektup, yapıtın o tarihlerde tamamlanma aşamasında olduğunun kanıtıdır. Parasal sıkıntılarına bir türlü çözüm bulamayan besteci, her zaman olduğu yine Michael Puchberg’in kapısını çalmıştı: “Mektubun içeriği sizi ürkütmesin. Siz benim en iyi arkadaşım olarak sıkıntılarımı paylaşıp kalbimi tümüyle açtığım kişisiniz. Gelecek ay, opera idaresinden yeni eserim için 200 <em>duka</em> alacağım. Ama o zaman dek bana 400 <em>gulden</em> verirseniz beni çok büyük bir sıkıntıdan kurtarmış olursunuz. Paramı alınca size olan borcumu hemen ödeyeceğimden emin olabilirsiniz (...) Perşembe günü sizi (ama yalnızca sizi) saat onda evimde küçük bir opera provasına bekliyorum. Siz ve bir de Haydn olacak. Sizlere ayrıca Salieri’nin çevirdiği dolapları da, –gerçi hepsi çoktandır su yüzüne çıktı ama– anlatmak istiyorum.”<a class="si-noteref epub-type_noteref" href="#f443" id="ref_f443">443</a></p>

    <h2 class="ic-baslik">Mozart-Salieri çekişmesi</h2>

    <p>Mozart, Puchberg ve Haydn’ı 1789’un son günü evinde ağırlayarak <em>Cosi fan tutte</em>’den bölümleri onlara çalmış, böylece özellikle Puchberg’e ne denli önem verdiğini bir kez daha göstermek istemişti. Mektupta, opera için yapılacak ödemeden bahsedilmesi dikkat çekicidir. Puchberg, bu ziyaret öncesi Mozart’a 300 <em>gulden</em> göndererek maddi yönden desteğini sürdürmüştür. Aynı mektupta yer alan Salieri’yle ilgili sözler, sonraki yıllarda, iki besteci arasında var olduğu öne sürülen düşmanlık göz önüne alındığında farklı bir anlama bürünmektedir. Aslında bu mektuptan yaklaşık bir hafta önce, Mozart’ın KV 581, <em>Klarnetli Beşli’</em>si, Antonio Salieri’nin yöneticisi olduğu Müzisyenler Derneği’nin düzenlediği bir konserde seslendirilmişti. XIX. yüzyılda, nereden kaynaklandığı bilinmeyen, Salieri’nin Mozart’ı zehirlemiş olduğu söylentisi, uzun süre müzik çevrelerince konuşulmuş, hatta Puşkin, <em>Mozart ve Salieri</em> adlı yapıtında bu olayı tarihî bir gerçek olarak kullanmıştır. Mozart’ın mektubunda bahsettiği ve büyük olasılıkla evindeki buluşmada dostlarına aktardığı olaylar, sonraki kuşakların inandıklarının yanında çok masum kalıyordu.</p>

    <p>1750 yılında küçük bir İtalyan kentinden dünyaya gelen Antonio Salieri, on üç yaşındayken anne ve babasını kaybetmiş, ardından Venedik’e giderek müzik eğitimini sürdürmüştü. On altı yaşına geldiğinde Viyana Sarayı’nda görevli, devrin tanınmış bestecilerinden Florian Leopold Gassmann’la tanışmış, onunla birlikte imparatorluk başkentine yerleşmişti. Burada yeteneği ve girişkenliğiyle kısa sürede dikkatleri üzerine çekerek hızla yükselmeye başlamış, özellikle II. Joseph’in tek başına idareyi ele almasının ardından sarayda önemli görevlere gelmişti. Yaşadığı çağda herkes tarafından yeteneği takdir edilen bestecinin, kendisinden sonra kente gelen, kabul görmek için sürekli çaba içinde olan Mozart’ı kıskanması söz konusu olamazdı. İkisi arasında yaşananlar, büyük olasılıkla müzik çevrelerinde sıkça rastlanan günlük anlaşmazlıklar ve fikir ayrılıklarından kaynaklanıyordu.</p>

    <p>Mozart’ın ölümünün ardından, onun ani hastalığına bir neden arayan çevrelerce bestecinin zehirlenmiş olabileceği konusu gündeme getirilmiş; ancak Salieri’nin adı bununla ilişkilendirilmemişti. XIX. yüzyılın başlarında, yeniden alevlenen söylentiler, bu kez adres olarak İtalyan besteciyi göstermeye başlamıştı. İşin ilginci, 1825’te yaşama veda eden Salieri, son yıllarını akıl hastanesinde geçirmiş, zaman zaman bu söylentilere kendi de inanır hale gelmişti. Viyana müzik çevrelerince çok sevilen, Schubert, Beethoven ve Liszt’in de aralarında bulunduğu pek çok besteciye ders veren, Müzik Dostları Derneği ile konservatuvarın kuruluşunda önemli katkıları olan Salieri, yaşlılık günlerinde kendini ziyaret eden Ignaz Moscheles’e şunları söyleyecekti: “Mozart’ı benim öldürdüğüm söylentileri iftira, tümüyle iftira. Tüm dünyaya, ölmek üzere olan yaşlı Salieri’nin size söylediklerini aktarın.”<a class="si-noteref epub-type_noteref" href="#f444" id="ref_f444">444</a></p>

    <p>Salieri, yaşama veda ettiğinde yapıtları neredeyse unutulmaya yüz tutmuştu; bir zamanlar başta Paris ve Viyana olmak üzere Avrupa’nın önemli sahnelerinde başarıyla oynanan operalarını hatırlayan kimse yok gibiydi. Buna karşılık Mozart’ın müziği her geçen gün daha çok çalınıyor, kısacık yaşamında yarattığı yüzlerce eser birbiri ardına gün ışığına çıkıyordu. Böylesi bir ortamda ve XIX. yüzyılın romantizminin de etkisiyle, iki besteci arasındaki kıskançlığın boyutu farklı bir çizgiye oturtulmaya başladı. Puşkin’in <em>Mozart ve Salieri</em> yapıtı bunun en güzel örneğini oluşturmaktadır. Salieri, Mozart’ın yeteneğini kıskandığı için ona zehir içirmekte ve kendisine verilmeyen tanrısal esini yok etmeye uğraşmaktaydı.</p>

    <p>XX. yüzyıla gelindiğinde gerek Salieri’nin adı, gerekse Puşkin’in yapıtı, geniş kitleler tarafından unutulmuştu. 1979 yılında, İngiliz oyun yazarı Peter Shaffer’in <em>Amadeus</em> adlı yapıtı, yeni kuşaklar için, eski dedikoduların gündeme gelmesini sağladı. Shaffer, oyununda, Salieri ve Mozart arasındaki kıskançlığı işliyor, yeteneksiz bestecinin, Tanrı’nın kendisinden esirgediği ölümsüzlüğü yakalamak için yöntem olarak, dâhi meslektaşına kötülük yapmayı seçmesini anlatıyordu. 1984 yılında yönetmen Miloš Forman’ın oyundan yola çıkarak çektiği filmin kazandığı büyük başarı, Mozart ve Salieri çekişmesini müzik çevreleri dışına taşıdı. <em>Amadeus</em> filmi, beyazperdede gördüğü her şeyi tarihî bir gerçek olarak algılamaya alışmış günümüz insanı için adeta bir dönüm noktası oldu. Film, tarihî gerçeklerin daha ayrıntılı araştırılmasına yeni bir ivme kazandırmakla birlikte, milyonlarca insanın zihninde oluşan önyargıların da, ne yazık ki kalıcı olmasına neden oldu.</p>

    <p>XXI. yüzyılı yaşayan kişiler olarak, müzik tarihindeki olayları, elden geldiğince döneminin şartları içinde değerlendirmeye çalışmak gerek. Bu açıdan bakıldığında Mozart ve Salieri arasında yaşanmış kıskançlık ve çekişmeleri, hemen her çağda sanatçılar arasında sıkça görülen gündelik olaylar şeklinde değerlendirmek en doğrusu. Mozart, büyük olasılıkla, Salieri’nin opera çevrelerinde ve İmparator nezdinde sözünün fazlaca dinleniyor olmasından şikâyetçiydi. Kendi yeteneğine her zaman çok güvenen, bunu açıkça dile getirmekten hiç çekinmeyen besteci, ayrıca İtalyan meslektaşları arasındaki dayanışmaya da tahammül edemiyor olabilirdi. Salieri açısından bakıldığında, Salzburg’dan gelip Viyana müzik çevrelerini kendine hayran bırakan bu genç rakip dikkatle izlenmeli, fazla ileriye gitmesi engellenmeliydi. Opera yöneticileriyle olan yakınlığını kullanarak, Mozart’ın yapıtları sahneleneceği zaman bazı konularda zorluk çıkarması son derece alışıldık bir davranıştı. Bu küçük çekişmelerden doğan çatışmanın cinayete dönüşmesi düşünülemezdi. Öyle olsa, günümüzde opera evlerinin hemen her gün benzer cinayetlere sahne olması gerekirdi.</p>

    <p>KV 588, <em>Cosi fan tutte</em>’nin ilk orkestra provası, temsilden kısa bir süre önce, 21 Ocak 1790 tarihinde gerçekleşti. Mozart, Haydn ve Puchberg’i bu çalışmaya da davet etmiş, onlara ne denli önem verdiğini bir kez daha göstermek istemişti. Yapıtın ilk seslendirilmesi 26 Ocak gecesi Saray Tiyatrosu’nda yapıldı. Mozart ertesi gün 35 yaşına basacaktı. Önünde iki yıldan az bir yaşam kalmıştı.</p>
  </div>

  <div class="footnotes html5_section epub-type_footnotes">
    <div class="si-footnote html5_aside epub-type_footnote" id="f364">
      <a class="si-backref" href="#ref_f364">364</a><span class="si-footnote-text">. Mozart Briefe und Aufzeichnungen, cilt III, s. 393.</span>
    </div>

    <div class="si-footnote html5_aside epub-type_footnote" id="f365">
      <a class="si-backref" href="#ref_f365">365</a><span class="si-footnote-text">. Beaumarchais, Figaro’nun Düğünü, çeviren Reşat Nuri Darago, s. 282, MEB Yayınları, Ankara 1942. (Çevirinin bazı bölümleri günümüz Türkçesine aktarılmıştır.)</span>
    </div>

    <div class="si-footnote html5_aside epub-type_footnote" id="f366">
      <a class="si-backref" href="#ref_f366">366</a><span class="si-footnote-text">. Heinrich Eduard Jacob, Mozart / Der Genius der Musik, s. 396.</span>
    </div>

    <div class="si-footnote html5_aside epub-type_footnote" id="f367">
      <a class="si-backref" href="#ref_f367">367</a><span class="si-footnote-text">. Günümüzde Veneto.</span>
    </div>

    <div class="si-footnote html5_aside epub-type_footnote" id="f368">
      <a class="si-backref" href="#ref_f368">368</a><span class="si-footnote-text">. (Lat.) Kalbimin yarısı ve bir parçası.</span>
    </div>

    <div class="si-footnote html5_aside epub-type_footnote" id="f369">
      <a class="si-backref" href="#ref_f369">369</a><span class="si-footnote-text">. Aydın Büke, İki Dahi Üç Opera, s. 22.</span>
    </div>

    <div class="si-footnote html5_aside epub-type_footnote" id="f370">
      <a class="si-backref" href="#ref_f370">370</a><span class="si-footnote-text">. agy. s. 24.</span>
    </div>

    <div class="si-footnote html5_aside epub-type_footnote" id="f371">
      <a class="si-backref" href="#ref_f371">371</a><span class="si-footnote-text">. O yıllarda Viyana’da yaşayan İspanyol besteci Vicent Martin i Soler’in adı, Da Ponte’nin anılarında İtalyancalaştırılarak, “Martini” şeklinde yer alıyor.</span>
    </div>

    <div class="si-footnote html5_aside epub-type_footnote" id="f372">
      <a class="si-backref" href="#ref_f372">372</a><span class="si-footnote-text">. Da Ponte büyük olasılıkla, Baron von Wetzlar’ın 1810’da öldüğünden habersizdi.</span>
    </div>

    <div class="si-footnote html5_aside epub-type_footnote" id="f373">
      <a class="si-backref" href="#ref_f373">373</a><span class="si-footnote-text">. Aydın Büke, İki Dahi Üç Opera, s. 28.</span>
    </div>

    <div class="si-footnote html5_aside epub-type_footnote" id="f374">
      <a class="si-backref" href="#ref_f374">374</a><span class="si-footnote-text">. 7 Mayıs 1783 tarihli mektubun içeriği için, bkz. s. 212, 213.</span>
    </div>

    <div class="si-footnote html5_aside epub-type_footnote" id="f375">
      <a class="si-backref" href="#ref_f375">375</a><span class="si-footnote-text">. Mozart Briefe und Aufzeichnungen, cilt III, s. 443, 444.</span>
    </div>

    <div class="si-footnote html5_aside epub-type_footnote" id="f376">
      <a class="si-backref" href="#ref_f376">376</a><span class="si-footnote-text">. Michael O’Kelly’nin anıları 1826 yılında Reminiscences adıyla yayımlanmıştır.</span>
    </div>

    <div class="si-footnote html5_aside epub-type_footnote" id="f377">
      <a class="si-backref" href="#ref_f377">377</a><span class="si-footnote-text">. Salieri o tarihte henüz “saray bestecisi” değil, operanın şefiydi.</span>
    </div>

    <div class="si-footnote html5_aside epub-type_footnote" id="f378">
      <a class="si-backref" href="#ref_f378">378</a><span class="si-footnote-text">. Dorothea Leonhart, Mozart / Liebe und Geld, s. 187, 188.</span>
    </div>

    <div class="si-footnote html5_aside epub-type_footnote" id="f379">
      <a class="si-backref" href="#ref_f379">379</a><span class="si-footnote-text">. (İt.) Cherubino, zafere, askerî şerefe!</span>
    </div>

    <div class="si-footnote html5_aside epub-type_footnote" id="f380">
      <a class="si-backref" href="#ref_f380">380</a><span class="si-footnote-text">. Aydın Büke, İki Dahi Üç Opera, s. 64.</span>
    </div>

    <div class="si-footnote html5_aside epub-type_footnote" id="f381">
      <a class="si-backref" href="#ref_f381">381</a><span class="si-footnote-text">. Lorenzo Da Ponte, Mein abenteuerliches Leben, Die Erinnerungen des Mozarts-Librettisten, Almanca çeviri: Eduard Burckhardt, s. 122-124, Diogenes Verlag, 1991.</span>
    </div>

    <div class="si-footnote html5_aside epub-type_footnote" id="f382">
      <a class="si-backref" href="#ref_f382">382</a><span class="si-footnote-text">. Volkmar Braunbehrens, Mozart in Wien, s. 301.</span>
    </div>

    <div class="si-footnote html5_aside epub-type_footnote" id="f383">
      <a class="si-backref" href="#ref_f383">383</a><span class="si-footnote-text">. Maria Publig, Mozart / ‘Dehanın Gölgesinde’, s. 286, 287.</span>
    </div>

    <div class="si-footnote html5_aside epub-type_footnote" id="f384">
      <a class="si-backref" href="#ref_f384">384</a><span class="si-footnote-text">. Asıl adı Ann Selina Storace olan sanatçı, meslek yaşamında ismini İtalyanların söylediği “Anna” şekliyle kullanmış, Viyana’da genellikle Nancy Storace olarak tanınmıştı.</span>
    </div>

    <div class="si-footnote html5_aside epub-type_footnote" id="f385">
      <a class="si-backref" href="#ref_f385">385</a><span class="si-footnote-text">. Rauzzini, Mozart’ın ilk seslendirilmesi 26 Aralık 1772 günü Milano’da gerçekleştirilen Lucio Silla operasında “Cecilio” rolünü canlandırmıştı.</span>
    </div>

    <div class="si-footnote html5_aside epub-type_footnote" id="f386">
      <a class="si-backref" href="#ref_f386">386</a><span class="si-footnote-text">. (it.) Seni Unutmam... Korkma Sevgilim.</span>
    </div>

    <div class="si-footnote html5_aside epub-type_footnote" id="f387">
      <a class="si-backref" href="#ref_f387">387</a><span class="si-footnote-text">. Volkmar Braunbehrens, Mozart in Wien, s. 302.</span>
    </div>

    <div class="si-footnote html5_aside epub-type_footnote" id="f388">
      <a class="si-backref" href="#ref_f388">388</a><span class="si-footnote-text">. Mozart Briefe und Aufzeichnungen, cilt III, s. 608, 609.</span>
    </div>

    <div class="si-footnote html5_aside epub-type_footnote" id="f389">
      <a class="si-backref" href="#ref_f389">389</a><span class="si-footnote-text">. Katalan asıllı bestecinin adı günümüzde, “Vicent Martin i Soler” olarak yazılıyor. Yaşadığı dönemde İtalya ve Viyana’da, “Martini Soler” olarak anılan sanatçının adı, İspanyolca metinlerde, “Vicente Martin y Soler” olarak yazılmaktadır.</span>
    </div>

    <div class="si-footnote html5_aside epub-type_footnote" id="f390">
      <a class="si-backref" href="#ref_f390">390</a><span class="si-footnote-text">. Mozart Briefe und Aufzeichnungen, cilt IV, s. 11.</span>
    </div>

    <div class="si-footnote html5_aside epub-type_footnote" id="f391">
      <a class="si-backref" href="#ref_f391">391</a><span class="si-footnote-text">. Aydın Büke, İki Dahi Üç Opera, s. 129.</span>
    </div>

    <div class="si-footnote html5_aside epub-type_footnote" id="f392">
      <a class="si-backref" href="#ref_f392">392</a><span class="si-footnote-text">. (İt.) Bundan böyle gezinmek yok küçük kelebeğim.</span>
    </div>

    <div class="si-footnote html5_aside epub-type_footnote" id="f393">
      <a class="si-backref" href="#ref_f393">393</a><span class="si-footnote-text">. Salieri’nin Paris’te Fransızca olarak sahnelenen Tarare operası, Viyana’da İtalyanca Axur, re d’Ormus (Ormus Kralı Axur) adıyla oynanmıştır.</span>
    </div>

    <div class="si-footnote html5_aside epub-type_footnote" id="f394">
      <a class="si-backref" href="#ref_f394">394</a><span class="si-footnote-text">. Yapıtın İtalyanca orijinal adı L’arbore di Diana.</span>
    </div>

    <div class="si-footnote html5_aside epub-type_footnote" id="f395">
      <a class="si-backref" href="#ref_f395">395</a><span class="si-footnote-text">. Lorenzo Da Ponte, Mein abenteurliches Leben, s. 134, 135.</span>
    </div>

    <div class="si-footnote html5_aside epub-type_footnote" id="f396">
      <a class="si-backref" href="#ref_f396">396</a><span class="si-footnote-text">. Mozart Briefe und Aufzeichnungen, cilt IV, s. 28.</span>
    </div>

    <div class="si-footnote html5_aside epub-type_footnote" id="f397">
      <a class="si-backref" href="#ref_f397">397</a><span class="si-footnote-text">. Obuacı Friedrich Ramm önce Mannheim’da, ardından Münih Operası’nda görevliydi.</span>
    </div>

    <div class="si-footnote html5_aside epub-type_footnote" id="f398">
      <a class="si-backref" href="#ref_f398">398</a><span class="si-footnote-text">. Burada sözü edilen “Fischer” soyadlı iki sanatçıdan ilki, Saraydan Kız Kaçırma’nın ilk seslendirilmesinde “Osmin”i canlandıran bas Johann Ignaz Ludwig Fischer idi.<br />
      Johann Christian Fischer ise yaşadığı dönemde obuacı ve besteci olarak adını duyurmuş, Mozart ailesinin yaptığı uzun Avrupa gezisi sırasında onlarla Hollanda’da karşılaşmıştı.</span>
    </div>

    <div class="si-footnote html5_aside epub-type_footnote" id="f399">
      <a class="si-backref" href="#ref_f399">399</a><span class="si-footnote-text">. Obuacı Jozef Fiala ve öğrencisi André, o yıllarda bir süre Mozart’ın evinde kalmıştı.</span>
    </div>

    <div class="si-footnote html5_aside epub-type_footnote" id="f400">
      <a class="si-backref" href="#ref_f400">400</a><span class="si-footnote-text">. (İt.) Bir arada. Konçertolarda solistten önce orkestranın çaldığı bölümü anlatmak için kullanılan bir terim.</span>
    </div>

    <div class="si-footnote html5_aside epub-type_footnote" id="f401">
      <a class="si-backref" href="#ref_f401">401</a><span class="si-footnote-text">. Kont August Clemens Hatzfeld. Mozart, arkadaşının kendi yaşında olduğunu yazmasına karşın aslında Hatzfeld, besteciden iki yaş büyüktü.</span>
    </div>

    <div class="si-footnote html5_aside epub-type_footnote" id="f402">
      <a class="si-backref" href="#ref_f402">402</a><span class="si-footnote-text">. Mozart Briefe und Aufzeichnungen, cilt IV, s. 40-42.</span>
    </div>

    <div class="si-footnote html5_aside epub-type_footnote" id="f403">
      <a class="si-backref" href="#ref_f403">403</a><span class="si-footnote-text">. agy. s. 48.</span>
    </div>

    <div class="si-footnote html5_aside epub-type_footnote" id="f404">
      <a class="si-backref" href="#ref_f404">404</a><span class="si-footnote-text">. agy. s. 51.</span>
    </div>

    <div class="si-footnote html5_aside epub-type_footnote" id="f405">
      <a class="si-backref" href="#ref_f405">405</a><span class="si-footnote-text">. Dirk Böttger, Wolfgang Amadeus Mozart, s. 144.</span>
    </div>

    <div class="si-footnote html5_aside epub-type_footnote" id="f406">
      <a class="si-backref" href="#ref_f406">406</a><span class="si-footnote-text">. Kurt Pahlen, Das Mozart Buch, s. 390. çev. Alp Altıner.</span>
    </div>

    <div class="si-footnote html5_aside epub-type_footnote" id="f407">
      <a class="si-backref" href="#ref_f407">407</a><span class="si-footnote-text">. G.N. von Nissen, Biographie W.A. Mozarts, s. 651.</span>
    </div>

    <div class="si-footnote html5_aside epub-type_footnote" id="f408">
      <a class="si-backref" href="#ref_f408">408</a><span class="si-footnote-text">. Giuseppe Antonio Bridi, Viyanalı bir banker.</span>
    </div>

    <div class="si-footnote html5_aside epub-type_footnote" id="f409">
      <a class="si-backref" href="#ref_f409">409</a><span class="si-footnote-text">. Mozart Briefe und Aufzeichnungen, cilt IV, s. 58.</span>
    </div>

    <div class="si-footnote html5_aside epub-type_footnote" id="f410">
      <a class="si-backref" href="#ref_f410">410</a><span class="si-footnote-text">. Maria Publig, Mozart / ‘Dehanın Gölgesinde’, s. 263.</span>
    </div>

    <div class="si-footnote html5_aside epub-type_footnote" id="f411">
      <a class="si-backref" href="#ref_f411">411</a><span class="si-footnote-text">. (İt.) Benim Güzel Alevim... Burada Kal, Sevgilim...</span>
    </div>

    <div class="si-footnote html5_aside epub-type_footnote" id="f412">
      <a class="si-backref" href="#ref_f412">412</a><span class="si-footnote-text">. Don Juan karakterinin ortaya çıkışından, günümüze dek hangi sanatçıları etkilediğinin ayrıntılı bir dökümü için bkz. Aydın Büke, İki Dahi Üç Opera (s. 135-142).</span>
    </div>

    <div class="si-footnote html5_aside epub-type_footnote" id="f413">
      <a class="si-backref" href="#ref_f413">413</a><span class="si-footnote-text">. Volkmar Braunbehrens, Mozart in Wien, s. 323.</span>
    </div>

    <div class="si-footnote html5_aside epub-type_footnote" id="f414">
      <a class="si-backref" href="#ref_f414">414</a><span class="si-footnote-text">. Aydın Büke, İki Dahi Üç Opera, s. 210.</span>
    </div>

    <div class="si-footnote html5_aside epub-type_footnote" id="f415">
      <a class="si-backref" href="#ref_f415">415</a><span class="si-footnote-text">. Mozart bu tarihlerde düzenlemeyi planladığı abonman konserleri için önceden bilet satıp bunun geliriyle maddi durumunu iyileştirebilmeyi umuyordu.</span>
    </div>

    <div class="si-footnote html5_aside epub-type_footnote" id="f416">
      <a class="si-backref" href="#ref_f416">416</a><span class="si-footnote-text">. Michael Puchberg, mektubun altına eklediği bir notta 100 gulden gönderildiğini yazmıştı.</span>
    </div>

    <div class="si-footnote html5_aside epub-type_footnote" id="f417">
      <a class="si-backref" href="#ref_f417">417</a><span class="si-footnote-text">. Burada bahsedilen, mektubun sonunda adresi verilen ve önceki konutlara göre kent dışında bulunan Währingergasse’deki (günümüzde XVIII. Viyana’da) yeni ev.</span>
    </div>

    <div class="si-footnote html5_aside epub-type_footnote" id="f418">
      <a class="si-backref" href="#ref_f418">418</a><span class="si-footnote-text">. Doğru yazım, “Währingergasse.”</span>
    </div>

    <div class="si-footnote html5_aside epub-type_footnote" id="f419">
      <a class="si-backref" href="#ref_f419">419</a><span class="si-footnote-text">. Büyük olasılıkla, KV 542, Mi Majör Piyanolu Üçlü.</span>
    </div>

    <div class="si-footnote html5_aside epub-type_footnote" id="f420">
      <a class="si-backref" href="#ref_f420">420</a><span class="si-footnote-text">. Mozart, Briefe und Aufzeichnungen, cilt IV, s. 65-67, çeviri, Yeşim Tükel Kılıç.<br />
      Michael Puchberg, mektubun altına eklediği bir notta, 200 gulden gönderildiğini yazmıştı.</span>
    </div>

    <div class="si-footnote html5_aside epub-type_footnote" id="f421">
      <a class="si-backref" href="#ref_f421">421</a><span class="si-footnote-text">. Obuacı Freidrich Ramm.</span>
    </div>

    <div class="si-footnote html5_aside epub-type_footnote" id="f422">
      <a class="si-backref" href="#ref_f422">422</a><span class="si-footnote-text">. Mozart, Briefe und Aufzeichnungen, cilt IV, s. 79, 80.</span>
    </div>

    <div class="si-footnote html5_aside epub-type_footnote" id="f423">
      <a class="si-backref" href="#ref_f423">423</a><span class="si-footnote-text">. Mozart’ın mektuplarında, özellikle karısına yazarken kullandığı bir çeşit şifreli sözcük. Ne anlama geldiği bilinmemektedir.</span>
    </div>

    <div class="si-footnote html5_aside epub-type_footnote" id="f424">
      <a class="si-backref" href="#ref_f424">424</a><span class="si-footnote-text">. Maria Publig, Mozart / ‘Dehanın Gölgesinde’, s. 313.</span>
    </div>

    <div class="si-footnote html5_aside epub-type_footnote" id="f425">
      <a class="si-backref" href="#ref_f425">425</a><span class="si-footnote-text">. Johann Georg Albrechtsberger. Mozart’ın Viyana’da yakın dostu olan sanatçı St. Stephan Kilisesi orgcusu Leopold Hofmann’ın yardımcısıydı.</span>
    </div>

    <div class="si-footnote html5_aside epub-type_footnote" id="f426">
      <a class="si-backref" href="#ref_f426">426</a><span class="si-footnote-text">. Mozart, Briefe und Aufzeichnungen, cilt IV, s. 83.</span>
    </div>

    <div class="si-footnote html5_aside epub-type_footnote" id="f427">
      <a class="si-backref" href="#ref_f427">427</a><span class="si-footnote-text">. Dresden’de bestecinin yanında kaldığı Johann Gottlieb Naumann ve ailesi.</span>
    </div>

    <div class="si-footnote html5_aside epub-type_footnote" id="f428">
      <a class="si-backref" href="#ref_f428">428</a><span class="si-footnote-text">. Sayıların birbirini izlememesi, altıncı maddenin beşinci maddeden önce gelmesi, Mozart’ın dikkatsizliğinin ya da şakacılığının bir sonucu olsa gerek.</span>
    </div>

    <div class="si-footnote html5_aside epub-type_footnote" id="f429">
      <a class="si-backref" href="#ref_f429">429</a><span class="si-footnote-text">. Aloisia ve Joseph Lange’den bahsediliyor. Söz konusu portre, Joseph Lange’nin yapmaya başladığı Mozart’ı piyano başında göstermesi planlanan ancak tamamlanmadan kalan resim.</span>
    </div>

    <div class="si-footnote html5_aside epub-type_footnote" id="f430">
      <a class="si-backref" href="#ref_f430">430</a><span class="si-footnote-text">. Mozart, Briefe und Aufzeichnungen, cilt IV, s. 83, 84.</span>
    </div>

    <div class="si-footnote html5_aside epub-type_footnote" id="f431">
      <a class="si-backref" href="#ref_f431">431</a><span class="si-footnote-text">. G.N. von Nissen, Biographie W.A. Mozarts, s. 533-535.</span>
    </div>

    <div class="si-footnote html5_aside epub-type_footnote" id="f432">
      <a class="si-backref" href="#ref_f432">432</a><span class="si-footnote-text">. agy. s. 535-537.</span>
    </div>

    <div class="si-footnote html5_aside epub-type_footnote" id="f433">
      <a class="si-backref" href="#ref_f433">433</a><span class="si-footnote-text">. Prusya Kralı ve kızı için bestelediği yapıtlar.</span>
    </div>

    <div class="si-footnote html5_aside epub-type_footnote" id="f434">
      <a class="si-backref" href="#ref_f434">434</a><span class="si-footnote-text">. Koželuh Leopold.</span>
    </div>

    <div class="si-footnote html5_aside epub-type_footnote" id="f435">
      <a class="si-backref" href="#ref_f435">435</a><span class="si-footnote-text">. Mozart, Briefe und Aufzeichnungen, cilt IV, s. 92, 93, çeviri, Yeşim Tükel Kılıç.</span>
    </div>

    <div class="si-footnote html5_aside epub-type_footnote" id="f436">
      <a class="si-backref" href="#ref_f436">436</a><span class="si-footnote-text">. (İt.) Tanrı!</span>
    </div>

    <div class="si-footnote html5_aside epub-type_footnote" id="f437">
      <a class="si-backref" href="#ref_f437">437</a><span class="si-footnote-text">. (Alm.) Tanrı!</span>
    </div>

    <div class="si-footnote html5_aside epub-type_footnote" id="f438">
      <a class="si-backref" href="#ref_f438">438</a><span class="si-footnote-text">. (İt.) Neşeli Bir Hareket.</span>
    </div>

    <div class="si-footnote html5_aside epub-type_footnote" id="f439">
      <a class="si-backref" href="#ref_f439">439</a><span class="si-footnote-text">. (İt.) Seni Sevenin Arzusuna.</span>
    </div>

    <div class="si-footnote html5_aside epub-type_footnote" id="f440">
      <a class="si-backref" href="#ref_f440">440</a><span class="si-footnote-text">. Aydın Büke, İki Dahi Üç Opera, s. 228.</span>
    </div>

    <div class="si-footnote html5_aside epub-type_footnote" id="f441">
      <a class="si-backref" href="#ref_f441">441</a><span class="si-footnote-text">. (Lat.) Nomen nesci. “Adı bilinmeyen” ya da, “adından bahsedilmek istenmeyen” anlamında kullanılan bir kısaltma. Mektubun içeriğinden, burada birden fazla kişinin söz konusu olabileceği varsayılıyor.</span>
    </div>

    <div class="si-footnote html5_aside epub-type_footnote" id="f442">
      <a class="si-backref" href="#ref_f442">442</a><span class="si-footnote-text">. Maria Publig, Mozart / ‘Dehanın Gölgesinde’, s. 176, 177.</span>
    </div>

    <div class="si-footnote html5_aside epub-type_footnote" id="f443">
      <a class="si-backref" href="#ref_f443">443</a><span class="si-footnote-text">. Aydın Büke, İki Dahi Üç Opera, s. 232.</span>
    </div>

    <div class="si-footnote html5_aside epub-type_footnote" id="f444">
      <a class="si-backref" href="#ref_f444">444</a><span class="si-footnote-text">. Volkmar Braunbehrens, Salieri, s. 16, Piper Verlag, 1989.</span>
    </div>
  </div>
</body>
</html>
