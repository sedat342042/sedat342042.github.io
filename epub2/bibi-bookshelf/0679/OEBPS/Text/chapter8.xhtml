<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mozart</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter" id="chapter8">
  <div class="container html5_section">
    <h1>1781-1782</h1>

    <h2>Salzburg’dan kopuş - Saraydan Kız Kaçırma -<br />
    Constanze</h2>

    <p>Mozart’ın 16 Mart 1781 tarihinde ulaştığı Viyana, yaklaşık iki yüz bin nüfuslu bir kentti. 1683’teki Osmanlı kuşatmasının ardından başlayan imar hareketi, XVIII. yüzyılda büyük hız kazanmış, kentte soylulara ait irili ufaklı üç yüz kadar şato inşa edilmişti. Bazıları küçük birer sarayı andıran bu şatolar, Viyana müzik yaşamının itici gücü olmayı sürdürüyor, soyluların pek çoğu özel orkestra kuruyor ya da en azından küçük oda müziği grupları oluşturuyordu. Uzun süredir annesi Maria Theresia’yla birlikte yönetimde söz sahibi olmakla birlikte İmparator II. Joseph, on yıl sürecek hükümdarlığına yeni başlamıştı. Bu süre, başta Viyana olmak üzere imparatorluk topraklarında önemli değişikliklere sahne olacak, tarih onu “aydın despot” bir hükümdar olarak anacaktı. Bunun nedeni, özellikle düşük gelirli kesimlerin daha iyi yaşam sürebilmesi için hayata geçirmeye çalıştığı yeniliklere, kimi zaman yeteri kadar iyi anlatamadığı için, her zaman istediği desteği bulamamasıydı. Bazen de, eski alışkanlıklar toplumda öylesine kök salmış oluyordu ki, yerine konulan daha iyi bir uygulama, yüzyıllardır süren alışkanlıkları kolayca değiştiremiyordu. Katolik Kilisesi’nin gücünü kırmak için, toplum yararına faaliyette bulunmayan manastırları kapatma kararı, bu tip uygulamalardandı. Devletin merkezî gücü karşısında, ayrı bir örgütlenme içine giren Kilise’yi denetimi altına almak istemesi, II. Joseph’in en çok muhalefetle karşılaştığı uygulamalarının başında geliyordu. Bunun yanında 1781’de yayınladığı “Hoşgörü Fermanı”, farklı dinlere mensup kişilere kanun karşısında Katoliklerle aynı hakları sağlıyordu. Bu uygulama, eğitim, sağlık ve hukuk alanında yapılan diğer reformlarla birlikte, İmparator’un Aydınlanma düşüncesine olan yakınlılığının da bir göstergesi gibiydi.</p>

    <p>Mozart, Viyana’ya gelirken onu en çok heyecanlandıran II. Joseph’in yaşama geçirmeye çalıştığı ulusal tiyatro fikriydi. Salzburg’da bestelemeye başlayıp tamamlamadığı yapıtını (<em>Zaide</em>) beraberinde getirmiş, uygun bir zamanda bu konuda girişimlerde bulunmayı aklına koymuştu. Gerçekten de İmparator, henüz tek başına tahta geçmeden, 1776’da çıkardığı bir genelgeyle Almanca oyunların temsil edildiği ulusal tiyatroyu yaşama geçirmeye karar verdi. İki yıl sonra, 1778’de de bu uygulamayı genişleterek Almanca müzikli oyunların (<em>singspiel</em>) sahnelenmesini istedi. Bu kararını daha etkili bir hale getirmek için de, saray tarafından desteklenen Burgtheather’da İtalyanca operaların temsil edilmesini yasakladı. Oysa 1625’ten beri opera temsillerine ev sahipliği yapan Viyana’da ağırlık her zaman için İtalyan operalarında olmuş, 1754’te kentte çalışmaya başlayan Gluck bile yeni bir anlayışın egemen olduğu “Reform Operaları”nı İtalyanca bestelemişti.</p>

    <p>II. Joseph’in yapmak istediği, uzun dönemde Almanca operalar bestelenmesine olanak sağlamaktı; ancak ilk hamle olarak müzikli oyunlarla başlamak gerekiyordu. Halkın anladığı dilde, daha kolay dinlenebilir ezgilerden oluşan yapıtlar bestelenmeliydi. Bu uygulamaların sonucu olarak sahnelenen ilk eser, Avusturyalı besteci Ignaz Umlauff’un <em>Die Bergknappen</em> (Madenciler) adlı yapıtıydı. 24 Ocak 1778 tarihinde sahnelemiş, kazandığı büyük başarıyla <em>singspiel</em>’in Avusturya’da yaygınlaşmasına önayak olmuştu. Bu alanda aynı tarihlerde Almanya’da eser veren bestecilerin başında Johann Adam Hiller, Christian Gottlob Neefe ve Georg Benda geliyordu.</p>

    <p>Mozart bu gelişmelerin ışığında umutla geldiği Viyana’da, emrinde çalıştığı Salzburg Başpiskoposu’nun adamlarının konakladığı yere ulaştı. Babasına gönderdiği ilk mektupta, kendisine ayrılan odanın iyi olduğunu bildiriyor ancak uşaklarla birlikte yemek yediğinden şikâyet ediyordu. Aslında bu, Salzburg’da sık karşılaştığı bir durumdu ve o dönemin alışkanlıkları göz önünde bulundurulduğunda son derece olağandı. Henüz sanatçı kavramı XIX. yüzyıldaki boyutlarıyla algılanmıyor, müzisyenlerin pek çoğu soylular için, emirlerinde çalışan uşaklarla aynı kategoriye sokuluyordu. O günlerin gazetelerinde sık sık, “Viyola çalabilen aşçı” ya da, “Flüt çalan uşak aranıyor”<a class="si-noteref epub-type_noteref" href="#f273" id="ref_f273">273</a> gibi ilanlara rastlanması, bu algılamanın en somut örneğiydi.</p>

    <p>Mozart, Viyana’ya geldikten sonra hayalini kurduğu müzik ortamıyla bir türlü tanışamamanın sıkıntısını çekiyordu. Gerçi Kontes Thun’la yemek yemiş ve onun sanata düşkünlüğünden çok etkilenmişti; ama Başpiskopos, emrinde çalışan müzisyenlerin kendi düzenlediği konserler dışında çalmalarını istemiyor, bu konuda çok katı davranıyordu. Mozart babasına, katılamadığı toplantılardan birine İmparator’un gelmiş olduğunu büyük bir üzüntüyle aktarıyordu. Oysa genç bestecinin en büyük dileği II. Joseph’in huzurunda çalıp, “harika çocuk”luk günlerindeki karşılaşmalarını anımsatıp yeni siparişler alabilmekti. Ancak Başpiskopos’un Mozart’a ayrıcalıklı davranmaya hiç niyeti yoktu. Kentte, eski müzisyenlerin bakıma muhtaç yakınları yararına düzenlenen bir konsere katılmasına bile, araya giren soyluların uzun yalvarmaları sonucu razı olmuş; 3 Nisan 1781’de gerçekleşen bu dinleti, Mozart’ı Viyanalılara tanıtmıştı.</p>

    <p>Mozart, babasına yazdığı mektuplarda, giderek artan bir dozda, Başpiskopos’un emrinde çalışmanın ne denli dayanılmaz olduğunu işlemeye başlamıştı. Aynı şekilde bu kentte kalmasının önünde açacağı yeni olanakları ve kazancının artacağını vurgulamaktan da geri kalmıyordu. 4 Nisan tarihinde gönderdiği mektuptaki şu ifadeler, babasını rahatlamak için kaleme alınmış gibiydi: “Şundan emin olmanızı istiyorum: Eğer buradaki durumum yeterince iyi olmazsa ve bir gelecek göremezsem kesinlikle kalmam. (...) Eğer kalmaya devam edersem en kısa sürede size para gönderebilecek duruma geleceğime söz veriyorum. Olaylar düşündüğümün tersine gelişirse size söz veriyorum geri döneceğim. (...) Sizi temin ederim ki, burası benim işim için dünyadaki en iyi yer. Herkes size aynı şeyi söyleyecektir. Burada olmaktan mutluyum ve elimden gelenin en iyisini yaparak olabildiğince çok para kazanmaya çalışıyorum, insanın sağlıklı olmaktan sonra en çok sahip olmayı isteyeceği şey. Geçmişte yaptığım çılgınlıkları fazla düşünmeyin, onlardan fazlasıyla pişman oldum. İnsan yanlışlarından çok şey öğreniyor; şimdi çok başka düşüncelerim var.”<a class="si-noteref epub-type_noteref" href="#f274" id="ref_f274">274</a> Ayrıca sarayda o anda görevli olan müzisyenler arasında gelecekte yapılacak yeni bir görevlendirmede kendi adının da gündeme gelebileceğini düşünüyor; bunu, babasına 11 Nisan 1781 tarihli mektupta şöyle ifade ediyordu: “Bono öldüğü zaman Salieri orkestra <span class="epub-type_pagebreak" id="page182" title="182"></span>şefi olacak, onun yerine de Starzer<a class="si-noteref epub-type_noteref" href="#f275" id="ref_f275">275</a> geçecek. Starzer’in görevine kimin geleceği bilinmez.”<a class="si-noteref epub-type_noteref" href="#f276" id="ref_f276">276</a></p>

    <p>Bu tarihlerde Mozart’ın aklını kurcalayan en önemli şey, babasının konumuna zarar vermeden Salzburg’dan kurtulmanın yolunu bulmaktı. Leopold Mozart’ın da Başpiskopos’un yanında çalışıyor olması ve artık meslek yaşamının son dönemlerinde bulunması, oğlunu daha dikkatli, olabildiğince diplomatik davranmaya zorlamaktaydı. Ancak bu tip davranışlar, Mozart’ın yapısına hiç uymadığı için olaylar bir anda kontrolden çıkmıştı. 9 Mayıs tarihli mektubuna Mozart, çok kızgın olduğunu belirterek başlamış, babasının da kendisine hak vereceğinden emin olduğunu eklemeyi unutmamıştı. Sonrasında anlatacağı karmaşık olaylara karşın mektubun başındaki şu ifade özellikle dikkat çekiciydi: “Artık Salzburg’daki görevimde mutsuz olmayacağım, bugün yaşantımın en keyifli günü.”<a class="si-noteref epub-type_noteref" href="#f277" id="ref_f277">277</a> Mozart bu şekilde, sanki bir anlamda babasından gelecek olumsuz tepkileri en başından engellemeye çalışıyor, yaşadıklarının onda hiçbir üzüntü bırakmadığını vurguluyordu. Olayların ayrıntısına geçmeden, bir hafta kadar önce Viyana’ya geldiğinden beri kalmakta olduğu evden çıkartıldığını, sokakta kalmaktan, sevgili Bayan Weber’in yardımı sayesinde kurtulduğunu yazmıştı. Tıpkı Mannheim’da olduğu gibi bu kez de, Weber ailesinin adı, sanki rastlantıyla araya karışmış gibiydi. Yine yıllar öncesindeki gibi ailenin büyük yardımını gördüğünü, onların evine kiracı olarak taşınarak sokakta kalmaktan kurtulduğunu yazıp satır arasında, insanın tek başına zorluklarla başa çıkamayacağını eklemeyi de unutmamıştı.</p>

    <p>Olayın ayrıntılarına gelince: Uzunca bir süredir Viyana’da bulunan Başpiskopos, beraberindeki görevlilerin yavaş yavaş kenti terk etmesini istemiş ve bunu belirli bir plan dahilinde uygulamaya koymuştu. Mozart, kentte kalışını olabildiğince uzatmak için her defasında bir bahane uydurup yolculuğunu ertelemeye başlamıştı. Mayıs ayı başında Viyana’dan ayrılması kesin olarak bildirildiğinde, bir arkadaşından alacağını henüz tahsil edemediği için yola çıkamayacağını söylemiş, bunun üzerine ipler kopmuştu. Üstelik tartışma Başpiskopos’la yüz yüze gerçekleşmiş, köprüler tümüyle atılmıştı: “Hemen bugün yola çıkmamı, çıkmazsam maaşımın kesilmesi için Salzburg’a yazı yazacağını söyledi; ben ağzımı bile açamadım, sanki ateş püskürüyordu, söylediği şeyleri serinkanlılıkla dinledim, maaşımın 500 <em>gulden</em> olduğunu öne sürerek yüzüme karşı yalan söyledi; benim bir paçavra, bir haylaz, bir züppe olduğumu söyledi –ah, bunların hepsini size yazmak istemiyorum– en sonunda o kadar hiddetlendim ki, ‘Sayın efendim benden hoşnut değil mi?’ diye sordum. ‘Bir de beni tehdit etmeye kalktı o budala, ah o budala! İşte kapı orada,’ diye gösterdi, ‘Senin gibi alçak bir çocuğu artık görmek istemiyorum’; sonunda, ‘Ben de sizi görmek istemiyorum,’ dedim. ‘Öyleyse git!’ dedi ve ben de gittim.”<a class="si-noteref epub-type_noteref" href="#f278" id="ref_f278">278</a></p>

    <p>Mozart, mektubun devamında haklılığını iyice vurgulamak için şu ifadeyi kullanıyordu: “Şerefim her şeyin üzerindedir, sizin için de öyle olduğunu biliyorum.”<a class="si-noteref epub-type_noteref" href="#f279" id="ref_f279">279</a> Ayıca bu tartışmadan dolayı Başpiskopos’un babasına karşı da olumsuz bir tavır takınabileceğini düşünerek Leopold Mozart’ı teselli etmeye çalışmış, istedikleri zaman ablasıyla birlikte Viyana’ya gelebileceklerini, bu kentte üçünün rahatlıkla geçinebileceğini eklemişti. Mektubun sonundaki not, Mozart’ın kendine güvenine rağmen babasının onayına büyük önem verdiğini bir kez daha göstermektedir: “Bana durumdan hoşnut olduğunuzu en kısa zamanda bildirin, şu anda keyfimin tümüyle yerinde olmasını bir tek bu engelliyor. <em>Adieu</em>.”<a class="si-noteref epub-type_noteref" href="#f280" id="ref_f280">280</a></p>

    <p>Bu dönemde Leopold Mozart’ın oğluna yazdığı cevapların tümü kayıp olduğu için ne yazık ki onun tepkilerini birinci elden öğrenme olanağı bulunmuyor; ancak Mozart’ın sonraki yazışmalarda babasını sürekli olarak kendi haklılığına inandırmaya çalışması ve Başpiskopos’un yardımcılarından Kont Arco’yla Haziran ayındaki kavga, olayların genç bestecinin istediği yönde gelişmediğinin kanıtı. Müzik tarihçilerinin, Mozart’ın mektuplarında yazdıklarından öğrendiklerine göre, oğlunun davranışını doğru bulmayan Leopold Mozart, uzun yıllardır tanıdığı Kont Arco’ya, bir çeşit arabulucu olması için ricada bulunmuş, Başpiskopos’la birlikte Viyana’da bulunan Kont da, çocukluğundan beri gelişmesini izlediği genç besteciyle konuşmayı kabul etmişti. Ancak Salzburg’daki göreve geri dönmek söz konusu olduğunda Mozart sinirlerine hâkim olamıyordu. Yine öyle olmuş, Kont Arco’yla konuşması gerçek bir kavgaya dönüşmüş, odadan dışarı yaka paça atılmıştı. Bazı müzik tarihçileri Mozart’ın, babasını durumun ciddiyetine inandırmak için olayları bilinçli olarak abarttığına inanmaktadır. Ancak 13 Haziran 1781 tarihli mektup, Mozart için Salzburg defterinin tümüyle kapandığını göstermektedir: “Benim şikâyetimi dinleyip bana yeni bir randevu ayarlayacağı ya da benimle konuşup olayları akışına bırakacağı yerde Kont Arco, beni dışarı attırıp arkama bir de tekme attı. Bu hareketin Almancası artık Salzburg’un bana göre bir yer olmadığı. Ancak herkesin içinde onun kıçına ben de bir tekme atacağım.”<a class="si-noteref epub-type_noteref" href="#f281" id="ref_f281">281</a> Böylece ipler tümüyle kopmuş; Mozart, yaşamını Viyana’da sürdürmeye başlamıştı. Tüm olayda belki de en ilginç nokta, bestecinin Salzburg’daki görevinden hiçbir zaman resmen kovulmamış olmasıdır.</p>

    <p>Mozart, babasını Başpiskopos’la yaşadığı olaylarda kendi haklılığına inandırmaya çalışırken yazdığı mektuplarda satır aralarında Weber ailesiyle olan ilişkilerine de değiniyordu. Pek çok müzik tarihçisinin en çok ilgisini çeken, genç bestecinin Viyana’dan Salzburg’a gönderdiği 17 Mart 1781 tarihli mektubuna, “<em>Mon trés cher ami!</em>”<a class="si-noteref epub-type_noteref" href="#f282" id="ref_f282">282</a> şeklinde bir hitapla başlamasıdır. Oysa Mozart babasına daima, “<em>Mon trés cher Père!</em>”<a class="si-noteref epub-type_noteref" href="#f283" id="ref_f283">283</a> diye hitap etmiş, bu alışkanlığını neredeyse tüm yaşamı boyunca sürdürmüştür. Fridolin Weber’in Mozart’a söylediği, “<em>Mon trés cher ami!</em>” ifadesinin Viyana’ya gelir gelmez Mozart’ın ağzından kaçması oldukça ilginçtir. Aslında bir yıl kadar önce yaşama veda eden Fridolin Weber’i kente gelir gelmez görmüş olmasına olanak yoktur. Büyük olasılıkla Weber ailesinin Viyana’da olduğunu bildiği için, en kısa sürede onlarla buluşmayı aklına koyan Mozart, eski dostunun Mannheim’da kendisine sık sık hitap ettiği şekilde babasına mektup yazmakta bir sakınca görmemiş ya da kaleminin ucundan dökülen sözcüklerin bu kez farklı olduğunu kavrayamamıştır.</p>

    <p>16 Mayıs tarihli mektupta, babasının Weber ailesiyle ilgili yazdıklarının gerçeği yansıtmadığını bir kez daha vurgulamaya özen gösteriyordu. Leopold Mozart’ın satırları kayıp olduğu için yazılanların içeriği tam olarak bilinmiyorsa da, yaşlı adamın Weber ailesi hakkında hiçbir zaman olumlu düşünceler beslemediği bir gerçek. “Weber’lerle ilgi yazdıklarınızın öyle olmadığı konusunda sizi temin ederim. Bayan Lange<a class="si-noteref epub-type_noteref" href="#f284" id="ref_f284">284</a> ile olan ilişkim sırasında bir aptaldım, evet gerçek bu ama insan sevince elden ne gelir. Onu sevdim ancak bana karşı aynı şeyleri hissetmediğini fark ettim. Kocası kıskanç adamın biri olduğu ve karısını hiçbir yere bırakmadığı için onunla oldukça seyrek karşılaşabilirim, bu da benim şansım. Ancak inanın bana yaşlı Bayan Weber<a class="si-noteref epub-type_noteref" href="#f285" id="ref_f285">285</a> son derece gayretli bir kadın.”<a class="si-noteref epub-type_noteref" href="#f286" id="ref_f286">286</a></p>

    <h2 class="ic-baslik">Viyana için yeni bir opera: Saraydan Kız Kaçırma - Constanze ile Tanışma</h2>

    <p>Mozart’ın Viyana’da kalmak istemesinin en önemli nedeni, kentte temsillerine başlanan Almanca müzikli oyunlardı. İmparatorluk başkentine gelişinin hemen ertesinde, 28 Nisan 1781 tarihli mektubunda bu konudan babasına bahsetmiş, Gottlieb Stephanie’nin bir opera librettosu yazacağını belirtmişti. Tiyatro ile yakından ilgili bu kişiyi, Mozart büyük olasılıkla kente önceki gelişlerinde dost olduğu Doktor Anton Mesmer vasıtasıyla tanımıştı. Tiyatro çevresinin ondan her zaman entrikacı biri olarak bahsediyor olması önceleri Mozart’ı düşündürmüştü. 16 Haziran 1781 tarihinde babasına yazdığı mektupta bu konudan bahsetmiş, söylentilere aldırmayarak Stephanie’yle dostluğunu sürdürmeye karar verdiğini bildirmişti.</p>

    <p>Mozart’a, imparatorluk başkentinde opera bestelemesi konusunda en fazla destek veren isimlerin başında Kontes Thun geliyordu. Gençlik günlerinde Joseph Haydn’dan piyano dersi alan sanat âşığı bu soylu kadın, kente gelen pek çok kişiyi evinde ağırlayarak onları Viyana’nın önemli kişileriyle tanıştırmasıyla da ünlüydü. Mozart’ın henüz Salzburg Başpiskoposu’yla tartışmasının devam ettiği günlerde Kontes, evinde bir müzikli toplantı düzenlemiş, genç besteci için çok önemli olacağını tahmin ettiği bir kişiyi çağırmıştı. Bu kişi, saray tiyatrosu yöneticisi Kont Franz Orsini-Rosenberg’den başkası değildi. Mozart’ı İtalya gezi sırasında tanımış olan Kont ve diğer davetliler o akşam, genç bestecinin kısa bir süre önce Münih’te sahnelenen operası <em>Idomeneo</em>’yu piyanoda dinleme şansına sahip olmuşlardı, üstelik yaratıcısının parmaklarından. Kontes Thun böylece, Viyana’da opera konusunda en yetkili kişinin, Mozart’ın o alanda son yaptıklarını duymasını sağlamış, bu buluşmanın, bestecinin bir süre sonra alacağı yeni sahne eseri siparişinde çok önemli bir etkisi olmuştu.</p>

    <p>Leopold Mozart aynı tarihlerde, oğlunun kendini dinlemeyerek yerleşmeye karar verdiği Viyana’da, müzikal başarıları kadar nasıl bir evde kaldığıyla da ilgilenmeye başlamıştı. Salzburg’a dek ulaşan dedikodular yaşlı adamı rahatsız ediyor, oğlunun bir an önce Weber ailesinin yanından taşınması için elinden geleni yapıyordu. Müzik tarihi yönünden son derece aydınlatıcı olabilecek bu mektuplar kaybolduğu için araştırmacılar, babasının tepkilerinin ne yönde olduğunu Mozart’ın yazdıklarından çıkarmaya çalışmaktadır. Zaten Weber ailesi söz konusu olduğu zaman Leopold Mozart’ın nasıl tepki verdiğine dair yeteri kadar belge bulunmaktadır.</p>

    <p>Mozart, 25 Temmuz’da babasına gönderdiği mektupta, en kısa sürede Weber ailesinin yanından ayrılarak yeni bir eve taşınacağını bildirmiş ancak bunu sırf dedikoduları önlemek için, istemeyerek yapacağını eklemişti: “Size bir kez daha, uzun zamandan beri yeni bir ev aradığımı ve bunu sadece ortada dolaşan söylentiler yüzünden yapacağımı söylemek istiyorum. Hiçbir gerçekliği olmayan dedikodular yüzünden böyle davranmak zorunda kalmam beni üzüyor. İnsanların her gün asılsız laflar yaymaktan neden keyif aldıklarını anlayamıyorum. Onların yanında oturduğum için kızlarıyla evlenecekmişim. Sevgiden bahseden yok, madem evlerinde kalıyorum o halde evlenmeliyim. Bütün yaşantım boyunca evliliği en az düşündüğüm bir dönemdeyim. (...) Kuşkusuz evliliğe karşı değilim ancak şu an benim için çok kötü olurdu. (...) Dedikoducuların benimle evlendirdikleri bu <em>Mademoiselle</em> ile aramın kötü olduğunu ya da hiç konuşmadığımı söylemek istemiyorum ancak âşık değilim. Vaktim elverdiği ölçüde, evde olduğum zamanlar şakalaşıyoruz. Bu da ancak akşamları evde yemek yediğimde olabiliyor, sabahları odamda çalışıyorum, öğleden sonraları da çok ender evde oluyorum. Gerçekler böyle, eğer şakalaştığım her kızla evlenmeye kalksaydım şimdiye dek rahatlıkla iki yüz karım olurdu.”<a class="si-noteref epub-type_noteref" href="#f287" id="ref_f287">287</a></p>

    <p>Yaz aylarında Viyana’daki soyluların pek çoğu kent dışındaki yazlıklarına gittiği için Mozart’ın öğrencilerinin sayısında azalma olmuş, bu maddi yönden besteciyi etkilemişti. Salzburg’dan ayrıl<span class="epub-type_pagebreak" id="page187" title="187"></span>dığından beri babasına belirli aralıklarla para gönderen Mozart, böylece Paris yolculuğu döneminde oluşan borçların ödenmesine katkı yapıyordu. Elinden geldiğince ödemeleri aksatmamaya çalışmasının en önemli nedeni, babasına karşı, para kazanabildiğini ve kimseye muhtaç olmadan yaşayabildiğini ispat etmek istemesiydi. Bir süredir devam etmekte olan tatil havası, Temmuz sonunda eline geçen yeni librettoyla yerini yoğun bir çalışma temposuna bırakmış, 1 Ağustos tarihli mektupta Mozart, babasına son derece heyecanlı bir tonla, bu değişikliği müjdelemişti: “Önceki gün Stephanie metni bestelemem için getirdi. (...) Metin oldukça iyi; konu Türklerle ilgili ve adı, <em>Bellmont ve Konstanze</em> ya da <em>Saraydan Kız Kaçırma</em><a class="si-noteref epub-type_noteref" href="#f288" id="ref_f288">288</a>. Uvertür’de, birinci perde ve finalde yer alan korolarda Türk müziği kullanacağım. Bayan Cavalieri, Bayan Teyber, Bay Fischer, Bay Adamberger ve Bay Dauer<a class="si-noteref epub-type_noteref" href="#f289" id="ref_f289">289</a> eserde rol alacaklar. Eseri bestelemeye başlamış olmak beni çok mutlu ediyor, Cavalieri’nin ve Adamberger’in ilk aryaları ile ilk bölümün sonunda yer alacak üçlüyü besteledim bile. Önümdeki zaman çok kısa, Eylül ortasında sahnelenmesi isteniyor.”<a class="si-noteref epub-type_noteref" href="#f290" id="ref_f290">290</a></p>

    <p>Christoph Friedrich Bretzner tarafından kaleme alınan sözü geçen metin, Johann André tarafından bestelenmiş ve kısa süre önce Berlin’de sahnelenmişti. Stephanie’nin yapacağı, o dönemde âdet olduğu üzere, ufak değişikliklerle librettoyu Viyana sahnesine uyarlamaktı. Yapıtın Eylül ayında sahnelenecek olmasının nedeni, Rus Çariçesi Yekaterina’nın oğlu Prens Pavel’in yapacağı geziydi. İmparator II. Joseph, bir süredir Rusya’yla özellikle Türklere karşı sıkı bir işbirliğine girmeye özen gösteriyordu. Bu nedenle Prens Pavel’in yapacağı ziyarette, ortak düşmanlarını konu olan bir sahne eserinin sahnelenmesi yerinde olurdu. Ancak böyle bir gezi gündemde olmasa bile, Türkleri konu alan oyunlar bir süredir çok modaydı.</p>

    <p>Sanat tarihinde oryantalizm, çeşitli dönemlerde farklı şekillerde ortaya çıkmıştı. Doğu’yu gerçek anlamda ilk kez Haçlı Seferleri sırasında tanıyan Hıristiyan Batı, gittiği ülkelerde düşündüğünden çok değişik bir manzarayla karşılaşmıştı. Kutsal toprakları “barbar”ların elinden kurtarmak için yola çıkanlar, Doğu’da hiç ummadıkları bir medeniyet ve yaşam tarzı bulmuştu. Barbarlar, onların henüz ulaşmadıkları bir medeniyete sahipti ve yaşam şekilleri sanki bir rüya âlemiydi. Gizemli kokuların yayıldığı banyolar, ipekli kumaşlar, yemeklere lezzet katan binbir çeşit baharat, bu gizemli dünyanın ince ayrıntılarıydı. Böylece ülkelerine dönen Haçlılar için Doğu hep bilinmezliğin ve büyünün kaynağı olarak kaldı. O zamanlar Doğu, Kuzey Afrika ve Araplar anlamına geliyordu ve Avrupa’nın, özellikle Akdeniz ülkelerinin bu kesimle ilişkisi oluyordu. Edebiyat eserleri içinde Doğu’ya ilişkin satırlara rastlanılan ilk örneklerden biri, Giovanni Boccaccio’nun yazdığı ünlü <em>Decameron</em>’dur. Beşinci günün ikinci hikâyesi, Gostanza ile Martuccio Gomito’nun aşkını anlatır.</p>

    <p>Osmanlı İmparatorluğu’nun kuruluşundan ve tüm Avrupa’yı tehdit etmeye başlamasından sonra, Batı için “Doğu” kelimesi Türk ile özdeşleşti. Önceleri büyük bir korku olarak ortaya çıkan Türk yayılması, 1683 yılındaki II. Viyana Kuşatması’nın Avrupalılar tarafından püskürtülmesinin ardından, yerini değişik bir ilgiye bıraktı. Özellikle Viyana’da Türk kahvesi içmek, Türk gibi giyinmek ve Türklerin hilalinden esinlenmiş ayçöreği yemek moda oldu. 1704 yılında <em>1001 Gece Masalları</em>’nın Fransızca çevirisi, Doğu’ya ilgiyi arttırdı. Bunu 1721 yılında yayımlanan Montesquieu’nün <em>İran Mektupları</em> izledi. Yazar bu eserinde, iki İranlı gezginin ağzından Paris’in yaşam biçimini ve Fransa’nın kurumlarını anlatıyor, iki dinin karşılaştırmasını gerçekleştiriyordu. Böylece Doğu’yu gezen Batılılara, Batı’yı gezen Doğulu tipi katılmış oldu. Voltaire’in 1732’de yayımlanan <em>Zaïre</em> adlı oyununda yine iyi yürekli Doğulu prens tipi yer alır.</p>

    <p>Edebiyat alanındaki bu eserler, opera librettolarında da etkisini göstermekte gecikmedi. Kısa zamanda Avrupa’nın her yerinde Türkleri konu alan operalar oynanmaya başladı. Buradaki “Türk” sözcüğü tüm Doğu’yu kapsayacak biçimde kullanılıyordu. Mozart’ın <em>Saraydan Kız Kaçırma</em>’sının öncesinde bestelenen Türk operaları arasında, Christoph Willibald Gluck’un 1764 yılında Fransızca olarak oynanan <em>La rencontre imprévue</em> (Beklenmedik Karşılaşma) adlı operası dikkat çeker. Aynı eser 1780’de <em>Die Pilgrime von Mekka</em> (Mekke Hacıları) adı altında Almanca oynanmıştır. Konunun İtalyanca versiyonunu Joseph Haydn, <em>L’incontro improvviso</em> adı altında 1777 yılında, emrinde çalıştığı Prens Esterházy’nin şatosundaki tiyatroda sahnelemiştir.</p>

    <p>Türk operalarının ve Türk müziğinin en önemli özelliklerinden biri, oyun içinde genellikle <em>Alla Turca</em><a class="si-noteref epub-type_noteref" href="#f291" id="ref_f291">291</a> motiflerin yer almasıdır. Bu müzik, günümüzdeki anlamıyla Türk müziğinin ezgilerinden esinlenmiş değildi. O dönem için Mehter takımının kullandığı değişik vurma çalgıların tınısı ve ritmi, Batılı bestecilerin ilgisini çekiyordu. Viyana Kuşatması’nın ardından ülkede esir kalan Yeniçerilerin mehter takımı, halka ilginç geliyordu. Viyanalılar tarafından <em>Bande</em> ya da <em>Banda</em> olarak adlandırılan bu grup ve kelimeler, yüzyıllar içinde <em>band</em><a class="si-noteref epub-type_noteref" href="#f292" id="ref_f292">292</a> terimine kaynaklık etmiştir. Batılı bestecilerin bu toplulukta en çok ilgisini çeken, her boydan ve tınıdan oluşan zengin vurma çalgılardı. Türk operalarında <em>Alla Turca</em> söz konusu olduğunda, <em>piccolo</em> flütler, trompetler ve zenginleştirilmiş vurma çalgılar öne çıkıyordu. Mozart bu müziğe çok önceki yıllarda ilgi duymuş, Paris’te bulunduğu 1778 yılında bestelediği KV 331, <em>Piyano Sonatı</em>’nın son bölümünü <em>Alla Turca</em> olarak adlandırmıştı. Bu örnek, bestecinin vurma çalgıları kullanmadan da, Türk müziğinin karakterini ortaya çıkartmasına en iyi örneklerden birini oluşturur. Mozart ayrıca, 1775’te Salzburg’da bestelediği KV 219, <em>La Majör Keman Konçertosu</em>’nun son bölümünde de bu tarz müziğe gönderme yapmıştı.</p>

    <p>1781 Ağustosu, Mozart için bir yandan büyük bir hızla yeni operasını bestelemekle, bir yandan da Weber ailesinin yanından taşınmak için ev aramakla geçiyordu. Bestecinin üzerinde durduğu en önemli nokta, oturacağı evin kendisini ziyarete gelen soylu kişileri ağırlayabileceği bir mekân olmasıydı. Aslında Mozart’ın istediği çok gösterişli bir ev değil, yaşanabilir bir ortama kavuşmaktı. Çünkü son haftalarda gördüğü evlerin pek çoğunda, insanların yaşamasına olanak yoktu. 5 Eylül 1781 tarihli mektupta babasına yeni bir ev bulduğunu müjdeliyordu. Kentin en işlek caddelerinden Graben üzerinde 1175 numaralı binada üçüncü kata taşınmıştı. Mayıs ayından beri oturduğu Weber’lerin “Zum Auge Gottes”<a class="si-noteref epub-type_noteref" href="#f293" id="ref_f293">293</a> adıyla anılan konutundan sadece birkaç adım uzakta olan yeni evi, tüm inkâr çabalarına rağmen büyük bir sevgiyle bağlanmaya başladığı Constanze’yi her gün görmesine de olanak sağlıyordu. Ancak henüz bunları babasına açıklamaya niyetli değildi. Her zaman olduğu gibi, Leopold Mozart’tan gelecek tepkileri olabildiğince geciktirmek, ona karşı kendi düşüncelerini en iyi şekilde savunabilmek için beklemeyi seçmişti.</p>

    <p>Mozart aynı tarihlerde, ablası Nannerl’ın da aşk hayatıyla yakından ilgilenmeye başlamış, kendisi gibi Leopold Mozart’ın katı muhalefetiyle karşılaşan genç kıza yardım etmeye karar vermişti. Ablasının uzun zamandır ilgi duyduğu Franz Armand d’Ippold, babası tarafından, maddi durumunun yetersizliği nedeniyle kızıyla evlenmeye layık görülmüyordu. Soylulara ait bir okulun yöneticiliğini yapan ve Nannerl’dan yaklaşık yirmi yaş büyük olan d’Ippolt, Mozart’ın sevgisini kazanmıştı. 1781 Eylülü’nde ablasına yazdığı bir mektupta, yeni operası sahnelendikten sonra Viyana’da çok popüler bir konuma geleceğini belirtiyor, genç kızı sevgilisiyle birlikte yanına çağırıyordu. Onlara yardım eli uzatıyor, yeni bir kentte yeni bir hayata, yeni olanaklarla başlamayı öneriyor, ablasının da ders vererek önemli bir gelir elde edebileceğini vurguluyordu.</p>

    <p>26 Eylül 1781 tarihli mektubunda ise babasına, neredeyse tümüyle yeni operasından bahsediyor, konuyu nasıl derinlemesine işlediğini anlatıyordu: “Opera bir monologla başlıyordu, Bay Stephanie’den bunun yerine küçük bir arya koymasını rica ettim, ayrıca Osmin’in küçük şarkısının ardından bir ikili olmasını teklif ettim. Osmin rolü için Bay Fischer düşünülüyor ve onun bas sesleri mükemmel. (...) Osmin’in aslında eserde sadece bir küçük şarkısı var, bir de finalde ve üçlüde söylüyor. Bu rol için hem birinci perdede hem de ikinci perdede birer arya besteledim. (...) Aryanın başlangıcında, bas seslerin olabildiğince tınlamasına dikkat ettim ama hızlı notalara geldiğinde öfkesinin gittikçe artmasının inandırıcı olmasına çalıştım. Tam arya sona erdiği zannedildiği bir anda <em>allegro aßai</em> tempoda, yepyeni bir hızla çok etkileyici olduğunu düşünüyorum. Öfkeden kudurmuş bir insanın gözü hiçbir şeyi görmez, her türlü kontrolü ve ölçüyü kaybeder, kendinden geçer. Müziğin de aynı şekilde olması lazım. Ancak duygular ne denli etkili olursa olsun iğrenç olmamalı. Müzik de hiçbir zaman kulağı rahatsız etmemeli her zaman müzik olarak kalmalı. (...) Belmonte’nin, “<em>O wie ängstlich, o wie feurig,</em>”<a class="si-noteref epub-type_noteref" href="#f294" id="ref_f294">294</a> sözleriyle başlayan aryasında, sözlerin vurgulamak istediği gibi sevgi ve heyecanla çarpan bir kalbi, birer oktav aralıkla çalan kemanlarla duyurdum. Bu arya şimdiye dek her dinleyenin hoşuna gitti ve özellikle Bay Adamberger’in sesi için bestelendi. İnsan adeta titremeyi, sallanmayı ve kalbin heyecanla çarpmasını görüyor, müziğin kuvvetlenmesinde hissediyor. Kemanların surdinli olarak ve flütle <em>unison</em> çalmasında nerdeyse iç çekişi hissediyor. (...) Yeniçeri Korosu, olması gerektiği gibi kısa ve neşeli, Viyanalılar için bestelendi. Konstanze’nin aryasını bir parça Bayan Cavalieri’nin hızlı gırtlak cambazlıklarına kurban etmek zorunda kaldım. “<em>Trennung war mein banges Los,</em>”<a class="si-noteref epub-type_noteref" href="#f295" id="ref_f295">295</a> sözleriyle başlayan ilk arya, İtalyan tarzında oldu. Daha iyi bir etki yapabilmek için <em>Hui</em> sözcüğünü <em>schnell</em><a class="si-noteref epub-type_noteref" href="#f296" id="ref_f296">296</a> ile değiştirdim. Böylece sözler, “<em>Doch wie schnell schwand meine Freude,</em>”<a class="si-noteref epub-type_noteref" href="#f297" id="ref_f297">297</a> şeklinde oldu. Bu konuda bilmem bizim opera konusunda hiçbir fikirleri olmayan Alman tiyatro yazarları ne düşünecekler? Bari karşılarında hiçbir şeyden anlamayan insanlar, duruyormuş gibi konuşmasalar. (...) Uvertürde daima <em>forte</em> ve <em>piano</em> nüans yer değiştiriyor. <em>Forte</em> bölümler Türk müziğiyle işlenmiş; öyle sanıyorum ki bu bölümde insan uykusuz bir gecenin sonrasında bile olsa kolay kolay uyuklayamaz.”<a class="si-noteref epub-type_noteref" href="#f298" id="ref_f298">298</a></p>

    <p>Mozart bestelediklerinin metinle uyum içinde olmasına büyük önem veriyor, operanın her yönden kusursuz olması için Stephanie’den sürekli isteklerde bulunuyordu. Çalışma arkadaşının bu konuda kendisiyle aynı fikirde olması hoşuna gidiyordu. Ancak yapılan değişiklikler uzun zaman aldığı için yapıtın temsili sürekli erteleniyordu. Rus Prens’in onuruna sahnelenmekten vazgeçilmiş, yeni tarih olarak 1782 Paskalyası’ndan sonrası konuşulmaya başlamıştı. Mozart, Viyana’da bestelediği bu ilk yapıtının tam anlamıyla kusursuz olması için elinden geleni yapmaya özen gösteriyordu. 13 Ekim tarihli mektupta babasına yazdıkları hemen her müzik tarihi kitabında yer alır ve operada yüzyıllardır süren metin-müzik işbirliğine bestecinin bakışını yansıtır: “Bir operada metin, daima müziğin sadık kızı olmalıdır. Neden İtalyan operalarının bunca beğenildiğini zannediyorsunuz? Müzik her şeyi unutturduğu için kimse metnin üzerinde durmuyor, bunun Paris’te de böyle olduğuna kendim tanık oldum. (...) Aslında en iyisi, tiyatrodan anlayan iyi bir bestecinin, zeki bir şairle ki, böyle birine rastlamak Anka kuşu ile karşılaşmak kadar güç-ortak çalışmasıdır.”<a class="si-noteref epub-type_noteref" href="#f299" id="ref_f299">299</a> Mozart’ın birlikte çalıştığı metin yazarları içinde, büyük olasılıkla Lorenzo Da Ponte, ona Anka kuşuyla karşılaştığı hissini verecekti. Ama şimdilik Stephanie’den de memnundu.</p>

    <p>Sonbahar ilerledikçe Viyana’nın müzik yaşamı yeniden hareketli temposuna kavuşmaya başlamıştı. Operanın metni üzerinde yapılacak değişiklikleri beklerken Mozart bir yandan da yeni besteleriyle kendini tanıtmayı amaçlıyordu. Ekim ayı içinde saray ressamı Joseph Hickel’in evinde seslendirilmek üzere bir nefesli sazlar serenadı besteledi (KV 375). İki klarnet, iki fagot ve iki korno için yazılan bu yapıtıyla Mozart, oldukça dolaylı bir şekilde de olsa II. Joseph’in dikkatini çekmeyi umuyordu. İmparatorun özel doktoru olan, onunla birlikte sarayda müzik yapma şansına sahip Johann Kilian Strack, ortak dostları ressam Hickel’in evinde Mozart’la karşılaşmış ve genç bestecinin yapıtlarına ilgisini belli etmişti. “Armoni” adı verilen ve tümüyle nefesli çalgılardan oluşan bir topluluk için bestelenen KV 375, <em>Serenat</em>, ilk kez 15 Ekim 1781’de seslendirilmişti. Eski bir geleneğe göre, 15 Ekim’de (Azize Theresia’nın isim günü) yoksul müzisyenler gece boyunca farklı yerlerde çalarak olabildiğince fazla para kazanmaya çalışırdı. Mozart’ın serenadı da, o gece üç farklı yerde çalınmıştı. Ancak bestecinin asıl istediği, özel doktoru Strack aracılığıyla, II. Joseph’in yapıtlarına ilgi duymasıydı. Mozart, sonraki yıllarda Viyana Sarayı’ndaki armoni topluluğu için yapıtlar bestelemiştir. 1782’den sonra altı kişilik grup, iki obuanın da katılmasıyla sekiz kişiye çıkmış, besteci KV 375, <em>Serenat</em>’ını bu kadro için yeniden düzenlemiştir.</p>

    <p>Mozart’ı, Viyana’da geçirdiği ilk yıllarda koruması altına alan isimlerden biri de Barones Martha Elisabeth Waldstätten’di. Müziğe çok meraklı bu kadın, uzunca süredir eşinden ayrıydı ve toplumun büyük bölümü tarafından tasvip edilmeyen bir yaşam sürüyordu. Doğal olarak, kadının soylu oluşu ona istediğini yapma özgürlüğü veriyor, evinde düzenlediği toplantılara kentin tanınmış isimleri sık sık konuk oluyordu. Mozart, Barones’le yakın dostluk kurmuş; özellikle Constanze’yle evlenirken onun büyük yardımını görmüştü. Mozart’ın isim gününe rastlayan 31 Ekim’de (Wolfgang), Barones Waldstätten, evinde bir konser düzenlemiş ve genç besteci onuruna KV 375, <em>Serenat</em> seslendirilmişti.</p>

    <p>Kasım ayı içinde Mozart, öğrencisi Josepha Auernhammer’in evinde gerçekleşen bir konser nedeniyle çok kısa sürede yeni bir <em>İki Piyano İçin Sonat</em>’ı besteledi (KV 448). Besteci, Viyana’daki ilk yıllarında sıkça adı geçen Josepha Auernhammer hakkında pek çok olumsuz görüş bildirmesine rağmen, sanatsal yönden işbirliğine girmekten de kaçınmıyordu. Mozart’tan iki yaş küçük olan genç kız, bestecinin ifadesine göre, ona ilgi duyuyordu. Oysa Mozart, Josepha Auernhammer’i çok çirkin buluyor ve hiç ilgi duymuyordu. Bir keresinde babasına, “Eğer bir ressam şeytanın resmini yapmak isterse onun suratından esinlenebilir,”<a class="si-noteref epub-type_noteref" href="#f300" id="ref_f300">300</a> diye yazmıştı. Ancak bütün bu olumsuzluklara rağmen birkaç kez genç kızla birlikte konser vermiş, 1781’de Viyana’da bastırdığı <em>Keman ve Piyano İçin Altı Sonat</em>’ı, Josepha Auernhammer’a ithaf etmişti (KV 296, 376-380).</p>

    <p>15 Aralık 1781 tarihinde babasına yazdığı mektupta Mozart, uzun zamandır aklını kurcalayan ve ikisi arasında yeni bir sürtüşmeyi alevlendirecek konuyu açıklamak gereğini duymuştu. Aslında ona kalsa bunu elinden geldiğince geciktirebilirdi ancak babası bir önceki mektubunda yazdığı imalı sözlere bir anlam verememiş, açıklama istemişti. Her zaman olduğu gibi Mozart, konuya doğrudan girmemiş, önce moralini sanatsal yönden bozan bir olayı babasıyla paylaşmayı seçmişti: Bir süredir Viyana’da Württemberg Prensesi Elisabeth Wilhelmine Luise’ye ders verecek bir müzik öğretmeni aranıyor; kentteki tüm müzisyenler, bu konuyla ilgileniyordu. Arşidük Franz’la evlenecek olan Prenses’in müzik eğitimi için gerek İmparator, gerekse diğer soylular seferber olmuştu. II. Joseph, seçimini saray bestecisi Antonio Salieri’den yana kullanmış, bu durum doğal olarak Mozart’ın hiç hoşuna gitmemişti. Aslında bir süre önce babasına yazdığı bir başka mektupta, işin maddi yönden çok da tatminkâr olmadığını, öğrencinin bir prenses olduğu düşünülünce bunun bazı zorlukları beraberinde getireceğini ve başkalarına ders verme olanağının kalmayacağından yakınmıştı. Ancak yine de işi alamamış olmak gururunu incitmiş; kendini destekleyen Arşidük Maximilian Franz’ın, seçim ona bırakılmış olsa hiç düşünmeden genç besteciyi önereceğini söylemesi tek tesellisi olmuştu. Leopold Mozart’ı da üzecek bu haberin ardından sıra asıl konuya gelmişti.</p>

    <p>Mozart, babasının vereceği tepkiden korkmasa konuyu çok daha önce açacağını belirttikten sonra, artık evlenmek istediğini ve her gün başka biriyle gönül eğlendirerek yaşayacak yaratılışta olmadığını belirtmişti. Doğanın bu en temel kuralı üzerinde uzun açıklamalarda bulunduktan sonra şöyle devam ediyordu: “Bekâr bir insan, benim gözümde yarım biri gibi. Bu konuda çok düşündüm ama fikrim bu yönde. Gelelim benim kalbimi kazanan kişinin kimliğine. Lütfen rica ediyorum telaşlanmayın. Bir başka Weber mi? Evet bir Weber. Ama ne Josepha ne de Sophie; ortanca olan Constanze. Ben hayatım boyunca hiçbir ailede böyle büyük karakter farkına rastlamadım. En büyükleri, tembel, kaba, yalancı ve güvenilmez biri. Bayan Lange<a class="si-noteref epub-type_noteref" href="#f301" id="ref_f301">301</a>, kendini beğenmiş kötü niyetli biri; küçüğü ise henüz böyle şeyler için çok genç olan aklı havada bir kız, Tanrı onu kandırılmaktan korusun. Ortancaları, yani benim sevgili Constanze’m ise içlerinde en çok ezileni. Evin tüm yükünü üstlenmesine rağmen kimseyi memnun edemiyor. (...) Çirkin değil ancak güzel de sayılmaz. Tüm güzelliği iki küçük siyah gözden ve alımlı bir vücuttan ibaret. Çok esprili değil ancak bir anne ve eş olarak görevlerinin farkına varacak olgunlukta. Para harcamaya meyilli olduğu kesinlikle doğru değil. Tam tersine oldukça kötü giyinmeyi alışkanlık haline getirmiş. Bunun da nedeni annesinin diğer iki kardeşine daha çok ilgi göstermesi. Temiz ve düzgün giyiniyor. Ve bir kadının en çok gereksinim duyduğu şeyi kendi yapabiliyor: Saçlarını her gün kendi yapıyor. Ev işlerinden anlıyor ve dünyanın en iyi kalbine sahip. Onu seviyorum, o da beni tüm kalbiyle seviyor. Söyleyin bana bundan daha iyi bir eş isteyebilir miydim? Size şunu da söylemem lazım, görevimden istifa ettiğimde<a class="si-noteref epub-type_noteref" href="#f302" id="ref_f302">302</a> aramızda hiçbir şey yoktu. Onların evinde kaldığım süre boyunca bana olan içten ilgisi, bu aşkın doğmasına neden oldu.”<a class="si-noteref epub-type_noteref" href="#f303" id="ref_f303">303</a></p>

    <p>Leopold Mozart’ın okudukları karşısında neler hissettiğini tahmin etmek güç değil. Büyük olasılıkla oğlunun yıllar önce Mannheim’dan gönderdiği mektupları anımsayıp ne yapması gerektiğini bir kez daha düşünmüştü. Ancak bu kez durum oldukça farklıydı. Oğlu, durum iyice karmaşık bir hal alıncaya dek babasını haberdar etmeyerek, bir başka Weber’e gönlünü kaptırmış ve yaşamını onunla birleştirmeyi aklına koymuştu. Oysa Leopold Mozart’ın Salzburg’a dek kulağına gelenler, olayların oğlunun anlattığı denli masum olmadığını düşündürüyordu. Yaşlı adamın en büyük korkusu, Mozart’ın bu birlikteliği kendi rızasıyla değil, başkalarının zoruyla istemesiydi.</p>

    <p>22 Aralık tarihinde oğlundan gelen yeni bir mektup, bu endişesinin çok da yersiz olmadığını gösteriyordu. Ortada bir evlilik sözleşmesi vardı. Mozart bunu, “Constanze’ye olan bağlılığının yazılı güvencesi” olarak tanımlamayı tercih ediyordu. İşin aslı şuydu: Baba Fridolin Weber, aile Viyana’ya taşındıktan kısa bir süre sonra öldüğü için, yetişme çağındaki üç genç kızıyla yaşam savaşı vermeye çalışan anneleri, Johann Thorwart adlı birini çocukların vasisi olarak atamıştı. Böylece onların haklarını daha iyi koruyabilmeyi, kötü fikirli kimselere karşı kızlarını daha iyi savunabilmeyi umuyordu. Tiyatroda ufak idari görevlerde bulunan ancak çevresi tarafından fazla sevilmeyen Thorwart, Cäcilia Weber’in kendinden beklentilerini fazlasıyla karşılayabilecek bir yapıdaydı. Mozart ve Constanze arasındaki ilişkinin uzunca bir süredir devam etmesini ve bir türlü evlilikle sonuçlanmamasını doğru bulmayarak, kızın namusunu korumak adına olaya el koymuştu. Vasinin, Mozart’tan istediği, genç kızla evleneceğini yazılı olarak bildirmesi ve bunu bir an önce gerçekleştirmesiydi. Ancak buraya kadar, dönemin şartları göz önüne alındığında oldukça makul görünebilecek bu istek, evlenmenin gerçekleşmemesi durumunda genç adamdan istenilenle tümüyle farklı bir boyuta geçiyordu. Mozart üç yıl içinde Constanze’yle evlenmezse her yıl için üç yüz <em>gulden</em> ödemeyi kabul ediyor, bunu imzaladığı bir belgeyle resmiyete döküyordu.</p>

    <p>Mozart, babasını kelimenin tam anlamıyla çıldırtacak bu gelişmeyi yazdıktan sonra müstakbel karısının bu işlerde hiç suçu olmadığını belirtmek için şu satırları eklemişti: “Ancak vasi odadan çıkar çıkmaz o yüce kız ne yapsa beğenirsiniz? Annesinden imzaladığım belgeyi istedi, bana dönerek, ‘Sevgili Mozart! Benim yazılı güvencelere ihtiyacım yok, sizin sözünüze güveniyorum,’ dedi ve sözleşmeyi yırttı. Bu hareketi, sevgili Constanze’mi gözümde daha da değerli yaptı.”<a class="si-noteref epub-type_noteref" href="#f304" id="ref_f304">304</a> Bu yazılanlar, Leopold Mozart’ın <span class="epub-type_pagebreak" id="page196" title="196"></span>öfkesini yatıştırmaya herhalde yeterli olamamıştı. Çünkü o günden sonra Mozart, bu evliliği gerçekleştirmek için babasının rızasını her istediğinde aynı olumsuz yanıtla karşılaşacaktı. Aslında kanuni olarak babasının yazılı iznine gerek duymuyordu. Ancak toplumsal olarak bu izne çok ihtiyacı olacaktı.</p>

    <p>Mozart’ın Constanze’yle evliliğinde sözü geçen anlaşmanın ne derece etkili olduğu, Cäcilia Weber ile Johann Thorwart’ın olayları maddi çıkar sağlayacak şekilde yönlendirmeleri, yüzyıllardır müzik tarihçilerini uğraştıran bir konu olmuştur. <span xml:lang="it-IT">Constanze</span>’nin ikinci eşi Nissen tarafından kaleme alınan yaşamöyküsünde, bu olaylar doğal olarak hiç yer almıyor. Basılma aşaması, yazarın ölümünden sonra tümüyle Constanze’nin kontrolünde gerçekleşen bu yapıt, bir anlamda Mozart’ın Weber ailesinin çıkarları gözetilerek kaleme alınmış resmî yaşamöyküsü gibi. İşin en ilginç yönü, yukarıda ayrıntıları verilen ve büyük bölümü evlilik sözleşmesinin hangi şartlarda imzalandığını anlatan 22 Aralık 1781 tarihli mektubun, yalnızca Mozart’ın Viyana’daki çalışma temposunu babasına aktardığı bölümleriyle kitaba girebilmiş olması.</p>

    <p>Daha sonraki yıllarda, olaya objektif olarak bakabilen araştırmacılar, konuyu farklı yönleriyle incelemeye çalışmışlardır. Aslında üzerinde durulması gereken, Mozart ve Constanze’nin birbirlerini gerçekten sevip sevmedikleridir. Sonraki sayfalarda ayrıntılı olarak verilecek mektuplardan anlaşılacağı gibi, genç besteci; karısını ömrünün sonuna dek sevmiş ve onun yanında kendini daima mutlu hissetmişti. Ailesinin, aileden bile olmayan vasinin yaptıklarının suçunu Constanze’ye yüklemek çok doğru bir davranış olmasa gerek. Ancak anne Weber’in, kızlarının evliliklerini kendi maddi durumunu düzeltmek için araç olarak gördüğü de bir gerçek. Çünkü tiyatro oyuncusu Joseph Lange de, Aloisia’yla evlenirken yüklü bir meblağ ödemiş, ayrıca ölümüne dek kayınvalidesine her yıl para vermişti. Bunlar göz önüne alındığında anne Weber’in Mozart’a aslında oldukça insaflı davrandığı düşünülebilir; çünkü genç besteci sadece evlilikten vazgeçmesi durumunda para vermek zorunda kalacaktı.</p>

    <p>1781 yılı sona ermeden Viyana Sarayı’nda, İmparator’un huzurunda oldukça ilginç bir buluşma gerçekleşmişti. O günlerin gözde piyano virtüözlerinde İtalyan Muzio Clementi ve Mozart, II. Joseph’in huzurunda bir araya gelmiş, dinleyenler iki büyük ustanın parmaklarından hangisinin daha yetenekli olduğu konusunda kesin bir yargıya varmakta zorlanmışlardı. İtalyan sanatçı, sonraki yıllarda o günleri şöyle hatırlayacaktı: “Viyana’ya gelişimin üzerinden birkaç gün geçmeden, İmparator’dan sarayda çalmak üzere davet aldım. Odaya girdiğimde, üzerindeki kıyafetinden saray görevlilerinden biri olacağını düşündüğüm kişiyle karşılaştım ve konuşmaya başladık. Konu hemen müziğe kaydı, birbirimize ‘Mozart’ ve ‘Clementi’ olarak tanıştırıldık; karşılıklı olarak dostça selamlaştık.”<a class="si-noteref epub-type_noteref" href="#f305" id="ref_f305">305</a> Mozart ise babasına yazdığı mektuplarda saraydaki buluşmayı şu şekilde aktarıyordu: “Önceki gün, 24’ünde sarayda çaldım. Clementi adında İtalyan bir piyanist daha vardı. Dün bu nedenle bana elli <em>duka</em> gönderildi, çok ihtiyacım vardı.”<a class="si-noteref epub-type_noteref" href="#f306" id="ref_f306">306</a> Aralık ayı sonlarındaki bu mektubun ardından yeni yılın ilk günlerinde, sarayda gerçekleşen konseri, ayrıntısıyla anlatmıştı: “Clementi’ye gelince. İyi bir piyanist, başka da söyleyecek bir şey yok. Sağ eli çok maharetli, özellikle üçlüleri çok iyi çalıyor. Ancak zevk ve duygu yönünden beş para etmez, tam bir makine gibi.”<a class="si-noteref epub-type_noteref" href="#f307" id="ref_f307">307</a> Mektubun devamında sarayda çaldıkları parçaları en ince ayrıntısına dek babasına anlatan Mozart, emin kaynaklardan, II. Joseph’in kendisinden çok hoşnut kaldığını öğrendiği bilgisini eklemeyi de unutmamıştı. 16 Ocak 1782 tarihinde kaleme alınan bu mektubun bir başka ilginç özelliği de, Mozart’ın her zaman yaptığı gibi, son anda aklına gelen bir düşünceyi eklemişçesine şu satırları da araya sıkıştırmasıydı: “İmparator benimle pek çok gizli şey konuştu, ayrıca evliliğimden de bahsettik.”<a class="si-noteref epub-type_noteref" href="#f308" id="ref_f308">308</a> Böylece artık evlenme konusunun sarayın gündemine de girdiğini belirterek bir anlamda babasına durumun ciddiyetini hatırlatmak ister gibiydi.</p>

    <p>Mozart’ın Viyana’da tanıştığı kişilerden biri de Baron Gottfried van Swieten idi. Saray kitaplığında görevli olan ve sansür kurulunun başında bulunan van Swieten, bir süre Berlin’de çalıştığı için Barok Dönem bestecilerinin, özellikle de Johann Sebastian Bach ve Georg Frideric Handel’in yapıtlarını çok seviyordu. Pazar günleri evinde düzenlediği konserlerde bu bestecilerin eserleri çalınıyor, hemen her hafta dinletilere katılan Mozart da yapıtları yakından tanıma olanağı buluyordu. Zengin bir nota koleksiyonuna sahip olan van Swieten, genç besteciye hem Barok Dönem ustalarının notalarını veriyor hem de onları kendi konserlerinde çalabilecekleri gruplara uyarlamasını istiyordu. Bu istek sonucu Mozart, 1782 yılında Bach’ın prelüd ve füglerini yaylı çalgılar için düzenlemiş (KV 404a, 405), yaşamının son yıllarında ise Handel’in <em>Messiah</em> (KV 572), <em>Acis and Galatea</em> (KV 566) ve <em>Ode for St. Cecilia’s Day</em> (KV 592) gibi korolu yapıtlarını yeniden orkestralayarak nefesli çalgılar eklemişti.</p>

    <p>Bach’ın müziğiyle ilgilenmek ona, Londra günlerinde büyük bestecinin oğluyla tanışmasını anımsatmış, babasından Salzburg’ da kendi kitaplıklarında bulunan Bach ve Handel notalarını göndermesini istediği mektubunun sonuna şu haberi de eklemişti: “Herhalde Londralı Bach’ın<a class="si-noteref epub-type_noteref" href="#f309" id="ref_f309">309</a> öldüğünü biliyorsunuz. Müzik dünyası için ne kayıp!”<a class="si-noteref epub-type_noteref" href="#f310" id="ref_f310">310</a> 1 Ocak 1782 günü yaşama veda eden Johann Christian Bach’ın ölüm haberi büyük olasılıkla Viyana’ya daha önce ulaşmış ancak Mozart kendi evliliğiyle ilgili sorunlar yüzünden, babasına bunu yazmaya fırsat bulamamıştı.</p>

    <p>Mozart, 20 Nisan 1782’de ablasına yazdığı mektupla birlikte kendi bestelediği bir Prelüd ve Füg göndermiş (KV 394), yapıtın bestelenme öyküsünü de şöyle açıklamıştı: “Bu fügün dünyaya gelmesindeki gerçek neden, sevgili Constanze’m. Her pazar evine gittiğim Baron van Swieten, orada çaldığımız Handel’in ve Sebastian Bach’ın<a class="si-noteref epub-type_noteref" href="#f311" id="ref_f311">311</a> yapıtlarını benimle eve yolladı. Constanze bunların içindeki fügleri duyunca âşık oldu. Şimdi sadece füg duymak istiyor, özellikle de Handel ve Bach’ınkileri. Çoğunlukla ezbere fügler çaldığımı görünce de, bana daha önce böyle bir eser besteleyip bestelemediğimi sordu. Cevabımın hayır olduğunu duyunca haklı olarak bana çok içerledi. Müzikteki en güzel ve sanatsal şeyi bestelemek istemediğimi söyleyerek, bir füg yazıncaya kadar ısrarından vazgeçmedi. Başlığa özellikle <em>Andante maestoso</em> yazmamın nedeni yavaş çalınmasını sağlamak için. Çünkü bir füg yavaş çalınmazsa temaların girişi belirgin olmaz ve yapıtın hiçbir etkisi kalmaz.”<a class="si-noteref epub-type_noteref" href="#f312" id="ref_f312">312</a> Bu mektubun bir başka ilginç yönü, Mozart’ın, müstakbel karısının sonunda cesaretini toplayarak Nannerl’a yazmaya karar verdiğini bildirmesi ve üstü kapalı da olsa ablasından ona iyi bir cevap yazmasını istemesiydi. Salzburg’dan gelecek olası bir cevabın, Weber ailesinin elinde kaybolacağını düşünmüş olmalı ki, mektubu kendi adresine postalamasını Nannerl’dan rica ediyordu.</p>

    <p>Constanze, 20 Nisan’da, Mozart’ın Nannerl’a gönderdiği mektuba kendi yazdıklarını da ekledi. Yaşamı boyunca ailesiyle yazışma alışkanlığı olmayan genç kızın bu konuda epey zorlandığı ve karşısındakinin gönlünü almaya özen gösterdiği hemen belli oluyordu:</p>

    <p class="mektup">En onurlu ve en değerli dosta!</p>

    <p class="mektup">Çok değerli dostum, eğer kardeşiniz, benim tarafımdan atılmış bu adımın sizi rahatsız etmeyeceği konusunda beni ikna etmeseydi, size bu cüretkâr mektubu kalbimin yönlendirmesine kapılıp asla yazmazdım. Mozart adından dolayı bana çok yakın olan ama aynı zamanda hiç tanımadığım birine mektup yazarken belki fazla aceleci davrandım. Henüz sizinle tanışma onuruna erişmediğim halde, böylesine değerli bir insanın kız kardeşi olduğunuz için sizi çok sevdiğimi ve hatta dostum olmanız için yalvarma cesaretini bulduğumu söylersem sanırım bana kızmazsınız. Gururumu bir kenara bırakıp daha da ileri giderek size bunu hak ettiğimi söylemeyi ve bunu tam anlamıyla hak etmek için çabalayacağımı bilmenizi isterim! Karşılığında ben de size kalbimde nicedir gizli tuttuğum dostluğumu sunabilir miyim? Umarım buna izin verirsiniz. Bu umutla çok değerli ve onurlu dostum...</p>

    <p class="sag-metin">En sadık hizmetkârınız</p>

    <p class="sag-metin">ve dostunuz</p>

    <p class="sag-metin">Constanze Weber</p>

    <p class="mektup">Babanızın ellerinden öptüğümü kendisine söylemenizi rica ediyorum.<a class="si-noteref epub-type_noteref" href="#f313" id="ref_f313">313</a></p>

    <p>Bu mektubun yazılmasından kısa bir süre sonra Mozart ve Constanze’nin arasında ilk ciddi kıskançlık krizi baş gösterdi. Konu, genç kızın baldırının ölçüsünü aldırdığını kız kardeşlerine söylemesiyle ilgiliydi. O dönem modasında âdet olduğu üzere kadınların kullandığı bir aksesuvar olan baldıra takılan bu bantlar için şapkacılara ölçü veriliyordu. Mozart’ı kızdıran, Constanze’nin bunu kendi yapmayıp başkasına aldırmasıydı. Üstelik bu, birlikte oynanılan bir oyunda, kaybedenin cezası olarak gündeme gelmişti. Ona göre iyi yetişmiş kızların böyle şeyleri yapmaması, daha da önemlisi bunu herkesin önünde konuşmaması gerekirdi. Bu tartışma sonunda Constanze öfkelenerek nişanlısıyla görüşmek istemediğini söylemiş, Mozart da duygularını mektupla genç kıza açıklamak zorunda kalmıştı. Müzik tarihinin böylesine önemsiz bir kavgadan haberdar olmasına, Mozart’ın duygularını kâğıda dökmesi neden olmuştu. Besteci, duygularını ve kızma nedenini olabildiğince sakin anlatmaya çalışmasına rağmen kabul edemeyeceği davranışları da bir kez daha sıralamaktan geri kalmıyordu. 29 Nisan 1781 tarihli bu mektubun en ilginç bölümlerinden biri, Mozart’ın Constanze’yi, ikisine her konuda çok yardımcı olan, Barones Waldstätten gibi bir yaşam sürmeye özenmekle suçlamasıydı.</p>

    <p>1782 bahar ayları, Mozart için bir yandan duygusal durumunu yoluna koymak, diğer yandan da uzun süredir sürüncemede kalan yeni operası üzerinde çalışmakla geçiyordu. Mayıs boyunca ikinci ve üçüncü perdeler tamamlanmış, 3 Haziran’da ilk prova yapılmıştı. Önceki yapıtlarından farklı olarak, Mozart’ın bu dönemde babasına yazdığı mektuplar da kayıp olduğundan çalışmalar sırasındaki ayrıntılar, müzik tarihçileri için belirgin değil. Ancak yapıtın 16 Temmuz günü sahnelendiği göz önüne alınırsa bu uzun ve detaylı çalışma dönemi sırasında –büyük olasılıkla önceki operalarda olduğu gibi– Mozart ile yöneticiler arasında ufak tefek tartışmaların ortaya çıkmış olabileceği rahatlıkla düşünülebilir.</p>

    <p>16 Temmuz 1782 günü Viyana Burgtheather’da, İmparator II. Joseph’in de hazır bulunmasıyla ilk kez seslendirilen KV 384, <em>Die Entführung aus dem Serail</em> (<em>Saraydan Kız Kaçırma</em>), temsil sırasında ortaya çıkan tüm aksiliklere rağmen çok beğenilmişti. Kuşkusuz bu başarıda, eserde rol alan sanatçıların, dönemin en ünlü isimleri olmasının önemli bir payı vardı. Ayrıca eserdeki karakterlerin hünerlerini göstermesine olanak sağlayan aryalar ve <em>ensemble</em> parçaları, yapıt içine ustaca serpilmişti. Başrollerden Konstanze’yi, dönemin en tanınmış koloratur sopranosu olarak kabul edilen Caterina Cavalieri seslendirmişti. Salieri’nin öğrencisi olduğu için operada yükselmesi başarısını gölgelememişti. Mozart’ın onun için bestelediği aryalar dikkate alındığında, genç kadının ne denli yetenekli olduğu kolayca anlaşılır. Sesini çok geniş bir alanda ustaca kullanıyor, hızlı pasajları özellikle inanılmaz bir çabuklukla söyleyebiliyordu. Özellikle II. Perdede yer alan, “<em>Marten aller Arten</em>”<a class="si-noteref epub-type_noteref" href="#f314" id="ref_f314">314</a> sözleriyle başlayan arya (No. 11), tümüyle bu özellikler göz önünde bulundurularak bestelenmiştir. Konstanze’nin sevgilisi Belmonte rolünü canlandıran Johann Valentin Adamberger, bir süre İtalya’da sahneye çıkmış ardından Viyana’ya gelerek özellikle Almanca müzikli oyunlarda başarılı olmuştu. “Osmin” rolünü canlandıran Johann Ignaz Ludwig Fischer, o dönemin en iyi bas sesi olarak kabul ediliyordu. Mozart, onun için bestelediği aryalarda sesinin özelliklerini göz önünde bulundurmuştu.</p>

    <p><em>Saraydan Kız Kaçırma,</em> tipik bir aşk öyküsüdür. Korsanlar tarafından esir alınarak İstanbul’da Selim Paşa’ya satılan Konstanze’yi kurtarmak için sevgilisi Belmonte harekete geçer. İstanbul’a geldiğinde Konstanze’yle birlikte esir düşen hizmetçileri Pedrillo ve Blonde’nin yardımıyla kılık değiştirerek saraya bahçıvan olarak kabul edilmeyi başarır. Bundan sonra iş, uygun bir zaman kollayıp Kâhya Osmin’i kandırıp saraydan kaçmaya kalmıştır. Her şey yolunda giderken son anda yakalanırlar. Selim Paşa, Belmonte’nin can düşmanının oğlu olduğunu öğrenmesine rağmen hepsini bağışlar ve ülkelerine dönmelerine izin verir.</p>

    <p>Nissen’in yaşamöyküsüne göre, ilk gösteriyi izleyen İmparator’un, “Güzel bir eser ama içinde çok fazla nota var,” demesi üzerine Mozart, “Sadece olması gerektiği kadar Majesteleri<a class="si-noteref epub-type_noteref" href="#f315" id="ref_f315">315</a>!” diye karşılık vermişti. Aslında İmparator bu değerlendirmesinde çok da haksız sayılmazdı. Çünkü Mozart’ın eseri daha önce oynanan müzikli oyunlardan oldukça farklıydı. Halk ezgisi taklidi basit melodiler üzerine kurulu bu müzikli oyunlarla karşılaştırıldığında <em>Saraydan Kız Kaçırma</em>’da gerçekten çok fazla nota vardı. Mozart bir <em>singspiel</em> yazmak yerine, büyük bir Almanca opera bestelemiş, tam anlamıyla ulusal operanın temelini atmıştır.</p>

    <p>Operanın başarılı temsilinin ardından Mozart’ın gündeminde evlilik konusu, yeniden ilk sıraya oturdu. Uzunca bir süredir babasından istediği onayı alamayan besteci, Weber ailesinin bu konudaki baskısına da göğüs germek zorunda kalıyordu. Babasına yazdığı mektuplarda hem yeni operasının başarısından söz ediyor hem de evlilik için onayını göndermesini istiyordu. Yeni eserini tanıyabilmesi için hiç vakit kaybetmeden partisyonun bir kopyasını Leopold Mozart’a göndermişti. Bu eser, babasının prömiyerine katılmadığı ilk operasıydı. Onun yokluğunu hissetmemesi olanaksızdı. Ancak 31 Temmuz tarihli mektubunda Mozart, babasının yazdığı cevapta, notaları almış olmasından hiç bahsetmemesini çok yadırgamıştı. Onun bildiği Leopold Mozart, oğlunun eseri eline geçtiğinde her şeyi bir yana bırakır, hemen yapıtı inceler ve en kısa zamanda düşüncelerini kâğıda dökerdi. Ama elinden bir şey gelmiyordu. Yine de operasının çok başarılı olduğunu, sık sık sahnelendiğini müjdelemeden geçemiyordu. Ayrıca bir kez daha iznini beklediğini ve müstakbel karısını çok sevdiğini dili döndüğünce anlatmaya çalışmıştı: “Gelecek mektubunuzda evlenme iznini göndereceğinizden eminim. Buna karşı çıkacak bir nedeniniz olduğunu sanmıyorum. Mektuplarınız bunu bana gösterdi. Dürüst ve çalışkan bir kız, iyi bir ailesi var. Onun geçimini sağlayabilecek durumdayım. Birbirimizi seviyoruz ve birbirimizi istiyoruz.”<a class="si-noteref epub-type_noteref" href="#f316" id="ref_f316">316</a></p>

    <p>Leopold Mozart hâlâ kararsız davranıyordu. Bu arada ailesinin baskılarına dayanamayan Constanze evden ayrılarak Barones Waldstätten’in yanına sığınmıştı. Ancak annesi haftalardır eve uğramayan kızını polis zoruyla geri döndürme planları yapmaya başlamıştı. Durumu öğrenen Mozart, Barones’i bilgilendirmiş, artık daha fazla beklemeden nikâh kıymasının zamanı geldiğini anlamıştı. 4 Ağustos 1782 tarihinde, Viyana’nın ünlü St. Stephan Kilisesi’nde kıyılan nikâhta gelinle damada çok az kişi eşlik etmişti. Törenden sonra Barones, yeni evlilere yemek vermiş ve sade tören böylece sona ermişti. Leopold Mozart’ın gönderdiği evlilik izni, nikâhın ertesi günü Viyana’ya ulaşmış, Mozart yine de 7 Ağustos 1782 tarihli mektubuyla buna teşekkür etmiş, Constanze’nin en kısa sürede kayınpederine yazacağına söz vermişti. Ancak her ikisinin de çok iyi bildiği bir şey vardı: Artık ilişkileri hiçbir zaman eskisi gibi olmayacaktı. Genç besteci, yapıtları hakkında ilk olarak babasını bilgilendirmeye devam etse de, Salzburg eskisinden daha uzakta kalmıştı. Durum, Leopold Mozart için de farklı değildi. Weber’lerin elinden ilk defada kurtarmayı başardığı sevgili oğlunu, ikinci kez kurtaramamıştı. Belki de yaşlı adamın kabul etmek istemediği, oğlunun artık gerçek bir yetişkin olduğu ve kendi yuvasını kurduğuydu. Küçük Wolfgang’ın büyüdüğünü kabul etmekte zorlanıyordu. Yirmi altı yıl önceki o soğuk Ocak akşamından, bu sıcak Ağustos gününe ne çabuk gelmişlerdi.</p>

    <h1 class="part-header">1782-1791</h1>

    <p class="sag-metin">Lemberg<a class="si-noteref epub-type_noteref" href="#f317" id="ref_f317">317</a>, 12 Nisan 1826</p>

    <p class="mektup">Çok kıymetli anneciğim!</p>

    <p class="mektup">Dün Bay Metzger’in mektubunu aldığım zaman hissettiğim acıyı sana tarif etmem imkânsız. Aslında dün, hiçbir zaman unutamayacağım babamdan, 19 Mart’ta yazdığım mektubun cevabını beklerken beni derinden yaralayan, tarifsiz kaybın haberini öğrenmek zorunda kaldım. Sevgili anneciğim, onun bizler için, özellikle de benim için ne anlama geldiğini en iyi sen biliyorsun. En iyi ve tek arkadaşımdı, çocukluğumdan beri babam ve koruyucumdu. Aklımdakileri toplayıp sana kendimin de çok ihtiyaç duyduğu teselli sözcükleri yazamıyorum. Bu satırları senin nasıl olduğunu ve gelecekle ilgili düşüncelerini öğrenmek için gönderiyorum. Eğer benim yanıma gelmek istersen, seni en çocuksu duygularımla karşılamaya ve elimden geldiğince mutlu etmeye çalışırım. Ya da, bir süreliğine işlerini düzene sokmak için senin yanına gelmemi ister misin? Bana en kısa sürede cevap yaz, ne yapmak istersen oğlunu da hesaba kat.</p>

    <p class="sag-metin">Wolfgang<a class="si-noteref epub-type_noteref" href="#f318" id="ref_f318">318</a></p>

    <p>Constanze Nissen, oğlu Wolfgang’dan gelen bu mektubu aldığında zamanın ne çabuk akıp gittiğine bir kez daha hayret etmekten kendini alamadı. Küçük oğlu otuz beş yaşına gelmiş ve annesinin acısını paylaşmak için kilometrelerce uzaktan yardım elini uzatmayı teklif ediyordu. “Unutamayacağı babası”nın ölümü onun gibi oğlunu da çok sarsmıştı. Eşi, her iki oğlunu da kendi öz evladı gibi benimsemiş ve sahip çıkmıştı. Zaten Wolfgang, aynı adı taşıdığı gerçek babası bu dünyaya veda ettiğinde henüz dört aylıktı. Constanze o günlerde yaşadığı şaşkınlığı ve üzüntüyü bir kez daha hatırladı. Aradan otuz beş yıl geçtiğine inanmak zordu. Sevgili Wolfgang’ından ayrılalı bunca yıl geçmiş miydi? Mozart’ın dul eşi olarak yaşamanın ardından, şimdi Nissen’in dul eşi olarak yaşamaya da alışabilecek miydi?</p>

    <p>Constanze çok daha öncesini, 1782 yılının 4 Ağustos gününü düşünmeye başladı. Yaşantısının en mutlu günlerinden biriydi. Tanrı huzurunda Wolfgang ile olan birliktelikleri kutsanmış ve resmiyet kazanmıştı. Son bir yılda yaşadıkları karmaşanın ardından baş başa kalabilecekleri günler başlıyordu. Evli kaldıkları on yıla yakın sürede ne çok şey paylaşmışlardı. Wolfgang ona nasıl sevgiyle bağlanmıştı. Evlendikleri yıl, evden erken çıktığı bir gün, onu uyurken bıraktığı için başucuna şu notu bırakmıştı: “Günaydın Sevgili Karıcığım! İyi uyuduğunu ve seni rahatsız etmediğimi umarım. Yataktan aniden kalkmadığını, üşütmediğini, yere düşmediğini, hizmetçiye sinirlenmediğini, yan odada ayağının eşiğe takılmadığını da ümit ediyorum. Ben gelinceye kadar evdeki karmaşaya sinirlenmemeye çalış.”<a class="si-noteref epub-type_noteref" href="#f319" id="ref_f319">319</a> En ciddi konuları konuşurken bile neşelenecek bir şey bulmak Wolfgang’ın özelliğiydi. Mutlu, huzurlu bir birliktelikleri olmuştu.</p>

    <p>Constanze, Viyana’daki ilk evlerini düşünmeye başladı. Öyle çok yer değiştirmişlerdi ki, hepsini hatırlaması güçtü ama ilk evleri hâlâ gözünün önündeydi.</p>
  </div>

  <div class="footnotes html5_section epub-type_footnotes">
    <div class="si-footnote html5_aside epub-type_footnote" id="f273">
      <a class="si-backref" href="#ref_f273">273</a><span class="si-footnote-text">. Kurt Pahlen, Die Entführung aus dem Serail, s. 174, Opern der Welt, Piper – Schott, 1991 (3. basım).</span>
    </div>

    <div class="si-footnote html5_aside epub-type_footnote" id="f274">
      <a class="si-backref" href="#ref_f274">274</a><span class="si-footnote-text">. Mozart Briefe und Aufzeichnungen, cilt III, s. 102, 103.</span>
    </div>

    <div class="si-footnote html5_aside epub-type_footnote" id="f275">
      <a class="si-backref" href="#ref_f275">275</a><span class="si-footnote-text">. Giuseppe Bono, o tarihte orkestra şefi, Antonio Salieri ve Joseph Starzer ise saray bestecisi olarak görev yapıyorlardı. Salieri, Bono’nun yerine 1788’de orkestra şefi olmuş, Starzer de 1787’deki ölümüne dek görevini sürdürmüştü.</span>
    </div>

    <div class="si-footnote html5_aside epub-type_footnote" id="f276">
      <a class="si-backref" href="#ref_f276">276</a><span class="si-footnote-text">. Volkmar Braunbehrens, Mozart in Wien, s. 41, Piper Verlag, 1997, V. baskı.</span>
    </div>

    <div class="si-footnote html5_aside epub-type_footnote" id="f277">
      <a class="si-backref" href="#ref_f277">277</a><span class="si-footnote-text">. Mozart Briefe und Aufzeichnungen, cilt III, s. 110.</span>
    </div>

    <div class="si-footnote html5_aside epub-type_footnote" id="f278">
      <a class="si-backref" href="#ref_f278">278</a><span class="si-footnote-text">. Maria Publig, Mozart / ‘Dehanın Gölgesinde’, s. 210, 211.</span>
    </div>

    <div class="si-footnote html5_aside epub-type_footnote" id="f279">
      <a class="si-backref" href="#ref_f279">279</a><span class="si-footnote-text">. Mozart Briefe und Aufzeichnungen, cilt III, s. 111.</span>
    </div>

    <div class="si-footnote html5_aside epub-type_footnote" id="f280">
      <a class="si-backref" href="#ref_f280">280</a><span class="si-footnote-text">. agy. s. 112.</span>
    </div>

    <div class="si-footnote html5_aside epub-type_footnote" id="f281">
      <a class="si-backref" href="#ref_f281">281</a><span class="si-footnote-text">. agy. s. 129.</span>
    </div>

    <div class="si-footnote html5_aside epub-type_footnote" id="f282">
      <a class="si-backref" href="#ref_f282">282</a><span class="si-footnote-text">. (Fr.) Çok sevgili dostum!</span>
    </div>

    <div class="si-footnote html5_aside epub-type_footnote" id="f283">
      <a class="si-backref" href="#ref_f283">283</a><span class="si-footnote-text">. (Fr.) Çok sevgili babacığım!</span>
    </div>

    <div class="si-footnote html5_aside epub-type_footnote" id="f284">
      <a class="si-backref" href="#ref_f284">284</a><span class="si-footnote-text">. Aloisia, Viyana’ya geldikten sonra tiyatro oyuncusu Joseph Lange’yle evlenmişti.</span>
    </div>

    <div class="si-footnote html5_aside epub-type_footnote" id="f285">
      <a class="si-backref" href="#ref_f285">285</a><span class="si-footnote-text">. Aloisia ve Constanze’nin annesi Cäcilia Weber.</span>
    </div>

    <div class="si-footnote html5_aside epub-type_footnote" id="f286">
      <a class="si-backref" href="#ref_f286">286</a><span class="si-footnote-text">. Mozart Briefe und Aufzeichnungen, cilt III, s. 116.</span>
    </div>

    <div class="si-footnote html5_aside epub-type_footnote" id="f287">
      <a class="si-backref" href="#ref_f287">287</a><span class="si-footnote-text">. agy. s. 140, 141.</span>
    </div>

    <div class="si-footnote html5_aside epub-type_footnote" id="f288">
      <a class="si-backref" href="#ref_f288">288</a><span class="si-footnote-text">. Mozart burada Belmonte yerine, “Bellmont” olarak iki “l’ ile yazmıştır. Ayrıca eserin adını Die Entführung aus dem Serail yerine Die Verführung aus dem Serail şeklinde kullanmıştır. Bu sözcük Almancada, kaçırılmanın çok da kendi rızasıyla olmadığını, kandırılarak, baştan çıkarılarak gerçekleştiğini vurgular. Ama daha sonra besteci her zaman eserinden, Die Entführung aus dem Serail diye bahsetmiştir.</span>
    </div>

    <div class="si-footnote html5_aside epub-type_footnote" id="f289">
      <a class="si-backref" href="#ref_f289">289</a><span class="si-footnote-text">. Operanın ilk seslendirmesinde yer alan kişiler.</span>
    </div>

    <div class="si-footnote html5_aside epub-type_footnote" id="f290">
      <a class="si-backref" href="#ref_f290">290</a><span class="si-footnote-text">. Mozart Briefe und Aufzeichnungen, cilt III, s. 143.</span>
    </div>

    <div class="si-footnote html5_aside epub-type_footnote" id="f291">
      <a class="si-backref" href="#ref_f291">291</a><span class="si-footnote-text">. (İt.) Türk Tarzı.</span>
    </div>

    <div class="si-footnote html5_aside epub-type_footnote" id="f292">
      <a class="si-backref" href="#ref_f292">292</a><span class="si-footnote-text">. (Alm.) Bando.</span>
    </div>

    <div class="si-footnote html5_aside epub-type_footnote" id="f293">
      <a class="si-backref" href="#ref_f293">293</a><span class="si-footnote-text">. (Alm.) Tanrı’nın Gözü.</span>
    </div>

    <div class="si-footnote html5_aside epub-type_footnote" id="f294">
      <a class="si-backref" href="#ref_f294">294</a><span class="si-footnote-text">. (Alm.) Ah ne korkunç, ah ne ateşli.</span>
    </div>

    <div class="si-footnote html5_aside epub-type_footnote" id="f295">
      <a class="si-backref" href="#ref_f295">295</a><span class="si-footnote-text">. (Alm.) Ayrılık benim kaderimdi.</span>
    </div>

    <div class="si-footnote html5_aside epub-type_footnote" id="f296">
      <a class="si-backref" href="#ref_f296">296</a><span class="si-footnote-text">. (Alm.) Çabuk.</span>
    </div>

    <div class="si-footnote html5_aside epub-type_footnote" id="f297">
      <a class="si-backref" href="#ref_f297">297</a><span class="si-footnote-text">. (Alm.) Sevincim ne kadar çabuk değişti.</span>
    </div>

    <div class="si-footnote html5_aside epub-type_footnote" id="f298">
      <a class="si-backref" href="#ref_f298">298</a><span class="si-footnote-text">. Mozart Briefe und Aufzeichnungen, cilt III, s. 162, 163.</span>
    </div>

    <div class="si-footnote html5_aside epub-type_footnote" id="f299">
      <a class="si-backref" href="#ref_f299">299</a><span class="si-footnote-text">. agy. s. 167, 168.</span>
    </div>

    <div class="si-footnote html5_aside epub-type_footnote" id="f300">
      <a class="si-backref" href="#ref_f300">300</a><span class="si-footnote-text">. agy. s. 151.</span>
    </div>

    <div class="si-footnote html5_aside epub-type_footnote" id="f301">
      <a class="si-backref" href="#ref_f301">301</a><span class="si-footnote-text">. Aloisia.</span>
    </div>

    <div class="si-footnote html5_aside epub-type_footnote" id="f302">
      <a class="si-backref" href="#ref_f302">302</a><span class="si-footnote-text">. Mayıs ayında Salzburg’daki görevinden ayrılması.</span>
    </div>

    <div class="si-footnote html5_aside epub-type_footnote" id="f303">
      <a class="si-backref" href="#ref_f303">303</a><span class="si-footnote-text">. Mozart Briefe und Aufzeichnungen, cilt III, s. 181, 182.</span>
    </div>

    <div class="si-footnote html5_aside epub-type_footnote" id="f304">
      <a class="si-backref" href="#ref_f304">304</a><span class="si-footnote-text">. agy. s. 186.</span>
    </div>

    <div class="si-footnote html5_aside epub-type_footnote" id="f305">
      <a class="si-backref" href="#ref_f305">305</a><span class="si-footnote-text">. Volkmar Braunbehrens, Mozart in Wien, s. 73.</span>
    </div>

    <div class="si-footnote html5_aside epub-type_footnote" id="f306">
      <a class="si-backref" href="#ref_f306">306</a><span class="si-footnote-text">. Mozart Briefe und Aufzeichnungen, cilt III, s. 188.</span>
    </div>

    <div class="si-footnote html5_aside epub-type_footnote" id="f307">
      <a class="si-backref" href="#ref_f307">307</a><span class="si-footnote-text">. agy. s. 192.</span>
    </div>

    <div class="si-footnote html5_aside epub-type_footnote" id="f308">
      <a class="si-backref" href="#ref_f308">308</a><span class="si-footnote-text">. agy. s. 193.</span>
    </div>

    <div class="si-footnote html5_aside epub-type_footnote" id="f309">
      <a class="si-backref" href="#ref_f309">309</a><span class="si-footnote-text">. Johann Christian Bach, “Milanolu” ya da “Londralı Bach” diye de anılıyordu. (Y.N.)</span>
    </div>

    <div class="si-footnote html5_aside epub-type_footnote" id="f310">
      <a class="si-backref" href="#ref_f310">310</a><span class="si-footnote-text">. agy. s. 201.</span>
    </div>

    <div class="si-footnote html5_aside epub-type_footnote" id="f311">
      <a class="si-backref" href="#ref_f311">311</a><span class="si-footnote-text">. Mozart için “Bach” kelimesi çoğunlukla Johann Christian’ı çağrıştırdığından, özellikle “Sebastian Bach” olarak yazmış.</span>
    </div>

    <div class="si-footnote html5_aside epub-type_footnote" id="f312">
      <a class="si-backref" href="#ref_f312">312</a><span class="si-footnote-text">. Mozart Briefe und Aufzeichnungen, cilt III, s. 202, 203.</span>
    </div>

    <div class="si-footnote html5_aside epub-type_footnote" id="f313">
      <a class="si-backref" href="#ref_f313">313</a><span class="si-footnote-text">. agy. s. 203, 204.</span>
    </div>

    <div class="si-footnote html5_aside epub-type_footnote" id="f314">
      <a class="si-backref" href="#ref_f314">314</a><span class="si-footnote-text">. (Alm.) Eziyetin her türü.</span>
    </div>

    <div class="si-footnote html5_aside epub-type_footnote" id="f315">
      <a class="si-backref" href="#ref_f315">315</a><span class="si-footnote-text">. G.N. von Nissen, Biographie W.A. Mozarts, s. 465.</span>
    </div>

    <div class="si-footnote html5_aside epub-type_footnote" id="f316">
      <a class="si-backref" href="#ref_f316">316</a><span class="si-footnote-text">. Mozart Briefe und Aufzeichnungen, cilt III, s. 216, 217.</span>
    </div>

    <div class="si-footnote html5_aside epub-type_footnote" id="f317">
      <a class="si-backref" href="#ref_f317">317</a><span class="si-footnote-text">. Günümüzde Ukrayna topraklarında yer alan, “Lviv” kenti.</span>
    </div>

    <div class="si-footnote html5_aside epub-type_footnote" id="f318">
      <a class="si-backref" href="#ref_f318">318</a><span class="si-footnote-text">. G.N. von Nissen, Biographie W.A. Mozarts, s. 596, 597. (Bu mektup, orijinali elde olmadığı için, Mozart ailesinin tüm yazışmalarının derlendiği, Mozart Briefe und Aufzeichnungen içinde yer almamaktadır.)</span>
    </div>

    <div class="si-footnote html5_aside epub-type_footnote" id="f319">
      <a class="si-backref" href="#ref_f319">319</a><span class="si-footnote-text">. Mozart Briefe und Aufzeichnungen, cilt III, s. 246.</span>
    </div>
  </div>
</body>
</html>
