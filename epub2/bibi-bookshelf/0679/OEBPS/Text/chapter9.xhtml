<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mozart</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter" id="chapter9">
  <div class="container html5_section">
    <h1>1782-1785</h1>

    <h2>Evliliğin ilk ayları - Salzburg gezisi -<br />
    Viyana’da konserler</h2>

    <p>Yeni evli Mozart çifti Stephan Kilisesi’ne fazla uzak olmayan bir eve yerleşmişti.<a class="si-noteref epub-type_noteref" href="#f320" id="ref_f320">320</a> Yıl sonundan önce daha büyük ve geniş bir yere geçeceklerdi ama şimdilik bu küçük ve basit mekân onlar için gerçek bir yuva olmuştu. Yaşadıkları onca karmaşanın ardından evliliklerinin ilk haftaları oldukça sakin geçiyordu. Her zaman olduğu gibi, yaz ayları Mozart ve diğer müzisyenler için parasal yönden tatminkâr değildi ama birkaç ay sonra, kent dışına çıkan soylular geri döndüklerinde yaşam tekrar hareketlenecekti. Aslında o yıl öncekiyle kıyaslandığında çok da kötü sayılmazdı; mayısta “Augarten”da<a class="si-noteref epub-type_noteref" href="#f321" id="ref_f321">321</a> başlayan konserler yaz boyunca devam etmiş, Mozart bunların birçoğuna öğrencisi Josepha Auernhammer ile birlikte katılmıştı.</p>

    <p>Evliliğin ardından, Salzburg’daki aile fertleriyle gerilmiş olan ilişkiler yavaş yavaş düzelmeye başlamıştı. Mozart yazdığı mektuplarda özellikle karısından bahsediyor, onun, ailesiyle tanışmak için can attığını, en kısa zamanda Salzburg’a geleceklerini bildiriyordu. Önceki yazışmalarda olduğu gibi, genç besteci karısını, babasının hoşuna gidecek yönleriyle anlatmaya büyük özen gösteriyordu. Leopold Mozart’ın inançlarına son derece bağlı bir Katolik olduğunu çok iyi bilen oğlu, 17 Ağustos 1782 tarihli mektupta şu satırlara yer veriyordu: “Hayatımda daha önce hiç yapmadığım kadar güçlü şekilde dua ettim, büyük bir içtenlikle ibadet ettim, onun<a class="si-noteref epub-type_noteref" href="#f322" id="ref_f322">322</a> yanında huşu içinde ayine katıldım. O da aynı şeyleri hissetti. Tek kelimeyle sanki birbirimiz için yaratılmıştık ve her şeyi düzenleyen Tanrı, bizim bir arada olmamızı istemişti, gelecekte de bizi hiç terk etmeyecekti. Size de, göndermiş olduğunuz kutsamanız için bir kez daha en içten duygularla teşekkür etmek istiyoruz. Umarım bu konuda daha önce yazdığım mektubu almışsınızdır.”<a class="si-noteref epub-type_noteref" href="#f323" id="ref_f323">323</a> Mozart evli olmaktan büyük huzur duyuyor, bunu maddi ve manevi, yaşamının her ânında derinden hissediyordu. Ayrıca babasının bu birlikteliği kutsaması onun için çok önemliydi, 7 Ağustos tarihli mektubunda bu konudaki minnetini bildirmesine rağmen, bir kez daha vurgulamaktan kendini alamıyordu.</p>

    <p>Aynı mektupta (17 Ağustos), babasına geleceğe ait planlarından da bahsediyordu. <em>Saraydan Kız Kaçırma</em>’nın başarılı temsillerinin ardından kendine güveni iyice artmıştı. Viyana’da kalıp İmparator’a hizmet etmeyi her şeyden çok istiyordu ancak bu, önüne çıkacak daha iyi olanakları göz ardı edeceği anlamına gelmiyordu. Özellikle maddi yönden tatmin olması gerekiyordu. Bu kentte ya da bir Alman sarayında çalışmayı, bir Alman olarak çok istemekle birlikte, İngiltere veya Fransa’ya gitmeyi de düşünebilirdi. Orada çok daha zengin olacağından emindi. Yeniden Fransızca çalışmaya başlamıştı, ayrıca İngilizce dersleri alıyordu ve üç ay içinde bu dili de okuyup konuşacak kadar öğreneceğini umuyordu. Babasına bu mektubu göndermesinden yaklaşık bir ay sonra, 28 Eylül’de, Barones Waldstätten’e gönderdiği mektubun sonunda kaleminden şu cümleler dökülmüştü: “<em>I kiss your hands, and hoping to see you in good health the Tuesday, I am your most humble servant, Mozart.</em>”<a class="si-noteref epub-type_noteref" href="#f324" id="ref_f324">324</a> (Ellerinizden öper, sizi Salı günü sağlıklı görmeyi ümit ederim, en alçakgönüllü hizmetkârınız, Mozart) Tıpkı çocukluk günlerinde olduğu gibi, Mozart üzerinde çalıştığı bir şeyi kısa sürede tümüyle benimsiyor ve günlük yaşamının içine katıyordu. İngilizce çalışmaya yoğunlaştığı bu sırada, anadilinde yazdığı bir mektubun bitiriş cümleleri kendiliğinden bu dile kayıyordu. Ya da Mozart her zaman yaptığı gibi, farklı dilleri kullanmaktan özellikle zevk alıyordu.</p>

    <p>Barones Waldstätten ile olan dostlukları aynı samimiyetle devam ediyordu. Her ikisi için de hem bir koruyucu hem bir arkadaş olmuştu. Mozart’ın 2 Ekim tarihinde gönderdiği mektup, bazı bölümleriyle, bestecinin kuzini Bäsle’ye yazdığı satırları çağrıştırmaktadır: “En sevgili, en iyi, en güzel, altın kaplı, gümüş kaplı, şeker kaplı, en kıymetli, en nadide, hanımefendi Barones!”<a class="si-noteref epub-type_noteref" href="#f325" id="ref_f325">325</a> Bu neşe dolu girişin ardından, Baronesin istediği notaları gönderdiğini belirten Mozart, bir süre sonra yeniden şakacı tonuna geri dönmüştü: “Şunu söyleyebilirim ki, ben hem çok mutlu hem de mutsuz bir adamım! Siz Sayın Hanımefendi’yi baloda öyle güzel süslenmiş gördüğümden beri mutsuzum, çünkü hiç huzurum kalmadı! Yalnızca iç çekip inliyorum! Balonun geri kalan bölümünde hiç dans etmedim –yalnızca zıpladım; <em>souper</em> getirtilmişti– ama ben insan gibi değil, hayvan gibi yedim yemeğimi, gece boyunca da rahat bir uykuya dalacağıma derin bir uykuya daldım ve ayı gibi horladım! Fazla bir umuda kapılmasam da siz Sayın Hanımefendi’nin de aynı durumda olduğunuza bahse girecektim! Gülümsüyor musunuz? Kızarıyor musunuz? Ah evet, mutluyum! Kısmetim açıldı! Heyhat! Sırtıma kim vuruyor? Yazdıklarıma kim bakıyor? Ah, ah, ah! Karım! Öyle olsun bakalım; ne yapayım ki onunla evliyim ve onu bırakamam!”<a class="si-noteref epub-type_noteref" href="#f326" id="ref_f326">326</a> Mektubun sonunda ise Mozart, tüm yazdıklarının bir şakadan ibaret olduğunu vurgulamak istercesine, karısıyla birlikte en içten saygılarını göndermektedir: “Gerçek bir melek olan karım ve örnek bir koca olan ben, ellerinizden binlerce kez öperiz.”<a class="si-noteref epub-type_noteref" href="#f327" id="ref_f327">327</a></p>

    <p>Mozart’ların sonbahar aylarından beri gerçekleştirmek istedikleri en önemli olayların başında Salzburg ziyareti geliyordu. Ancak bir türlü uygun zamanı bulamıyorlardı. Önce, konser sezonunun başlaması nedeniyle Mozart, Viyana’dan ayrılmak istememiş, ardından bastıran kış şartlarının böylesi bir yolculuk için uygun olmayacağına karar vermişlerdi. Aileye yeni katılacak bir bebek bu gezinin uzunca bir süre daha ertelenmesine neden olmuştu.</p>

    <p>Aralık ayı içinde, büyük olasılıkla doğacak bebeği de göz önünde bulundurarak aynı cadde üzerinde birkaç bina ötedeki daha büyük bir eve taşındılar. Evin sahibi, dinini değiştirerek Hıristiyanlığı seçen eski bir Yahudi Baron Raimund von Wetzlar idi. Varlıklı bir adam olan Wetzlar, yaşamı boyunca Mozart’ın yakın dostu olarak kalacaktı. İki oda, bir giriş ve mutfaktan oluşan yeni evleri, üçüncü kattaydı. Mozart, kentte verdiği konserlerin çoğunda kendi piyanosunu kullandığı için çalgının sık sık taşınması gerekiyor, üst katlara çıkan dar merdivenler çoğunlukla bu nakliyeyi güçleştiriyordu. Yeni evlerinin konumu bu bakımdan ideal olmasa da, kötü sayılmazdı.</p>

    <p>Mozart’ın Viyana’daki bir günü genellikle yoğun bir tempoda geçiyordu. Sabah erken saatlerde beste yapıyor, çoğunlukla ikiye dek öğrencileriyle ilgileniyordu. Öğle yemeğinin ardından biraz dinleniyor, akşamları da genellikle konser ya da dostların evlerindeki toplantılara katılmak için dışarıda oluyordu. Rahatsız edilmeden çalışmak için ona yalnızca geceler kalıyordu. Ancak bu yoğun tempo bir anlamda onu ayakta tutuyor, çalışma arzusunu kamçılıyordu. Bestecinin yaşamı incelendiğinde, en verimli olduğu yılların, zaman bulamamaktan en çok yakındığı dönemlere rastladığı görülür. Etrafında evin gündelik kalabalığının olmasından adeta hoşlanırcasına, karmaşanın bulunduğu ortamları seçiyor, büyük bir ustalıkla kendini bunlardan soyutlamayı başarıyordu.</p>

    <p>1783, konser projeleri ve yeni opera siparişleri umuduyla başladı. Bir süre önce tiyatro yöneticisi Orsini-Rosenberg, Mozart’a İtalyan tarzı bir opera bestelemek isteyip istemediğini sormuştu. Müzik çevrelerinde, Almanca oyunların kısa süre sonra sahnelenmeyeceği konuşulmaya başlanmıştı. Tekrar İtalyanca operalar ağırlıkta olacaktı. <em>Saraydan Kız Kaçırma</em> başarıyla oynanıyordu ama yalnızca onun getirdiği canlılık bu tarz sahne eserlerini ayakta tutmaya yetmeyecek gibi görünüyordu. Almanca bestelenen diğer yapıtlar beklenilen ilgiyi görmemiş, halk bunlara oldukça mesafeli yaklaşmıştı. Aslında bunun oldukça anlaşılır bir yanı vardı: Müzikli oyunların büyük bir bölümü, tiyatro yönü ağır basan yapıtlar olduğu ve Kuzeyli Alman sanatçılar tarafından bestelendiği için Viyanalılara yabancıydı. Sahnelenen oyunlarda konuşma ilk planda kaldıkça, seyirciler kendi diyalektlerini duymak istiyor, kentin gündelik yaşamıyla bağlantılı konuları sahnede görmeyi yeğliyordu. Mozart’ın eserinde müzik, konuşmanın önünde olduğundan istenilen başarı elde edilebilmişti; ayrıca Türk konusu Viyana için her zaman güncelliğini koruyordu.</p>

    <p>II. Joseph büyük bir cesaretle uygulamaya koyduğu fikrinde daha fazla direnemeyecekti. Zaten İmparator’un kendi kişisel zevki her zaman İtalyanca operalardan yana olmasına rağmen, uygulamaya koyduğu diğer reformları sanatsal yönden destekleyeceğini düşündüğü için, Viyanalıların kendi anadillerinde opera seyretmelerini istiyordu. Mozart, babasına yazdığı 5 Şubat 1783 tarihli mektupta Alman operası konusunda II. Joseph ile benzer fikirler taşıdığını açıkça ortaya koymuştur: “Alman operası, Paskalya’dan sonra ölecek gibi görünüyor. Zaten onu şimdiden yok etmeye çalışanlar var ve bunu Almanlar yapıyor, ne yazık! (...) İtalyan opera sezonunun çok uzun süreceğini sanmıyorum ve ben, daha çok vaktimi alsa bile, Almancayı tercih ediyorum. Her ulusun kendi operası var, neden biz Almanların da olmasın? Almanca, Fransızca veya İngilizce kadar şarkı söylemeye uygun değil mi? Ya da Rusça kadar? Ben yeni bir Almanca opera besteliyorum. Metin olarak Goldoni’nin ‘Il servitore di due Padroni’sini seçtim. İlk perdenin çevirisi bitti. Çeviriyi Baron Binder<a class="si-noteref epub-type_noteref" href="#f328" id="ref_f328">328</a> yapıyor. Ancak her şey tamamlanıncaya kadar bunlar bir sır. Siz ne düşünüyorsunuz? Başarılı olabilir miyim?”<a class="si-noteref epub-type_noteref" href="#f329" id="ref_f329">329</a> Adı geçen yapıt, Mozart’ın aynı tarihlerde üzerinde çalışmaya başlayıp tamamlamadan bıraktığı birkaç eserden biridir. İyi bir metin ve onu uygun bir libretto şekline sokacak şairi bulmak, gerçekten de Mozart’ın daha önce söylediği gibi, Anka kuşuyla karşılaşmak kadar güçtü. Ancak Mozart’ın bu erişilmez kuşu yakalamasına az kalmıştı. Büyük olasılıkla o tarihlerde, ev sahibi Baron von Wetzlar’ın evinde tanıştığı Lorenzo Da Ponte’nin bir süre sonra en yakın çalışma arkadaşı olacağından habersizdi.</p>

    <p>Yeni yılın ilk haftalarında Mozart’ın aklında kentte tüm hızıyla devam eden karnaval ve her gece farklı bir mekânda düzenlenen balolar vardı. Babasından kıyafet göndermesini bile istemiş, katılacağı eğlencede herkesten farklı görünmesinin çok önemli olduğunu belirtmişti. Mozart’lar da yeni evlerinde en yakın dostlarını çağırdıkları bir balo düzenleyerek bütün gece eğlenmişlerdi. Akşam altıda başlayan eğlence sabah altıya dek sürmüş, bol bol dans edilmişti. Davetliler arasında, Aloisia ve kocası dahil, genç çiftin kentte yakın ilişki içinde olduğu hemen herkes vardı. Bay ve Bayan Lange çiftinin yeni evli Mozart’ları ziyaret etmesi, ilişkilerin artık normale döndüğünün bir göstergesiydi.</p>

    <p>Mart ayı içinde Mozart’ın Burgtheather’da verdiği kendi eserlerinden oluşan ilk “akademi”ye Aloisia da katılmış, tıpkı eski günlerdeki gibi bestecinin aryalarını seslendirmişti. Başarı ve maddi gelir gerçekten büyüktü. Özellikle II. Joseph’in izleyiciler arasında olması ve beğenisini ifade etmesi Mozart’ın çok hoşuna gitmişti. Babasına yazdığı mektupta, konserde seslendirdiği yapıtları detaylı olarak anlatıyor, dinletinin yankılarının Salzburg’a dek ulaşmış olabileceğini bildiriyordu. Program ilginçti, o dönemde âdet olduğu üzere, Mozart’ın her tür eserinden örnek vardı: Konser 1782 yazında bestelenmiş KV 385, <em>Haffner Senfonisi</em> (No. 35) ile başlamıştı. Aralarında Aloisia’nın da bulunduğu şarkıcıların söylediği altı aryanın ardından, Mozart piyano konçertolarından ikisini ve II. Joseph’i hoşnut etmek umuduyla bir füg çalmıştı. Besteci ayrıca dönemin tanınmış operaları üzerine doğaçlama olarak çeşitlemeler yapmış, konser, senfoniden bir bölümün yinelenmesiyle son bulmuştu. Mozart, orkestra için ödediği ücret ve diğer masrafları düşünce, bazı kaynaklara göre 1.600 <em>gulden</em> kazanmıştı. Bu meblağ, Salzburg’daki yıllık ücretin ve <em>Saraydan Kız Kaçırma</em> için aldığının nerdeyse dört katına eşitti.</p>

    <p>Yaz geldiğinde Constanze’nin hamileliği son aylarına yaklaşmıştı. Temmuz ayı içinde doğmasını bekledikleri bebeği Mozart, Leopold ya da Leopoldine olarak vaftiz etmeyi düşünüyordu. Fırsat buldukça güzel havanın tadını çıkarıyor, Viyana’nın ünlü mesire yeri Prater’de dolaşıyorlardı. Mozart olabildiğince açık havada kalmak istiyor, babasına yazacağı mektubu bile orada kaleme alıyordu: “Bugün Prater çok hoş. Yemeği dışarıda yedik, akşam sekize ya da dokuza kadar kalacağız. Bana yalnızca gebe karım eşlik ediyor, karıma da gebe olmayan ama tombul ve sağlıklı kocası.”<a class="si-noteref epub-type_noteref" href="#f330" id="ref_f330">330</a> Uzunca bir süredir Salzburg’dan gelen mektuplar eski kırgınlıkların unutulduğunun bir işareti gibiydi. Haziran başında Leopold Mozart ve Nannerl, Constanze’nin isim gününü kutlamış ancak tarihte yanılmışlardı. Mozart ailesi içinde bu alışkanlığın ne derece önemli olduğu düşünüldüğünde, genç kızın artık yabancı olarak görülmekten vazgeçildiği sonucuna varılabilir. Mozart da, bu davranıştan son derece mutlu olmuş babasına şu satırları yazmıştı: “Karımın isim günü ne mayısta ne de martta, 16 Şubat’ta ama hiçbir takvimde yer almıyor. Ama o, isim günü olmamasına rağmen gönderdiğiniz iyi dileklere çok teşekkür ediyor.”<a class="si-noteref epub-type_noteref" href="#f331" id="ref_f331">331</a></p>

    <p>Uzunca süredir Mozart’ın aklını kurcalayan yeni bir opera fikrinin artık olgunlaştığı, 7 Mayıs 1783 tarihinde babasına gönderdiği mektupla iyice belirginleşmişti: “İtalyan <em>opera buffa</em>’sı yeniden oynanmaya başladı ve çok beğenildi. Özellikle <em>buffo</em><a class="si-noteref epub-type_noteref" href="#f332" id="ref_f332">332</a> çok iyi, adı Benucci<a class="si-noteref epub-type_noteref" href="#f333" id="ref_f333">333</a>. Ben de opera librettosu olabilecek belki yüz eser karıştırdım ama hiçbiri tam istediğim gibi değil. En azından üzerlerinde mutlak düzeltmeler yapılması gerek. Bunu kabul edecek biri yeni baştan bir libretto yazmayı tercih edebilir ve yeni olan her zaman daha iyidir. Burada Da Ponte adında bir şair var, tiyatronun işleriyle meşgul ve Salieri için yeni bir libretto yazmak zorunda. Bu onun en azından iki ayını alır, daha sonra bana bir tane yazmak için söz verdi. Ama sözünü tutup tutmayacağını bilmiyorum; İtalyanları hepimiz tanıyoruz, yüzümüze karşı çok nazik oluyorlar. Neyse eğer Salieri’yle anlaşırsa bir daha ondan hiç libretto alamam. Oysa kendimi İtalyan tarzı bir operada göstermeyi çok istiyorum. Eğer Varesco,<a class="si-noteref epub-type_noteref" href="#f334" id="ref_f334">334</a> Münih’te olanlar için kızgın değilse bana yedi kişilik yeni bir eser yazabilir. Bu konuda sizin bir fikriniz vardır ve belki Salzburg’a geldiğimiz zaman onunla birlikte eser üzerinde çalışabiliriz. Ama eserde benim için en önemli özellik bütününde komik olması ve iki çeşit kadın rolü bulunması. Biri <em>seria</em><a class="si-noteref epub-type_noteref" href="#f335" id="ref_f335">335</a> karakterde diğeri ise <em>mezzo</em><a class="si-noteref epub-type_noteref" href="#f336" id="ref_f336">336</a> karakterde ama birbirine eşit roller olmalı. Üçüncü kadın rolü ise tıpkı erkek rolleri gibi tamamıyla komik olabilir. Sizden ricam bu konuyu bir an önce Varesco’yla konuşmanız.”<a class="si-noteref epub-type_noteref" href="#f337" id="ref_f337">337</a></p>

    <p>Bu mektup, Mozart’ın kafasında, ilk sahnelenmesinden yaklaşık üç yıl önce, <em>Figaro’nun Düğünü</em> operasının kadrosunun şekillendiğini açıkça ortaya koyuyor. Ancak genç besteci düşündüklerini gerçekleştirmek için bir süre daha beklemek zorunda kalacak, Da Ponte’nin librettosuna kavuşana dek, <em>Idomeneo</em>’nun metin yazarı Varesco’yla tekrar çalışmayı deneyecekti. Üzerinde çalıştığı librettoların hiçbiri Mozart’ı tatmin etmeyecek, <em>Saraydan Kız Kaçırma</em>’ nın ardından, yeni bir zafer için dört yıla yakın süre gerekecekti.</p>

    <p>Aylar ilerledikçe doğacak bebek ve ardından çıkılması düşünülen Salzburg yolculuğu, gündemin ilk sırasına oturmuştu. Mozart’ı endişelendiren, resmî olarak Başpiskoposluk Sarayı’ndaki görevinden çıkarılmış olmamasıydı. Bu durum yolculuk tarihi yaklaştıkça mektupların tek konusu halini almaya başlamıştı. Genç besteci, babasına Münih’te buluşmayı öneriyor, Salzburg’a gelip zor durumda kalmak istemediğini bildiriyordu. Babasının cevabı Mozart’ı tatmin etmiş olmalı ki Temmuz ayı sonunda yola çıkmaya karar verdiler.</p>

    <p>17 Temmuz günü, Mozart çiftinin sağlıklı bir erkek çocukları dünyaya geldi. Constanze’nin sonraki yıllarda anlattıklarına bakılırsa doğum sancılarının iyice sıklaştığı sırada Mozart, yan odada meraklı bekleyişini sürdürüyor ve bir süredir bestelediği yaylı çalgılar dörtlülerine bir yenisini ekliyordu. Genç kadının 1820’lerde İngiliz Novello çiftine söylediğine göre, söz konusu yapıt, KV 421, <em>Re Minör Dörtlü</em>’nün “Menuetto” bölümüydü.<a class="si-noteref epub-type_noteref" href="#f338" id="ref_f338">338</a> Mozart babasına, gece saat 01.30’da sancıların başladığını, sabah 07.00’de ise her şeyin bitmiş olduğunu, doğumun çok rahat geçtiğini bildirmişti. Sabaha karşı yardıma gelen kayınvalidesi ve ebenin yardımıyla, Leopold Mozart büyükbaba olmuştu. Ev halkı bu mutlu olayın sevincini yaşarken bestecinin dostu ve eski ev sahibi<a class="si-noteref epub-type_noteref" href="#f339" id="ref_f339">339</a> Raimund Wetzlar ziyarete gelmiş, coşkularını büyük bir içtenlikle paylaşmış ve çocuğu kucağına alarak kendi önadını vermişti. Böylece bebek Raimund Leopold Mozart olarak vaftiz edilmişti.</p>

    <h2 class="ic-baslik">Salzburg gezisi</h2>

    <p>Temmuz sonunda Mozart ve Constanze, Salzburg’a doğru yola çıktılar. İki haftalık bebek, o dönemde âdet olduğu üzere bir sütannenin yanına verilmişti. Pek çok kaynakta bu yolculuk ve bebeğin yabancı birinin bakımına verilmesi, Mozart’ların düşüncesizliği olarak vurgulansa da, o yılların alışkanlığı göz önüne alındığında bu davranış normaldi. Büyük olasılıkla genç çift, yolculuğa çıkmasa bile, aynı şey gerçekleşecekti. Ancak doğduğunda son derece sağlıklı görünen Raimund Leopold, ne yazık ki çağdaşı pek çok bebek gibi uzun ömürlü olamamış, 19 Ağustos günü, anne ve babasının Salzburg’da bulunduğu sırada yaşama veda etmişti. Mozart’lar olayı ancak Viyana’ya döndükleri Kasım ayında öğrenebilmişti. Belki bugünün şartlarına göre anlaşılmaz olan buydu. Ancak çocuk ölümlerinin son derece yaygın olduğu XVIII. yüzyılda çiftler için doğum, oldukça sık denenmesi gereken bir olaydı. Uzun ömürlü çocuklara kavuşabilmek için yılmadan çabalamak gerekiyordu. Mozart ve Constanze, büyük olasılıkla bebeklerinin ileri yaşlara ulaşamayacağı fikrine, hamilelik süresinde kendilerini hazırlamışlardı.</p>

    <p>Salzburg’da ailenin kavuşması gerçekleşmiş; Constanze, adını çok duyduğu, her zaman belirli bir korkuyla yaklaştığı yeni akrabalarıyla tanışmıştı. Aradaki tüm dargınlıklar unutulmasa da, kayda değer bir çatışma yaşanmamış gibi görünüyordu. Nannerl’ın günlüklerinin bazı bölümleri, Nissen’le evli olduğu yıllarda Constanze tarafından biraz sansüre uğradıysa da, yaşanan olayların kalıcı dargınlıklara neden olmadığı anlaşılıyor. Yaklaşık üç ay kaldıkları Salzburg’da zamanlarını nasıl geçirdiklerine dair fazla bilgi yok. Mozart, belki metin yazarı Varesco’yla bestelemeyi düşündüğü opera konusunda konuşma olanağı bulmuştu. Çünkü daha kente gelmeden Varesco, besteciye bir metin göndermiş, Mozart da üzerinde çalışabileceğini söylemiş ancak başka libretto arayışını sürdüreceğini eklemişti. <em>L’Oca del Cairo</em> (Kahire’nin Kazı) adını taşıyan opera ne yazık ki tamamlanamadı. Mozart, Salzburg’dan döndükten sonra bazı bölümlerini bestelemiş ancak 1784 başlarında, araya başka projelerin girmesi ve opera idaresinden bir teklif alamaması üzerine eseri yarım bırakmıştı.</p>

    <p>Constanze, 1829 yılında kendisini ziyarete gelen İngiliz Novello çiftine, 1783’te yaptıkları Salzburg gezisiyle ilgili ilginç bir anı anlatmıştı: Kocasıyla birlikte bir gün, Leopold Mozart ve Nannerl’ın de katılımıyla, <em>Idomeneo</em> operasında Üçüncü perdede yer alan, “<em>Andrò ramingo e solo</em>”<a class="si-noteref epub-type_noteref" href="#f340" id="ref_f340">340</a> sözleriyle başlayan dörtlüyü seslendirmişlerdi (No. 21). Bu bölümü çok seven Mozart, o gün de çok duygulanmış, gözyaşları içinde odayı terk etmiş, uzun bir süre kendine gelememişti.<a class="si-noteref epub-type_noteref" href="#f341" id="ref_f341">341</a> Constanze’nin, Mozart’ın müziğine büyük hayranlık duyan Vincent ve Mary Novello çiftiyle yaptığı konuşmalar, besteciyi ve müziğini olabildiğince yüceltme amacını güttüğü için, bu ifadelere dikkatli yaklaşmakta yarar var. Ancak şurası bir gerçek ki, Mozart için <em>Idomeneo</em>’daki dörtlünün, gerçekten ayrı bir önemi vardı.<a class="si-noteref epub-type_noteref" href="#f342" id="ref_f342">342</a></p>

    <p>Salzburg gezisinin en önemli olayı, St. Peter Kilisesi’nde<a class="si-noteref epub-type_noteref" href="#f343" id="ref_f343">343</a> seslendirilen KV 427, <em>Do Minör Missa</em> idi. Mozart, kente gelmeden önce babasına yazdığı mektuplarda, Constanze’yle evliliklerinin çıkmaza girdiği günlerde, olayların iyi bir sonuca bağlanması için Tanrı’ya adakta bulunduğunu ve bir <em>missa</em> bestelemeye söz verdiğini bildirmişti. Ancak yapıtını tamamlayamadan Salzburg’a getirmiş, kalan bölümlerini orada bitirmeyi tasarlamıştı. Çift kentten ayrılmadan seslendirilen<a class="si-noteref epub-type_noteref" href="#f344" id="ref_f344">344</a> yapıt, ne yazık ki günümüze de tamamlanmadan ulaşmıştır. Eserin bir özelliği de Constanze’nin soprano partilerinden birini (büyük olasılıkla soprano I) seslendirmiş olmasıdır. Mozart bu davranışıyla belki de, karısının müzik yeteneğinin yabana atılmayacak seviyede olduğunu babasına ve ablasına kanıtlamak istiyordu. Ancak genç kadının daha sonra Viyana’da hiç şarkı söylememiş olması oldukça ilginç. Ayrıca yapıtın niçin tamamlanmadığı da bir başka soru işareti. Kilisede seslendirilen bir <em>missa</em>’nın eksik olamayacağı göz önüne alınınca akla iki olasılık geliyor: Eserin son bölümünün ilerleyen yıllarda kaybolduğu ya da o seslendirme için başka <em>missa</em>’lardan alınan bölümlerle tamamlandığı. Her zaman büyük bir hızla beste yapan Mozart’ın, kentte kaldığı süre içinde neden bu denli önem verdiği <em>missa</em>’yı tamamlamamış olduğu ise bir başka bilinmez. Üstelik bestecinin aynı süre zarfında, sağlığı iyi olmayan eski dostu Michael Haydn’ın, Başpiskopos’un siparişi üzerine yetiştirmek zorunda kaldığı <em>Keman ve Viyola İçin Düet</em>’lerini (KV 423, 424), onun yerine tamamladığını düşünürsek <em>missa</em> ile ilgili soru işaretlerinin sayısı iyice artar.</p>

    <p>Ekim sonunda Salzburg’dan ayrılan Mozart, arkasında bıraktığı kenti son kez gördüğünü bilse, belki ufukta kaybolan kentin siluetine daha dikkatli bakardı. Hiç sevmediği bu kentten artık ebediyen ayrılıyordu. Yanındaki Constanze ise ilk kez gördüğü bu şehirde ileride uzun yıllar geçirecek, son yolculuğuna burada uğurlanacak, mezar yeri olarak, yeni tanıştığı akrabalarıyla aynı kilisenin avlusunu paylaşacaktı. Ancak o günlere daha epey vardı. <span class="epub-type_pagebreak" id="page217" title="217"></span>Şimdi düşündükleri, Viyana’ya yapacakları yolculuktu. Linz’de yakın dostları Kont Franz Joseph Thun’un babası Johann Joseph Thun’un şatosunda ağırlandılar. Tüm aile üyeleri gibi Baba Thun da müziğe çok meraklıydı ve malikânesinde iyi bir orkestra vardı. Mozart burada kaldıkları sürede seslendirilmek üzere yeni bir senfoni besteledi (KV 425, No. 36). Babasına yazdığı mektupta, yanında hiç senfonisi bulunmadığı için dört günde yeni bir yapıt bestelemek zorunda kaldığından yakınıyordu.</p>

    <h2 class="ic-baslik">Viyana’da kendini kabul ettirme çabaları</h2>

    <p>Kasım ayında döndükleri Viyana’da ailelerinin yeniden iki kişi kaldığını üzülerek öğrendiler. İlk çocuklarını kaybetmiş olmak üzücüydü ancak yaşam devam ediyordu ve Mozart’ın önünde yoğun bir kış sezonu vardı. Ayrıca daha iyi bir eve yerleşmeleri gerekiyordu. 1784 Ocak ayında, Viyana’nın en hareketli caddelerinden Graben üzerinde “Trattnernhof” olarak anılan binanın üçüncü katına taşındılar. Ev sahipleri, binanın tümüne sahip olan yayıncı Johann Thomas Edler von Trattnern<a class="si-noteref epub-type_noteref" href="#f345" id="ref_f345">345</a> idi. Kendinden yaşça oldukça küçük olan karısı Maria Theresia Trattnern, Mozart’tan piyano dersi alıyordu.</p>

    <p>7 Şubat 1784’te Mozart eserlerini bir kataloğa kaydetmeye başladı. Başlık olarak “Verzeichnüß<a class="si-noteref epub-type_noteref" href="#f346" id="ref_f346">346</a> aller meine Werke von Monath Febrario 1784 bis Monath ... Wolfgang Amadé Mozart”<a class="si-noteref epub-type_noteref" href="#f347" id="ref_f347">347</a> (Tüm Eserlerimin Listesi, Şubat 1784’ten ...’a kadar, Wolfgang Amadé Mozart) ifadesini kullanan besteci, listeye ilk olarak KV 449, <em>Mi Bemol Majör Piyano Konçertosu</em>’nu (No. 14) kaydetmişti. Oldukça titiz bir şekilde tutulan bu listede, yapıtların bitiş tarihleri, ilk ölçüleri, hangi çalgıların yer aldığı ve eğer varsa sipariş verenin adı yer almaktaydı.</p>

    <p>1784 yılı konserler yönünden oldukça hızlı başlamıştı. Mozart, 26 Şubat-3 Nisan arasında yirmi iki konser vererek erişilmesi oldukça güç bir rekora imza attı. Bu konserlerin bir kısmı kentteki soylu şatolarında, üç tanesi bestecinin kendi evinin bulunduğu binada, iki tanesi de operada gerçekleşmişti. Konserlerin ağırlık noktasını, Mozart’ın yeni bestelediği üç piyano konçertosu oluşturu<span class="epub-type_pagebreak" id="page218" title="218"></span>yordu (KV 449-451 - No. 14-16). Besteci yıl sonuna dek üç yeni konçerto daha besteleyecekti (KV 453, 456, 459 - No. 17-19). Bu konserler için, o dönemde oldukça sık kullanılan bir uygulamaya başvurmuş, dinleyicilerine bir çeşit abonman bileti satmıştı. Önceden yapılan ödemelerle konseri izleyenler, isterlerse belirlenen ücretten daha fazlasını da verebiliyordu.</p>

    <p>Mozart yaşamöykülerinin hemen hepsinde gündeme gelen bir konu da, bestecinin Viyana yıllarındaki maddi durumudur. İlk dönem yazarlar, belirli bir sabit geliri olmadan yaşamaya çalışan bestecinin büyük zorluklar çektiğini, yaşamının son yıllarında yoksulluk içinde öldüğünü savunur. XIX. yüzyıl sonunda yapılan ciddi araştırmalar, Mozart’ın o yıllardaki maddi geliri üzerinde ayrıntılı bilgilere ulaşılmasını sağlamıştır. Ancak bu kez de, çok büyük bir geliri sorumsuzca harcayan bir besteci portresi çizilmeye başlanmış, çoğu araştırmacı da bu konuda asıl suçlunun, tutumlu davranmayı bilmeyen Constanze olduğu sonucuna varmıştır.</p>

    <p>Bu konuda oldukça ayrıntılı bilgiler veren Volkmar Braunbehrens, <em>Mozart in Wien</em> (Mozart Viyana’da) adlı yapıtında, kayıtlara geçmiş rakamlara dayanarak Mozart’ın Viyana yıllarındaki kazancını ortaya dökmüştür. Buna göre besteci en çok konser verdiği 1784’te, bu dinletilerden 1.000 <em>gulden</em> kazanmış, derslerden ve nota basımından elde ettiği gelirlerle bu meblağ 1.650 <em>gulden</em>’i bulmuştur. Mozart, Viyana’da bulunduğu yıllar içinde en fazla geliri 1787’de elde etmişti. 3.216 <em>gulden</em> olarak hesaplanan bu gelirin 1.000 <em>gulden</em>’i babasından kalan mirastı.<a class="si-noteref epub-type_noteref" href="#f348" id="ref_f348">348</a> Dorothea Leonhart ise <em>Mozart / Liebe und Geld</em> başlıklı kitabında aynı dönem kazançları konusunda oldukça farklı rakamlar veriyor. Leonhart’a göre, seri konserler verdiği dönemde Mozart yıllık en az 10.000 <em>gulden</em> elde etmiş olmalıydı. Bunun nedeni, dinleyiciler arasında bulunan soyluların belirlenen ücretin çok üzerinde ödeme yapmasının o dönem için son derece olağan sayılmasıydı.<a class="si-noteref epub-type_noteref" href="#f349" id="ref_f349">349</a></p>

    <p>Her iki kitapta yer alan diğer listelerden aynı dönemde Viyana’daki ortalama kazançlar hakkında da bilgi edinmek mümkün. Buna göre üst düzey devlet görevlilerin yıllık geliri 1.000-1.500 <em>gulden</em> arasında değişiyordu. Mozart’ın Salzburg’daki gelirinin 450 <em>gulden</em> olduğu, 1787’den sonra saray tarafından kendisine <span class="epub-type_pagebreak" id="page219178" title="219178"></span>“Krallık Bestecisi” unvanı için 800 <em>gulden</em> ödendiği düşünülürse gelir karşılaştırması daha kolay yapılabilir. Ayrıca Mozart’a operaları için genellikle 450 <em>gulden</em> ödeme yapılıyordu.</p>

    <p>Bütün bu rakamlardan sonra şu sonuca varılabilir: Mozart, Viyana’da yaşadığı dönemde yoksul bir besteci olarak anılacak durumda değildi. Günün şartlarına göre iyi sayılabilecek bir geliri vardı. Leopold Mozart, 1785 yılında oğluna yaptığı ziyaret sırasında bu konuya değinmiş, kızına yazdığı 19 Mart 1785 tarihli mektupta, “Eğer oğlum borç ödemiyorsa bankaya yılda 2.000 <em>gulden</em> koyabilir,”<a class="si-noteref epub-type_noteref" href="#f350" id="ref_f350">350</a> şeklinde bir ifade kullanmıştı. Bu durumda, Mozart’ın son yıllarında maddi yönden sıkışmasının nedeni tam olarak anlaşılamamaktadır. Karısının sağlık sorunlarının harcamalarını artırdığını öne süren yazarların yanında, Mozart’ın da lüks bir yaşam tarzı benimsediğini iddia edenlerin sayısı oldukça fazla. Bu konuyu değerlendirirken yaşam standartlarının günümüzden çok farklı olduğunu, bazı harcamalar için (örneğin giyim) büyük meblağlar ödenmesi gerektiğini de göz önünde bulundurmak gerek.</p>

    <p>Yoğun bir çalışma temposunun ardından gelen yaz ayları biraz dinlenme olanağı yaratmıştı. Ablasının uzun süredir devam eden evlilik sorunu nihayet bir sonuca bağlanmış Maria Anna Mozart ya da ailenin Nannerl’ı, kendinden on beş yaş büyük, iki kez dul kalmış ve beş çocuk babası Johann Baptist von Berchtold zu Sonnenburg’la 23 Ağustos 1784 tarihinde evlenmişti. Eşinin Salzburg yakınlarındaki St. Gilgen’de görevli olması nedeniyle Nannerl, annesinin doğduğu bu kasabaya taşınacaktı. Mozart, ablasının bu mutlu gününde yanında olmadığına çok üzülüyordu ancak her zaman olduğu gibi kâğıt kalem yardımıyla bu özlemini hafifletebilirdi:</p>

    <p class="sag-metin">Vienne ce 18 d’Août 1784</p>

    <p class="mektup"><em>Mon très cher sœur!</em><a class="si-noteref epub-type_noteref" href="#f351" id="ref_f351">351</a></p>

    <p class="mektup"><em>Potz Saperment!</em><a class="si-noteref epub-type_noteref" href="#f352" id="ref_f352">352</a> Eğer mektubumun seni el değmemiş bir kadın olarak bulmasını istiyorsam şimdi mutlak yazmam gerek, birkaç gün sonra çok geç olacak.</p>

    <p class="mektup">Karımla birlikte medeni halindeki bu değişiklik için sana şans ve keyif diliyoruz. Evlenme töreninde yanında bulunamadığımız için ayrıca çok üzgünüz. Ancak gelecek baharda Salzburg’da ya da St. Gilgen’de seni Frau Sonnenburg olarak kocanla birlikte kucaklamayı umuyoruz. Yalnız kalacak olan sevgili babamız için fazla üzülmüyoruz; çünkü sen ona çok uzak değilsin, sık sık sana gelebilir. Hâlâ o lanet işte çalışıyor olması çok kötü. Eğer ben onun yerinde olsaydım Başpiskopos’a, kendisine uzun yıllar hizmet etmiş biri olarak emekli olmak istediğimi söylerdim. Oradan elde edeceğim gelirle de, St. Gilgen’e kızımın yanına gider ve huzurlu bir yaşam sürerdim. Eğer Başpiskopos bu isteğimi kabul etmezse istifa edip oğlumun yanına Viyana’ya giderdim. Bu konuda onunla konuşmanı senden rica ediyorum. Bugün gönderdiğim mektupta kendisine de aynı şeyleri yazdım. Şimdi sana Viyana’dan Salzburg’a bin tane iyi dilek gönderiyorum ve ikinizin bizim kadar iyi bir yaşam sürmesini diliyorum. Bu nedenle sana şiir hazinemden<a class="si-noteref epub-type_noteref" href="#f353" id="ref_f353">353</a> küçük bir öğüt yolluyorum, dikkatlice dinle:</p>

    <p class="mektup">Evlenince anlayacaksın,</p>

    <p class="mektup">Sana bir zamanlar yarı bulmaca gibi gelen şeyleri;</p>

    <p class="mektup">Havva’nın kendi başına becerdiklerini</p>

    <p class="mektup">Yani, Kabil gibi çocuklar doğurmayı</p>

    <p class="mektup">Sen deneyimle öğreneceksin.</p>

    <p class="mektup">Fakat göreceksin ki kardeşim, evliliğin kuralları</p>

    <p class="mektup">Yüreğinin sevinçle seçtikleriyle uyuşacak</p>

    <p class="mektup">İnan bu sözlerime çünkü pek zor değil bunlar!</p>

    <p class="mektup">Ancak, her şey gibi bunun da var iki yüzü</p>

    <p class="mektup">İzdivaç, beraberinde getirdiği gibi letafeti</p>

    <p class="mektup">Aile içine bazen sokar felaketi.</p>

    <p class="mektup">Eğer hak etmediğin zamanlarda,</p>

    <p class="mektup">Erkeğin, kızgın kaşlarını çatarsa şunu düşün:</p>

    <p class="mektup">“Garip yöntemlerinden biri bu erkeklerin,”</p>

    <p class="mektup">Ve şöyle söyle: “Beyim, gündüz senin borun öter,</p>

    <p class="mektup">Geceyse benim!”</p>

    <p class="sag-metin">W.A. Mozart<a class="si-noteref epub-type_noteref" href="#f354" id="ref_f354">354</a></p>

    <p>Ablasının evlilik günü, Mozart için uzun süreli bir hastalığın başlangıcı olmuştu. 23 Ağustos’ta, operada sahnelenen Giovanni Paisiello’nun <em>Il re Teodore in Venezia</em> (Kral Teodore Venedik’te) adlı eserini seyrederken hastalanmış, birkaç hafta evden çıkamamıştı. Hastalığın nedeni kesin olarak bilinmiyorsa da, üşütmeye bağlı olarak bağırsaklarda meydana gelen bir iltihaplanma olasılığı yüksektir. Yapıtın bestecisi, dönemin en tanınmış <em>opera buffa</em> bestecileri arasında sayılan İtalyan Paisello, uzun yıllar Petersburg’da, Rus Sarayı’nda çalışmış, sık sık Viyana’ya gelerek yapıtlarını sahnelemiştir. Sanatçı, Mozart’ın değer verdiği ve yakın dostluk kurduğu isimler arasında yer alıyordu.</p>

    <p>Sonbaharda sağlığına kavuşan Mozart, 21 Eylül 1784’te ikinci kez baba oldu. Carl Thomas Mozart adıyla vaftiz edilen bebek, bestecinin hayatta kalmayı başaran ilk çocuğu olacak ve 1858’e dek yaşayacaktı. Eylül bitmeden Mozart’lar tekrar ev değiştirmiş, bu kez daha büyük ve birinci katta bir daireye yerleşmişlerdi. Bu mekân, bestecinin Viyana yıllarında en uzun kaldığı konut olma özelliğinin yanında, günümüze ulaşabilen tek yapıdır. Stephan Kilisesi’nin hemen arkasında (Domgasse, No: 5) yer alan ev, <em>Figaro’nun Düğünü</em>’nün bestelendiği mekân olarak da önemlidir. Bu ev, Mozart’ın çok sevdiği ve arkadaşlarıyla sık sık oynadığı bilardo için de ayrı bir oda ayırabilecekleri kadar büyüktü. Dört oda, iki küçük hol, mutfak ve kilerden oluşan yeni evinde besteci, bilardo masasını yerleştirmekte fazla güçlük çekmemişti.</p>

    <p>17 Kasım’da <em>Saraydan Kız Kaçırma</em> operası, Salzburg’da ilk kez sahnelendi ve başarılı oldu. Leopold Mozart, durumu mektupla kızına bildirmiş, Başpiskopos’un bile, “Hiç fena değil,” şeklinde bir ifadeyle beğenisini dile getirdiğini yazmıştı.<a class="si-noteref epub-type_noteref" href="#f355" id="ref_f355">355</a> Tüm salon temsilden önce ağzına dek dolmuş, üç arya tekrarlatılmıştı. Yeteneğini kanıtlamak için Salzburg dışında iş aradığı dönemde böyle bir başarı hem Mozart hem de babası için çok daha önemli bir olay olarak algılanabilirdi. Ancak Viyana’da kazandığı başarılardan sonra, gözünde hiçbir değeri olmayan Salzburg’da operası hakkında neler konuşulduğu genç besteciyi fazla ilgilendirmiyordu. Yine de eski dostları için onun yeni operasını seyretmek ilginçti. Kendi yoğun bir konser maratonunun içinde olduğundan, Viyana’dan ayrılmayı aklının ucundan bile geçirmemişti.</p>

    <p>14 Aralık 1784’te Mozart’ın yaşamında önemli rol oynayan bir olay gerçekleşti ve besteci “Zur Wohltätigkeit” (Hayırseverlik) locasına katılarak mason oldu. Maria Theresia döneminde yasak olan, gizli toplantılarla varlığını sürdürmeye çalışan, üyelerinin büyük çoğunluğunu soyluların oluşturduğu mason locaları, II. Joseph’in tek başına tahta geçmesinin ardından, hoşgörü ortamından yararlanarak hızla çoğalmış, soylu sınıf dışında üye olanların sayısı da artmıştı. Kendi mason olmayan II. Joseph, bir süre sonra bunların faaliyetlerini kontrol altına almak amacıyla bazı sınırlamalar getirmiş, bunun sonucu olarak Viyana’daki mason locaları arasında birleşmeler olmuştu. Mozart’ın kentte tanıştığı kişiler aracılığıyla bu konuya ilgi duymuş olacağını ve sosyal dayanışma yönünü ön planda tutarak locaya katıldığını düşünmek yanlış olmaz. Bir süre sonra “Zur wahren Eintracht” (Gerçek Barış) locasına geçen besteci, daha sonra zorunlu birleşmelerin ardından “Zur Wahrheit” (Gerçek) üyesi olmuştur.</p>

    <p>1785, önceki yılın yoğun temposunda devam ediyordu. Şubat ayında Leopold Mozart oğlunu ziyaret etmek üzere Viyana’ya geldi. Münih üzerinden oldukça uzun ve yorucu bir yolculuğun ardından kente ulaşmış, o yıl çetin geçen kış şartları, artık iyice yaşlanmış olan Baba Mozart’ı bir hayli hırpalamıştı. Ancak bu yorgunluk, Viyana’ya geldiği akşam, oğlunun verdiği konsere katılmasını engellememişti. Mozart, 11 Şubat 1785 tarihinde gerçekleştirdiği “akademi”sinde, kısa bir süre önce tamamladığı KV 466, <em>Re Minör Piyano Konçertosu</em>’nu da (No. 20) seslendirmişti. Leopold Mozart, kızına yazdığı mektupta bu konseri şöyle anlatıyordu: “Wolfgang mükemmel bir konçerto bestelemiş. Kopist notaları ancak dün yazdığı için kardeşin son bölümü prova yapacak zaman bulamadı.”<a class="si-noteref epub-type_noteref" href="#f356" id="ref_f356">356</a> Mozart’ın anlatım dili olarak öncekilerden çok farklı bir çizgiye ulaştığı bu konçerto, bazı müzik tarihçileri için romantik dönemin en güçlü sinyallerinden biridir. Gerek re minör tonalitenin yarattığı gizemli ve içe dönük atmosfer, gerekse ilk bölüm başında duyulan alışılmadık ritmik hareket, o tarihlerde henüz on beş yaşında olan Beethoven’ın gelecekteki müzik dilini haberler yapıdadır. Tıpkı Mozart gibi, kariyerine Viyana’da usta bir piyanist olarak başlayacak olan Beethoven, bu konçertoyu kendi konserlerinde sık sık çalacak ve günümüzde adeta yapıtın bir parçası halini alan kadansları<a class="si-noteref epub-type_noteref" href="#f357" id="ref_f357">357</a> besteleyecekti.</p>

    <p>Leopold Mozart, oğlunun evinde geçirdiği ikinci günün sonunda dönemin ünlü bestecisi Joseph Haydn’la tanışma onuruna erişti. Uzun süredir imparatorluğun en güçlü ailelerinden Esterházy’lerin, Eisenstadt yakınlarındaki şatosunda müzik yöneticisi olarak görev yapan besteci, kış aylarının büyük bölümünü Viyana’da geçiriyordu. Mozart’la bir süredir yakın dost olmuşlardı. Kendinden yaşça küçük olan bu yetenekli meslektaşının besteleri Haydn’ın çok ilgisini çekiyor, onun kendine çoğu kez “<em>papa</em>” diye hitap etmesinden hoşlanıyordu. Mozart bir süredir, Haydn’ın yaylı çalgılar için bestelediği <em>Op. 33 Dörtlüler</em>’ini örnek alarak aynı tarz eserler üzerinde çalışıyordu.</p>

    <p>12 Şubat akşamı, aralarında Haydn’ın da bulunduğu dostları Mozart’ın evinde toplanıp genç bestecinin bir süre önce tamamladığı üç dörtlüyü seslendirdiler. Yapıtları çalanlar arasında Leopold Mozart da bulunuyordu. Salzburg’da alışık olduğu gibi, dostlarıyla birlikte yeni bestelenmiş eserleri ilk kez seslendirmek çok hoşuna gitmişti. Ancak yaşlı adamı asıl heyecanlandıran Haydn’ın oğlu hakkında söyledikleriydi. Günümüzde bütün müzik tarihi kitaplarında yer alan bu sözler, Leopold Mozart’ın tüm ömrünü oğluna vakfetmesinin boşuna olmadığının kanıtı gibiydi: “Tanrı’nın önünde sizi temin ederim ki oğlunuz, tanıdığım en büyük besteci. Hem zevkli hem de beste yapmanın tüm inceliklerini biliyor.”<a class="si-noteref epub-type_noteref" href="#f358" id="ref_f358">358</a></p>

    <p>Haydn ve Mozart’ın dostluğu yaşam boyu devam etti. Mozart, bir bölümü 12 Şubat akşamı seslendirilen altı adet yaylı çalgılar dörtlüsünü, bu dostluğun bir işareti olarak Haydn’a ithaf etmiş, 1 Eylül 1785 günü basılan yapıtların başına, İtalyanca olarak şu satırları eklemişti:</p>

    <p class="mektup">Değerli Dostum Haydn’a,</p>

    <p class="mektup">Çocuklarını bu koca dünyaya salmaya karar veren bir baba, onları o zaman çok ünlü olan ve ne mutlu ki kendisinin de en iyi dostu olan bir adamın koruması ve yönetimi altına güvenle teslim edeceğini düşündü. İşte, ünlü adam, benim değerli dostum, bunlar benim altı çocuğum. Şurası bir gerçek ki, bunlar uzun ve yorucu bir çalışmanın ürünüdürler. Birçok dostumun bu çalışmanın, en azından kısmen, layık olduğu değeri bulduğuna inanmam yolunda bana verdikleri umut beni yüreklendiriyor, bu çocukların günün birinde bana biraz direnç vereceklerini düşünmek gururumu okşuyor. Sen kendin, değerli dostum, bu kente son gelişinde, ne kadar hoşnut kaldığını bana göstermiştin. Senin beni böyle takdir etmen, her şeyden önce bana bu çocukları sana takdim etme cesareti veriyor; senin göstereceğin yakınlığa layık olacaklarını umut edebiliyorum. Bu nedenle onları şefkatle kabul edip onların babası, rehberi ve dostu olmak senin hoşuna gidecektir. Bu andan başlayarak bu çocukların üzerindeki haklarımı sana devrediyorum, bir baba olarak taraflı bir gözle baktığım için görmemiş olabileceğim kusurları hoşgörüyle karşılamanı, bu kusurlara karşın değerli dostluğunu, ona onca saygı gösteren kişiden esirgememeni rica ediyorum. Değerli dostum, bütün kalbimle senin en sadık dostun kalacağım.</p>

    <p class="sag-metin">W.A. Mozart<a class="si-noteref epub-type_noteref" href="#f359" id="ref_f359">359</a></p>

    <p>Leopold Mozart, kızına yazdığı mektuplarda, oğlunun Viyana’daki konserlerini elinden geldiğince anlatmaya çalışıyordu. Ancak Mozart öyle çok yerde çalıyordu ki hepsini birden yazmaya yetişemiyordu. Bir süre sonra bu yoğun tempoya ayak uydurmakta zorlandığını itiraf etmek istercesine şunları yazacaktı: “Geceleri saat birden önce yatamıyoruz, sabahları da dokuzdan önce kalkamıyoruz. Hava çok kötü. Her gün ‘akademi’, ayrıca çok fazla gürültü var. (...) Buraya geldiğimden beri kardeşinin piyanosu en azından on iki kez ev dışına taşındı.”<a class="si-noteref epub-type_noteref" href="#f360" id="ref_f360">360</a> Mozart, volümünü artırmak için özel olarak yaptırdığı piyanosunun tınısından çok hoşnut olduğu için, genellikle konserlerini kendi çalgısıyla gerçekleştiriyor bu da, piyanonun sık sık taşınmasını gerektiriyordu. Leopold Mozart, konserlerden birine İmparator II. Joseph’in gelmiş olmasından ve konser sonunda beğenisini, “Bravo Mozart!” diyerek belli etmesinden çok hoşnuttu.<a class="si-noteref epub-type_noteref" href="#f361" id="ref_f361">361</a> Oğlu bu kentte artık tanınan, konserlerine gitmek için adeta yarış edilen biri konumuna gelmişti. Henüz belirli bir işi ve sabit geliri olmamakla birlikte kazancı yerindeydi. Ayrıca evlerinde tutumlu bir yaşam sürdükleri söylenebilirdi. Kızına yazdığı mektupta, Mozart’ın kısa zamanda iyi bir birikim sahibi olacağına inandığını belirttikten sonra şunları eklemişti: “Ev idaresi, yiyecek ve içecek bakımından son derece tutumlu.”<a class="si-noteref epub-type_noteref" href="#f362" id="ref_f362">362</a> Yaşlı adamın, arasının pek de iyi olmadığı Constanze’yi ilgilendiren bir konuda böylesine olumlu cümleler sarf etmiş olması hemen yankısını bulmuş, Nissen’in yaşamöyküsünde pek çok kez sansüre uğrayan Leopold Mozart, bu kez denetimden geçmeyi başarmıştı.</p>

    <p>Aslında Viyana gezisi, Weber ailesiyle bir yumuşamayı beraberinde getirmişti. 17 Şubat akşamı Cäcilia Weber, Leopold Mozart’ı yemeğe çağırmış, oldukça mükellef bir sofrada ağırlamıştı. Sülün kızartmasının çok lezzetli olduğunu kızına bildiren yaşlı adam, evde yalnızca Bayan Weber ve en küçük kızı Sophie’nin olduğunu eklemişti. 21 Şubat tarihinde kaleme alınan mektuptan, hemen her gecenin dolu geçtiği, Weber’lerin ardından, <em>Saraydan Kız Kaçırma</em>’nın metin yazarı Gottlieb Stephanie’nin evinde toplanıldığı anlaşılıyor.<a class="si-noteref epub-type_noteref" href="#f363" id="ref_f363">363</a></p>

    <p>Oldukça sert geçen o kış, Mart sonuna dek kar kenti terk etmemiş; bu alışılmadık hava, yaşlı adamın ciddi bir soğuk algınlığına yakalanmasına neden olmuştu. Bu arada Mozart’ın yoğun konser programı devam ediyordu. 13 Mart’ta Müzisyenler Birliği yararına düzenlenen bir dinletide KV 469, <em>Davide penitente</em> (Davud’un Tövbesi) adlı kantat seslendirilmişti. Mozart, bu yapıttaki müziklerin büyük bölümünü son Salzburg gezisinde seslendirilen KV 427, <em>Do Minör Missa</em>’sından almış, yalnızca iki yeni arya eklemişti. Bir dinî yapıttaki müziğin, farklı sözlerle yeniden kullanılması, bestecilerin eski çağlardan beri başvurdukları bir yöntem olmakla birlikte, Mozart zaman darlığı nedeniyle böyle bir uygulamaya gitmişti. Kantatın metin yazarı olarak eski kaynaklarda Lorenzo Da Ponte’nin adı yer almakla birlikte, son yıllarda yapılan araştırmalar, bu bilginin doğru olmadığını ortaya koymuş, sözlerin kime ait olduğu anlaşılamamıştır.</p>

    <p>25 Nisan’da Viyana’dan ayrılan Leopold Mozart, ay başında oğlunun bağlı olduğu mason locasına kabul edilmişti. Yaşlı adam, yaklaşık on hafta kaldığı kentten ayrılırken pek çok konuda huzurlu olmalıydı; gözü arkada kalmadan küçük ve sakin Salzburg’a dönebilirdi. Belki oğluyla yakın bir gelecekte yine görüşebilirlerdi. Leopold Mozart, önünde yaklaşık iki yıllık bir yaşam kaldığının farkında olmadan, sevgili oğlunu son kez kucakladı.</p>
  </div>

  <div class="footnotes html5_section epub-type_footnotes">
    <div class="si-footnote html5_aside epub-type_footnote" id="f320">
      <a class="si-backref" href="#ref_f320">320</a><span class="si-footnote-text">. Mozart’ın evlendikten sonra oturduğu ilk ev, yıl sonunda taşınacağı evle aynı sokaktaydı. Bu adres günümüzde Wipplingerstraße üzerindedir.</span>
    </div>

    <div class="si-footnote html5_aside epub-type_footnote" id="f321">
      <a class="si-backref" href="#ref_f321">321</a><span class="si-footnote-text">. Viyana’da bir park.</span>
    </div>

    <div class="si-footnote html5_aside epub-type_footnote" id="f322">
      <a class="si-backref" href="#ref_f322">322</a><span class="si-footnote-text">. Constanze.</span>
    </div>

    <div class="si-footnote html5_aside epub-type_footnote" id="f323">
      <a class="si-backref" href="#ref_f323">323</a><span class="si-footnote-text">. Mozart Briefe und Aufzeichnungen, cilt III, s. 220.</span>
    </div>

    <div class="si-footnote html5_aside epub-type_footnote" id="f324">
      <a class="si-backref" href="#ref_f324">324</a><span class="si-footnote-text">. agy. s. 233. (Cümle yapısındaki yanlışlıklar Mozart’ın düşüncelerini Almancadan çevirdiği izlenimini vermektedir.)</span>
    </div>

    <div class="si-footnote html5_aside epub-type_footnote" id="f325">
      <a class="si-backref" href="#ref_f325">325</a><span class="si-footnote-text">. Mozart Briefe und Aufzeichnungen, cilt III, s. 233.</span>
    </div>

    <div class="si-footnote html5_aside epub-type_footnote" id="f326">
      <a class="si-backref" href="#ref_f326">326</a><span class="si-footnote-text">. Maria Publig, Mozart / ‘Dehanın Gölgesinde’, s. 230.</span>
    </div>

    <div class="si-footnote html5_aside epub-type_footnote" id="f327">
      <a class="si-backref" href="#ref_f327">327</a><span class="si-footnote-text">. Mozart Briefe und Aufzeichnungen, cilt III, s. 235.</span>
    </div>

    <div class="si-footnote html5_aside epub-type_footnote" id="f328">
      <a class="si-backref" href="#ref_f328">328</a><span class="si-footnote-text">. Johann Nepomuk Friedrich Binder.</span>
    </div>

    <div class="si-footnote html5_aside epub-type_footnote" id="f329">
      <a class="si-backref" href="#ref_f329">329</a><span class="si-footnote-text">. Mozart Briefe und Aufzeichnungen, cilt III, s. 254, 255.</span>
    </div>

    <div class="si-footnote html5_aside epub-type_footnote" id="f330">
      <a class="si-backref" href="#ref_f330">330</a><span class="si-footnote-text">. Maria Publig, Mozart / ‘Dehanın Gölgesinde’, s. 256.</span>
    </div>

    <div class="si-footnote html5_aside epub-type_footnote" id="f331">
      <a class="si-backref" href="#ref_f331">331</a><span class="si-footnote-text">. Mozart Briefe und Aufzeichnungen, cilt III, s. 271.</span>
    </div>

    <div class="si-footnote html5_aside epub-type_footnote" id="f332">
      <a class="si-backref" href="#ref_f332">332</a><span class="si-footnote-text">. İtalyan opera buffa’larında (komik opera) mutlak bulunan, kalın sesli komik erkek rolü.</span>
    </div>

    <div class="si-footnote html5_aside epub-type_footnote" id="f333">
      <a class="si-backref" href="#ref_f333">333</a><span class="si-footnote-text">. Francesco Benucci.</span>
    </div>

    <div class="si-footnote html5_aside epub-type_footnote" id="f334">
      <a class="si-backref" href="#ref_f334">334</a><span class="si-footnote-text">. Idomeneo operasının metin yazarı Giambattista Varesco.</span>
    </div>

    <div class="si-footnote html5_aside epub-type_footnote" id="f335">
      <a class="si-backref" href="#ref_f335">335</a><span class="si-footnote-text">. (İt.) Ciddi.</span>
    </div>

    <div class="si-footnote html5_aside epub-type_footnote" id="f336">
      <a class="si-backref" href="#ref_f336">336</a><span class="si-footnote-text">. (İt.) “Yarım” anlamındaki bu kelime, ciddi ve komik arasını ifade etmek için kullanılmış olmalı.</span>
    </div>

    <div class="si-footnote html5_aside epub-type_footnote" id="f337">
      <a class="si-backref" href="#ref_f337">337</a><span class="si-footnote-text">. Aydın Büke, İki Dahi Üç Opera, s. 30, 31, Boyut Yayınları, 2000 (II. baskı).</span>
    </div>

    <div class="si-footnote html5_aside epub-type_footnote" id="f338">
      <a class="si-backref" href="#ref_f338">338</a><span class="si-footnote-text">. Vincent ve Mary Novello, Eine Wallfahrt zu Mozart, s. 107, Almanca çeviri: Ernst Roth, Boosey &amp; Hawkes, 1959.</span>
    </div>

    <div class="si-footnote html5_aside epub-type_footnote" id="f339">
      <a class="si-backref" href="#ref_f339">339</a><span class="si-footnote-text">. Mozart, Nisan 1783’den beri, Wetzlar’ın kiracısı değildi. Bestecinin yaklaşık on yıllık süre boyunca kentte on bir farklı evde oturduğu göz önüne alındığında, metin içinde bu değişikliklerin hepsini belirtmenin fazla bir anlamı olmadığı kendiliğinden ortaya çıkar.</span>
    </div>

    <div class="si-footnote html5_aside epub-type_footnote" id="f340">
      <a class="si-backref" href="#ref_f340">340</a><span class="si-footnote-text">. (İt.) Tek başıma uzaklara gidiyorum.</span>
    </div>

    <div class="si-footnote html5_aside epub-type_footnote" id="f341">
      <a class="si-backref" href="#ref_f341">341</a><span class="si-footnote-text">. Vincent ve Mary Novello, Eine Wallfahrt zu Mozart, s. 100, 111.</span>
    </div>

    <div class="si-footnote html5_aside epub-type_footnote" id="f342">
      <a class="si-backref" href="#ref_f342">342</a><span class="si-footnote-text">. Bu konuyla ilgili olarak ayrıca bkz. s. 173.</span>
    </div>

    <div class="si-footnote html5_aside epub-type_footnote" id="f343">
      <a class="si-backref" href="#ref_f343">343</a><span class="si-footnote-text">. Bu kilise, Benediktenlerin kontrolünde olduğu için Salzburg Başpiskoposu’nun yetki alanı içinde değildi ve büyük olasılıkla, Mozart’ın bu kiliseyi seçmesinin en önemli nedenlerinden bir buydu.</span>
    </div>

    <div class="si-footnote html5_aside epub-type_footnote" id="f344">
      <a class="si-backref" href="#ref_f344">344</a><span class="si-footnote-text">. Nissen’in biyografisinde yapıtın ilk kez 25 Ağustos günü seslendirildiği bilgisi yer almakla birlikte (s. 476), son yıllarda, aralarında The New Grove Dictionary of Music’in de bulunduğu çok sayıda güvenilir kaynak, Do Minör Missa’nın ilk seslendirilme tarihi olarak 25 ya da 26 Ekim 1783’ü vermektedir.</span>
    </div>

    <div class="si-footnote html5_aside epub-type_footnote" id="f345">
      <a class="si-backref" href="#ref_f345">345</a><span class="si-footnote-text">. Ailenin adı kimi zaman “Trattner” olarak da geçmektedir.</span>
    </div>

    <div class="si-footnote html5_aside epub-type_footnote" id="f346">
      <a class="si-backref" href="#ref_f346">346</a><span class="si-footnote-text">. Mozart, Verzeichnis (liste) sözcüğünü, Verzeichnüß şeklinde yazmıştır.</span>
    </div>

    <div class="si-footnote html5_aside epub-type_footnote" id="f347">
      <a class="si-backref" href="#ref_f347">347</a><span class="si-footnote-text">. Volkmar Braunbehrens, Mozart in Wien, s. 214.</span>
    </div>

    <div class="si-footnote html5_aside epub-type_footnote" id="f348">
      <a class="si-backref" href="#ref_f348">348</a><span class="si-footnote-text">. Volkmar Braunbehrens, Mozart in Wien, s. 150-152.</span>
    </div>

    <div class="si-footnote html5_aside epub-type_footnote" id="f349">
      <a class="si-backref" href="#ref_f349">349</a><span class="si-footnote-text">. Dorothea Leonhart, Mozart / Liebe und Geld, s. 162-164, Matthes &amp; Seitz Verlag, 1991.</span>
    </div>

    <div class="si-footnote html5_aside epub-type_footnote" id="f350">
      <a class="si-backref" href="#ref_f350">350</a><span class="si-footnote-text">. Mozart Briefe und Aufzeichnungen, cilt III, s. 380.</span>
    </div>

    <div class="si-footnote html5_aside epub-type_footnote" id="f351">
      <a class="si-backref" href="#ref_f351">351</a><span class="si-footnote-text">. Her zaman olduğu gibi tarih ve hitap Fransızca yazılmış. “Çok sevgili kız kardeşim!”</span>
    </div>

    <div class="si-footnote html5_aside epub-type_footnote" id="f352">
      <a class="si-backref" href="#ref_f352">352</a><span class="si-footnote-text">. (Fr.) “Lanet olsun!” şeklinde çevrilebilecek bir küfür.</span>
    </div>

    <div class="si-footnote html5_aside epub-type_footnote" id="f353">
      <a class="si-backref" href="#ref_f353">353</a><span class="si-footnote-text">. Aşağıdaki dizeleri Mozart’ın kendi yazmadığı sanılmaktadır. Ayrıntılı bilgi için bkz. Mozart Briefe und Aufzeichnungen, cilt VI, s. 184.</span>
    </div>

    <div class="si-footnote html5_aside epub-type_footnote" id="f354">
      <a class="si-backref" href="#ref_f354">354</a><span class="si-footnote-text">. Mozart Briefe und Aufzeichnungen, cilt III, s. 320, 321.</span>
    </div>

    <div class="si-footnote html5_aside epub-type_footnote" id="f355">
      <a class="si-backref" href="#ref_f355">355</a><span class="si-footnote-text">. agy. s. 343, 344. (Leopold Mozart’ın bu tarihlerde oğluna yazdığı mektupların hepsi kaybolduğu için, operayla ilgili Mozart’a neler yazdığı bilinmiyor. Büyük olasılıkla yapıt hakkında çok daha ayrıntılı açıklamalarda bulunmuş ve Başpiskopos’un yargılarına daha fazla yer vermiştir.)</span>
    </div>

    <div class="si-footnote html5_aside epub-type_footnote" id="f356">
      <a class="si-backref" href="#ref_f356">356</a><span class="si-footnote-text">. Mozart Briefe und Aufzeichnungen, cilt III, s. 373.</span>
    </div>

    <div class="si-footnote html5_aside epub-type_footnote" id="f357">
      <a class="si-backref" href="#ref_f357">357</a><span class="si-footnote-text">. (İt. cadenza) Latince bitirmek, sonlandırmak anlamındaki cadere kelimesinden türeyen terim, müzik tarihinin değişik dönemlerinde farklı anlamlar için kullanılmıştır. Sözcük, XVIII. yüzyıl başında solo konçertoların gelişmesinin ardından, solistin orkestra olmadan, genellikle birinci bölümün sonunda doğaçlama çaldığı pasajları anlatmak için kullanılmaya başlanmıştır. XIX. yüzyıldan sonra besteciler, genellikle kadansları da bestelemeye başlamışlardır.</span>
    </div>

    <div class="si-footnote html5_aside epub-type_footnote" id="f358">
      <a class="si-backref" href="#ref_f358">358</a><span class="si-footnote-text">. Mozart Briefe und Aufzeichnungen, cilt III, s. 373.</span>
    </div>

    <div class="si-footnote html5_aside epub-type_footnote" id="f359">
      <a class="si-backref" href="#ref_f359">359</a><span class="si-footnote-text">. Maria Publig, Mozart / ‘Dehanın Gölgesinde’, s. 262, 263.</span>
    </div>

    <div class="si-footnote html5_aside epub-type_footnote" id="f360">
      <a class="si-backref" href="#ref_f360">360</a><span class="si-footnote-text">. Mozart Briefe und Aufzeichnungen, cilt III, s. 379.</span>
    </div>

    <div class="si-footnote html5_aside epub-type_footnote" id="f361">
      <a class="si-backref" href="#ref_f361">361</a><span class="si-footnote-text">. agy. s. 373.</span>
    </div>

    <div class="si-footnote html5_aside epub-type_footnote" id="f362">
      <a class="si-backref" href="#ref_f362">362</a><span class="si-footnote-text">. G.N. von Nissen, Biographie W.A. Mozarts, s. 487.</span>
    </div>

    <div class="si-footnote html5_aside epub-type_footnote" id="f363">
      <a class="si-backref" href="#ref_f363">363</a><span class="si-footnote-text">. Mozart Briefe und Aufzeichnungen, cilt III, s. 375.</span>
    </div>
  </div>
</body>
</html>
