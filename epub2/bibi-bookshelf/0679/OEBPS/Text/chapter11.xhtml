<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mozart</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter" id="chapter11">
  <div class="container html5_section">
    <h1>1790-1791</h1>

    <h2>Son perde</h2>

    <p><em>Cosi fan tutte</em>’nin ilk temsiline, İmparator II. Joseph katılamadı. Uzun süredir kötü giden sağlık durumu, o tarihlerde iyice bozulmuş artık yalnızca saray çevrelerinde değil halk arasında da İmparator’un fazla yaşamayacağı inancı yerleşmeye başlamıştı. II. Joseph’in vârisi bulunmadığı için tahta erkek kardeşi Toskana Arşidükü Leopold geçecekti. Ölümünün yaklaştığını hisseden İmparator, Leopold’un bir an önce Viyana’ya gelerek devlet işlerinin başına geçmesini istemiş; ancak ağabeyinin yanında, onun ölümünü bekler konuma düşmek istemeyen müstakbel imparator bu öneriyi geri çevirmişti. Kutsal Roma-Germen İmparatoru II. Joseph, 20 Şubat 1790’da yaşama veda etti. Büyük bir iyi niyetle uygulamaya koyduğu reformlarının pek çoğu, ilerleyen yıllarda istediği amaca ulaşamamış, giderek daha geniş bir kesimin muhalefetiyle karşılaşmıştı. Bunun en önemli nedeni, II. Joseph’in imparatorluğun farklı halklardan oluşan mozaik benzeri yapısını görmezden gelip merkezî yönetimin yetkilerini kuvvetlendirmeye ve Almancayı herkes için geçerli kılmaya çaba harcamasıydı.</p>

    <p>II. Leopold adıyla tahta çıkacak olan yeni imparator, Viyana’ya 1790 Martı’nın ortasında gelebilmişti. Uzun süredir Floransa’da yaşıyor, bu küçük kent devletini başarıyla yönetiyordu. Pek çok yönden örnek bir hükümdar olarak gösteriliyordu. Ağabeyinden devraldığı büyük imparatorluğun sorunlarıyla nasıl baş edeceği merak konusuydu. Dış politikada süregelmekte olan savaşlarla uğraşmak, imparatorluğun sınır bölgelerinde merkezî yönetime karşı direnç gösteren halklarla baş etmek zorundaydı. Yeni hükümdarın siyasi yeteneğini sınamak için hazır bekleyen devlet görevlilerinin yanında, Mozart da, onun sanat yaşamına yapacağı müdahalenin sonuçlarını görmek için sabırsızlanıyordu. II. Joseph döneminde, tüm olumsuz koşullara rağmen saray tarafından desteklenen besteci, yeni İmparator’un uygulamalarını merakla bekliyor, daha iyi bir görev almayı umuyordu.</p>

    <p>Ancak II. Leopold’un saraydaki müzisyen kadrolarını yeniden şekillendirmekten daha önemli ve öncelikli işleri vardı. Ayrıca müziğe düşkünlüğü, ağabeyinin oldukça gerisindeydi. Bununla birlikte Mozart, saraya yakın kaynaklardan aldığı haberlere dayanarak, İmparator’un ikinci bir müzik yöneticiliği kadrosu oluşturacağını umuyor ve kendini bu görev için hazırlıyordu. Bestecinin özellikle yaz başına dek bu umudun peşinden koştuğu ve geleceğini, maddi durumunu büyük ölçüde rahatlatacağını öngördüğü bu yeni göreve bağladığı, dostu Michael Puchberg’e yazdığı mektuplardan anlaşılmaktadır:</p>

    <p>“Kaderimin kapısı önünde duruyorum, eğer bu kez de elime geçen şansı kullanamazsam tümüyle kaybedeceğim. Şu anki olumlu şartlara rağmen, güvenilir dostumun yardımı olmasaydı ben yine de hayallerimi gerçekleştiremezdim. Geçen süre zarfında, zaman zaman keyfimin yerinde olmadığını fark etmişsinizdir. Her zaman benim yardımıma koşmuş, en sıkıntılı zamanlarda bile derdime derman olmuş biri olarak, sizden son bir kez, geleceğimi etkileyecek bu zor durumdan çıkabilmem için aramızdaki kardeşçe sevgi bağına ve gerçek dostluğa dayanarak yardım diliyorum. Tahmin edebileceğiniz gibi, içinde bulunduğum durum, saray nezdinde yaptığım son başvurunun gerçekleşmesini zora sokuyor. Şimdilik bu durumun aramızda kalmasında yarar var, bildiğiniz gibi, sarayda işler daha çok ilişkilerle yürüyor.”<a class="si-noteref epub-type_noteref" href="#f445" id="ref_f445">445</a></p>

    <p>Mart sonu ya da Nisan başında kaleme alındığı zannedilen bu mektup, Mozart’ın saraydan gelecek mutlu bir habere nasıl bel bağladığının en iyi kanıtıdır. Ancak besteci mektubun sonraki satırlarında, olayların istediği gibi sonuçlanmaması olasılığına karşı Puchberg’e, maddi desteğini sürdürmesi için ricada bulunuyordu. Aynı tarihlerde, Mozart’ın müziğine uzun süredir hayranlık duyan Arşidük Franz’a gönderilmek üzere yazılan bir mektup taslağı da, yeni görevle ilgilidir. Besteci, İmparator’un en büyük oğlu olan Arşidük’ten, babası nezdinde kendi başvurusu için aracı olmasını ve konuyu gündemde tutmasını rica etmiş, kilise müziği konusundaki geçmişinin, sarayda ikinci müzik yöneticisi olarak görevlendirmesine olanak sağlayabilecek düzeyde olduğunu vurgulamıştı. Mozart’ın, Salieri’den bahsederken oldukça saygılı bir dil kullanması özellikle dikkat çekicidir: “Saygıdeğer Majesteleri, Daha önceki ricama ilişkin olarak sizden beni İmparator’a tavsiye etmenizi istemek, umarım fazla cüretkâr bir istek olmayacaktır. İkinci müzik yöneticiliği görevine talip olma cüretimin arkasında ise şöhret kazanmak için sarf ettiğim çaba, çalışma şevkim ve bilgilerime olan tam inancım, özellikle de müzik yöneticisi Salieri’nin son derece yetenekli olmasına rağmen, kendini kilise müziğine adamış olmaması yatmaktadır; oysa ben daha çocukluk yaşlarımda benimsedim bu müziği. Dünyanın benim piyano çalışıma layık gördüğü mütevazı şöhret, kraliyet ailesinin müzik dersleri sorumluluğunun tarafıma verilmesini istemek konusunda cesaretlendiriyor beni.</p>

    <p>Ve sizin değerli ve saygıdeğer bir sanatçı dostu olduğunuzu bildiğimden, bunun olacağını da umuyor ve tüm gayretim, sadakatim ve içtenliğimle her zaman elimden geleni yapmaya hazır olduğumu söylemek isterim, ayrıca inanıyorum ki...”<a class="si-noteref epub-type_noteref" href="#f446" id="ref_f446">446</a></p>

    <p>Mektup tamamlanmadan kalmış ve büyük olasılıkla alıcısının eline hiç ulaşamamıştır.</p>

    <p>Mozart umduğu görevi alamayınca maddi sıkıntısını hafifletmek için yine dostu Michael Puchberg’e başvurmuştu. 1790 Mayıs başında kaleme alınan bir mektuptaki ifadeden, Puchberg’in besteciye, gelirini arttırmak için ders vermesini önerdiği anlaşılmaktadır. Arkadaşı büyük olasılıkla, maddi olarak tam anlamıyla kendine bağımlı hale gelen Mozart’a, önündeki seçenekleri hatırlatmak istemiş ve ders vererek, tıpkı Viyana’ya geldiği ilk dönemde olduğu gibi, yaşamını rahatlıkla sürdürebileceğini anlatmaya çalışmıştı: “Sevgili Dostum ve Biraderim! Sizinle karşılıklı konuşabilmek için evden dışarıya çıkamamak beni çok üzüyor ancak diş ve baş ağrım öylesine kuvvetli ki, kendimi çok güçsüz hissediyorum. Birkaç iyi öğrenci bulmam konusundaki fikirlerinize tamamen katılıyorum ama bunun için daha iyi bir eve taşınıncaya dek beklemek zorundayım. Evde ders vermeye istekli olduğum konusunu çevrenizdeki dostlarınıza bildirmenizi rica ederim. Ayrıca haziran, temmuz ve ağustos aylarında evimde konserler de düzenlemek istiyorum, içinde bulunduğum ortamda bu da olanaksız. Taşınacağım ev için 275 <em>gulden</em> ödemem gerek. Konserleri gerçekleştirinceye ve kuartetlerimi baskıya hazır hale getirinceye dek yaşamımı sürdürmek zorundayım. Şu anda elimde 600 <em>gulden</em> bulunsaydı, aklım başka şeyle meşgul olmadan beste yapabilirdim.”<a class="si-noteref epub-type_noteref" href="#f447" id="ref_f447">447</a></p>

    <p>Michael Puchberg’in mektubun altına eklediği nottan, besteciye 100 <em>gulden</em> gönderdiği anlaşılmaktadır. Mozart mali sıkıntı içine düşen pek çok kimse gibi, nerede yanlış yaptığını ve harcamalarını nasıl ayarlaması gerektiğini düşünmeden, yaşamını eskisi gibi devam ettirmeye çalışıyor; bunun için başta Puchberg olmak üzere, kendine maddi olarak yardım da bulunabilecek dostlarının kapısını çalıyordu. Besteci, tüm borç isteyen kişiler gibi, ufukta görünen en küçük bir gelir olasılığını, yeni bir borçlanma fırsatı olarak algılıyor, henüz eline geçmeyen meblağlara güvenerek sürekli yeni isteklerde bulunuyordu.</p>

    <p>Yaz ayları geldiğinde, II. Leopold’un sarayındaki müzik çalışmalarıyla ilgilenmeye vakti olmadığını Mozart da anlamış, kendine ödenmekte olan 800 <em>gulden</em> yıllık gelire razı olmuştu. II. Joseph’in ölümünün ardından ilan edilen yas dönemi bitince opera tekrar perdelerini açmış, <em>Cosi fan tutte</em> de seyirci karşısına çıkmaya devam etmişti. <em>Figaro</em> ile kıyaslandığında ilgi oldukça azdı. İmparator yeni yapıtı görmek için bir istek duymuyordu. Tahta çıktıktan yaklaşık altı ay sonra 20 Eylül 1790 tarihinde ilk kez operaya giden II. Leopold, o gece Antonio Salieri’nin <em>Axur</em> adlı yapıtını izlemişti. Yaz boyunca kimi zaman karısıyla birlikte Baden’da kaplıcada bulunan Mozart, yaşamının bestecilik yönünden en verimsiz evrelerinden birini geçiriyordu. Sadece iki yaylı çalgılar dörtlüsü bestelemiş (KV 589, 590), ayrıca Handel’in yapıtlarından bazılarını yeniden orkestralamıştı.</p>

    <h2 class="ic-baslik">Frankfurt’ta taç giyme töreni</h2>

    <p>Sonbahar geldiğinde, Mozart bir kez daha Viyana dışına “iş gezisi”ne çıkma hazırlıklarına başlamıştı. II. Leopold, “Kutsal Roma-Germen İmparatoru” olarak anıldığından, Alman halklarını temsil ettiğini kanıtlamak için Frankfurt’ta taç giyecekti. Doğal olarak bu tören sırasında bol bol müzik çalınacak, kutlamaların kusursuz olabilmesi için yüklü miktarda para harcanacaktı. İmparator’la birlikte Viyana’dan ayrılan, törende görev alacak saray çalışanları arasında Mozart yoktu. Konumu gereği sarayla olan ilişkisi ikinci plandaydı ve kendine ödenen yıllık ücret bir çeşit onur payesi karşılığıydı. Ancak Mozart, Avrupa’nın farklı bölgelerinden pek çok hükümdarın ve soylunun Frankfurt’ta olacağını düşünerek, masraflarını kendi karşılamak pahasına bu yolculuğa çıkmaya karar verdi. Belki bir kez daha, Viyana’dan ayrılabilmenin yollarını aramak ya da bu kentte kalmaktan başka çaresi olmadığına iyice inanmak istiyordu. Franz Hofer kendisine eşlik ediyordu. Önceki gezilerin aksine Constanze, Viyana’da kalmıştı. Hem Eylül sonunda boşalacak yeni evlerine taşınacak hem de Baden’daki tedavisine devam edecekti.</p>

    <p>23 Eylül 1790’da Viyana’dan ayrılan Mozart ve Hofer, daha ucuz olan posta arabasıyla yolculuk etmek yerine, özel bir arabayla seyahat etmeyi seçmişlerdi. Müzik tarihçilerinin pek çoğu bunu, bestecinin maddi durumuyla uyuşmayan bir davranış olarak görmektedir. Bazı kaynaklarda Mozart’ın sadece bu gezi için özel bir araba satın aldığı, bunun için evindeki gümüşlerini sattığı bilgisi yer almaktadır. Ancak bestecinin, yakın dostu Baron van Swieten’in arabalarından birini ödünç almış olabileceğini düşünen müzik tarihçileri de vardır. Gezi boyunca karısıyla mektuplaşan Mozart, özellikle kötü olan yoldan hiç etkilenmedikleri için arabasına bir öpücük vermek istediğini yazmıştı.<a class="si-noteref epub-type_noteref" href="#f448" id="ref_f448">448</a></p>

    <p>28 Eylül günü ulaştıkları Frankfurt, tam bir insan seli halindeydi. Dönemin kaynakları yalnız bu tören için kente altmış binden fazla ziyaretçinin geldiğini yazmaktadır. Kalacak yer bulmak bir sorun halini almış, evler ve pansiyonlar astronomik rakamlara kiraya verilmeye başlamıştı. Mozart eski bir müzisyen dostunun, Johann Heinrich Böhm’ün yanında, yaklaşık bir ay için 30 <em>gulden</em> ödeyerek kalabildiği için kendini şanslı hissediyordu. Aynı süre için 12.000 <em>gulden</em> ödemeyi göze alanlar vardı. O dönemdeki taç giyme törenlerinin günümüzdeki benzer kutlamalardan tek farkı, televizyon başında, yaşananlara tanıklık etmeye çabalayan milyarlarca meraklı izleyicinin bulunmayışıydı.</p>

    <p>Taç giyme, 9 Ekim 1790 tarihinde gerçekleşecek olmakla beraber, törenler oldukça uzun sürüyordu. Kiliselerdeki ayinler ve tüm kenti bir gösteri alanına çeviren tören alayının geçişi, günlerce meraklı ziyaretçilerin konuştuğu tek konu halindeydi. Aslında törenler sırasında Mozart’ın dinî yapıtlarına da yer veriliyor ancak bunları sarayın müzik yöneticisi sıfatıyla Salieri yönetiyordu. Zaten o yıllardaki uygulamaya göre, besteci kendi bile yönetse maddi bir gelir söz konusu değildi. Mozart’ın, yapıtlarından oluşan bir konser düzenleme isteği ancak 15 Ekim günü, resmî törenlerin sona ermesinin ardından gerçekleşebildi. Maddi olarak önemli bir gelir sağlamayan dinleti, salondakilerin büyük beğenisini kazanmıştı. Yaklaşık üç saat süren konserde bestecinin senfonilerinden ve piyano konçertolarından bazıları seslendirilmiş, ayrıca vokal yapıtları yer almıştı. Her zaman olduğu gibi, Mozart’ın doğaçlama olarak piyano çalması, dinleyenleri fazlasıyla hoşnut etmişti. Konserde çalınan konçertolardan biri, günümüzde <em>Taç Giyme</em> adıyla da anılan KV 537, <em>Re Majör Piyano Konçertosu</em>’dur (No. 26). Konseri dinleyen Kont Ludwig Bentheim-Steinfurt’un günlüğüne yazdıkları doğruysa besteciye eşlik eden orkestrada yalnızca altı keman bulunuyor, bu da yapıtların görkemini azaltıyordu. Ancak müzisyenlerin çok disiplinli çalmaları bu eksikliği biraz olsun gideriyordu.<a class="si-noteref epub-type_noteref" href="#f449" id="ref_f449">449</a></p>

    <p>Genellikle yaşamı boyunca baloları, eğlenceleri ve törenleri seven Mozart, bu kez Frankfurt’taki kalabalıktan sıkılmışa benziyordu. Karısına yazdığı mektuplarda ona olan özlemini dile getiriyor, vaktinin çoğunu odasında çalışarak geçirdiğini bildiriyordu. Besteciyi ilgilendiren bir başka konu da, Viyana’dan ayrılmadan gündeme gelen ve maddi durumunu iyileştireceğine inandığı borç alma işiydi. Bu kez söz konusu olan Puchberg’in yapacağı yardım değildi. İki olasılık söz konusuydu: Ya mobilyaların ipoteği karşılığında 1.000 <em>gulden</em> alacaklar ya da nota yayımcısı Franz Anton Hoffmeister’in yapıtları karşılığında yapmayı önerdiği aynı meblağı kabul edeceklerdi. Mozart, bir bölümünü besteleyeceği yapıtlarla ödeyeceği bu öneriyi daha akla yakın bulmuştu. Aslında onu asıl ilgilendiren, bir an önce karısının yanına dönebilmekti. Henüz Frankfurt’a gelmesinin üzerinden iki gün geçmiş olmasına rağmen dönüş gününü iple çekiyordu. 30 Eylül tarihli mektubunda, parasal konularla ilgili düşüncelerinin ardından karısına şunları yazıyordu: “Yeniden yanına döneceğim için bir çocuk gibi seviniyorum. Eğer insanlar kalbimin içini görebilselerdi çok utanırdım. Her şeye soğuk duruyorum; her şey buz gibi. Eğer sen yanımda olsaydın, insanların bana sevimli davranmalarından belki daha çok hoşlanırdım; ama bu haliyle kalbim bomboş.”<a class="si-noteref epub-type_noteref" href="#f450" id="ref_f450">450</a></p>

    <p>Ekim ortasında dönüş için Frankfurt’tan ayrılmışlardı. Mainz’ da Elektör’ün sarayında verdiği konser, besteciye 165 <em>gulden</em> kazandırmış; daha sonra konakladığı Mannheim’da ise <em>Figaro’nun Düğünü</em>’nün Almanca sahnelenmesine katılmıştı. Münih’te karşılaştığı eski dostu Cannabich’le on yıl öncesine, <em>Idomeneo</em>’nun bestelendiği günlere geri dönmüşlerdi. Mozart için, yaşamının en mutlu günleri arasındaki o dönem artık çok uzakta kalmıştı. Hayatı giderek monotonlaşmış, Viyana’nın renkli ancak her şeyi içinde eriten müzik yaşamı onu da kuşatmıştı. Her ayrılma isteği başarısızlıkla sonuçlanıyor, birbirinin aynı günler akıp gidiyordu.</p>

    <p>Gezinin son durağı Münih’te, Mozart’ı moral yönünden sevindiren bir olay gerçekleşti. Kentte bulunan İki Sicilya Kralı I. Ferdinando’nun huzurunda çaldı ve büyük bir beğeni kazandı; bu durum çok hoşuna gitmişti: “Bu gerçek bir onurlanma. Kral’ın beni yabancı ülkelerde dinlemek durumunda kalması, Viyana Sarayı için bir onur olmalı.”<a class="si-noteref epub-type_noteref" href="#f451" id="ref_f451">451</a> Ayrıca yolculuğun sonunda Viyana’ya yaklaşırken karısına kavuşacağı için son derece mutluydu ve gelecek yaz aynı yerleri birlikte görmenin hayalini kuruyordu. 10 Kasım günü tekrar evindeydi. Onun yokluğunda Constanze’nin taşındığı Rauhensteingasse’deki bu ev, Viyana’daki son adresiydi.</p>

    <p>Mozart, Frankfurt dönüşünde, kendini bekleyen bir mektupla karşılaştı. İngiliz konser organizatörü Robert May O’Reilly’den gelen mektup, aslında bestecinin yıllardır duymak istediği satırlarla doluydu. Yıl sonunda Londra’ya davet edilen Mozart’tan, yaklaşık altı ay İngiltere’de kalması, bu süre zarfında iki İtalyanca opera yazması isteniyordu. Proje için önerilen 300 sterlin, 2.400 <em>gulden</em> ediyordu ve bestecinin Viyana’da aldığı ücretin oldukça üzerindeydi. Davetin ardındaki kişi, büyük olasılıkla ülkesine döndüğünden beri Mozart’ı İngiltere’ye çağırabilmenin yollarını arayan ve sarayla iyi ilişkiler içinde olan Thomas Attwood idi. Ancak beklenenin aksine Mozart, bu öneriye olumlu yanıt vermedi. Bestecinin cevabı elimizde bulunmamakla birlikte, büyük olasılıkla istenilen tarihin çok uygun olmadığı, ileriki aylarda bu konu üzerinde yeniden düşünmek istediği şeklinde bir mektup söz konusuydu. Her zaman yaptığı gibi Mozart, ilk fırsatta kaçıp kurtulmak istediği Viyana’dan bir türlü kopamıyordu. Belki de yepyeni bir çevreye girmek, yeni dostluklar ve düşmanlıklarla karşılaşmak gözünü korkutuyordu. Yaşamında köklü değişiklikler yapmak için vaktin çok geç olduğunu düşünüyor gibiydi. Sanki yaklaşmakta olan ölümünü sezmişçesine daha içedönük bir yaşamı yeğliyordu.</p>

    <p>1790 sonlarında yakın dostu Haydn’ın Viyana’dan ayrılışı, Mozart’ı derinden etkilemişti. Sonbahar aylarında, Esterházy Prensi I. Miklós’un (I. Nikolaus) ölümü, Haydn’ın otuz yıldır çalıştığı görevinde bazı değişiklikleri gündeme getirmiş; yeni Prens II. Miklós’un saray orkestrasını dağıtması sonucunda, besteciye yıllık 1.000 <em>gulden</em> emekli maaşı bağlanmıştı. Bu durum Avrupa’ daki soylular arasında Haydn’ı kendi sarayları için kazanma düşüncesini harekete geçirmiş, özellikle Napoli Kralı konuyla ciddi olarak ilgilenmeye başlamıştı. Bu gelişmelerden haberdar olan Alman asıllı konser organizatörü Johann Peter Salomon Viyana’ya gelerek besteciyi Londra’ya gitmeye razı etmişti. Aslında Salomon’un aklında Mozart’ı da İngiltere’ye götürme fikri vardı ancak ilk etapta bu olanaklı görünmüyordu.</p>

    <p>Altmış yaşına yaklaşmakta olan Haydn, meslek yaşamının tümünü Viyana çevresinde geçirmiş, doğduğu topraklar dışına hemen hemen hiç çıkmamıştı. Müzik çevrelerinde büyük bir saygınlığı olan yaşlı besteciyi, çıkacağı uzun yolculuk öncesi meslektaşları yalnız bırakmamış, aralarında Mozart’ın da bulunduğu kalabalık bir grup onu uğurlamaya gelmişti. En iyi anlaştığı meslektaşının uzun bir yolculuğa çıkıyor oluşu, genç besteciyi üzmüştü. Aynı zamanda endişeliydi. Babasıyla yaptığı Avrupa gezisi çok zahmetli geçmişti. Farklı ülkelerde, özellikle yeterli yabancı dil bilmeyenlerin ne kadar zorlandığını biliyordu. Yaşlı dostuna bu konuda yaptığı uyarı karşısında aldığı cevap, günümüzde müzik tarihi kitaplarının hemen hepsinde yer alır. Haydn, kendini ifade etmek için kullanacağı asıl dilin müzik olduğunu vurgulamak istercesine şunları söylemişti: “Benim dilimi bütün dünya anlıyor.” Ardından Mozart’ın dudaklarında, adeta bir kehanet gibi şu sözler dökülmüştü: “Baba! Bu dünyada son kez vedalaşalım.”<a class="si-noteref epub-type_noteref" href="#f452" id="ref_f452">452</a> Doğal olarak, bu sözler yaşlı bir adam olan Haydn’ı çok üzmüş, yolculuğun kendisi için dönüşü olmayan bir macera olduğunun hatırlatıldığını düşünmüştü. Ancak Mozart’ın sözleri doğru çıktı. Ayrılmalarının üzerinden bir yıl bile geçmeden genç besteci yaşama veda etmiş, Haydn ise on sekiz yıl daha yaşamıştı. Mozart’ın ölüm haberini Londra’da öğrenen besteci, <em>Si Bemol Majör Senfoni</em>’sinin (No. 98) II. Bölüm’ünü, yeteneğine büyük hayranlık duyduğu genç meslektaşının anısına yazmıştı.</p>

    <h2 class="ic-baslik">1791</h2>

    <p>1791, önceki yılın durgunluğunu unutturmak istercesine hareketli başlamıştı. Mozart, 4 Mart’ta, bir süre önce tamamladığı son piyano konçertosunu seslendirdi (KV 595, <em>Si Bemol Majör</em>, No. 27). Klarnetçi Joseph Beer’in düzenlediği bu konser, ne yazık ki bestecinin Viyana’da halk önündeki son dinletisi olacaktı. Bahar aylarında gerçekleşen “Müzisyenler Derneği” konserinde, Antonio Salieri yönetimindeki orkestra, Mozart’ın KV 550, <em>Sol Minör Senfoni</em>’sini (No. 40) seslendirmiş, besteci büyük olasılıkla bu konser için, yapıtına klarnet partisi eklemişti.</p>

    <p>Aynı tarihlerde Mozart’ın aklında yeni bir iş başvurusu vardı. Bir süredir kentteki ünlü St. Stephan Kilisesi müzik yöneticisi Leopold Hofmann’ın ağır hasta oluşu, pek çok müzisyen gibi Mozart’ın da aklını kurcalıyor, yaşlı adamın ölümünün ardından yapılacak bir görevlendirme sırasında, kendi adının gündeme gelip gelmeyeceğini merak ediyordu. Yıllık 2.000 <em>gulden</em> maaşın yanında çeşitli sosyal yardımları da içeren bu görevin saray bünyesinde olmaması, genç besteciyi umutlandırıyordu. II. Leopold’un tahta çıkmasının ardından sarayla ilişkilerinde belirli bir soğukluk göze çarpıyordu. Bu kez kent meclisinin sorumluluğundaki bir göreve talip olmaya niyetliydi. Ancak Hofmann henüz hayatta olduğu için resmî bir başvuru söz konusu olamazdı. Bu nedenle, Nisan ayında görevlilere bir dilekçe yazarak, ağır hasta olan Hofmann sağlığına kavuşuncaya dek, hiçbir ücret talep etmeden ona yardım etmeyi önerdi. Bu davranış, yaşlı meslektaşının ölümünün ardından yapılacak görevlendirmede kendi adının ön plana çıkmasını sağlayabilirdi. Mozart’ın dilekçesi, belediye meclisinden onay aldı; ancak pratikte bir sonucu olmadı. Çünkü Hofmann kısa süre sonra iyileşti ve 1793’e dek mesleğini sürdürdü.</p>

    <p>Mozart’ın gerek bu başvuru sırasında, gerekse bir yıl kadar önce sarayda daha iyi bir göreve atanmayı umduğu sırada, dinî müzik alanındaki birikimine güvenmesi, üzerinde durulması gereken bir noktadır. Besteci resmî olarak Salzburg’da geçirdiği dönem haricinde kilise için eser yazmamıştı. Bunun en önemli nedeni, II. Joseph’in uygulamaya koyduğu ayin düzeninde, olabildiğince yalın bir törene izin verilmesiydi. Mozart, Viyana’ya yerleştikten sonra dinî müzik alanında yalnızca KV 427, <em>Do Minör Missa</em> üzerinde çalışmış, 1783’teki Salzburg gezisi için tasarladığı bu yapıtı da tamamlayamamıştı. Yeni İmparator’un kilise ayin düzenindeki kısıtlamaları kaldırmaya niyetli oluşu, Mozart’ın ilgisini bir kez daha dinî müziğe çevirmiş ancak olayların gelişimi bestecinin istediği yönde olmamıştı. Tanınmış Mozart uzmanı H.C. Robinns Landon, bestecinin son yılını anlattığı yapıtında<a class="si-noteref epub-type_noteref" href="#f453" id="ref_f453">453</a>, müzik tarihçileri arasında ne zaman yazıldığı konusunda kesin bir fikir birliği bulunmayan KV 317, <em>Re Minör Kyrie</em>’nin, 1791 yılındaki başvuruyla ilişkili olabileceği fikrini savunuyor. Landon’a göre, orijinali kayıp olan bu yapıt, Mozart’ın yeni görevi için bestelemeyi planladığı <em>Büyük Missa</em>’nın ilk bölümünü oluşturmaktadır. Genellikle uzmanlar arasında, zengin orkestrasyonu göz önüne alınarak (özellikle klarnet kullanılması), yapıtın 1781 başında Münih’te <em>Idomeneo</em>’nun sahnelenmesinin ardından bestelendiği fikri yaygın olmakla birlikte, Landon’ın iddiası da üzerinde durulması gereken bir olasılık.</p>

    <p>Tarihi kesin olarak saptanamamakla birlikte, 1791 bahar aylarında Mozart, uzun yıllardır tanıdığı tiyatro yöneticisi Emanuel Schikaneder’den müzikli bir oyun siparişi aldı. Yaşamının büyük bölümünü gezgin tiyatro topluluklarında oyunculuk ve yöneticilik yaparak geçiren Schikaneder, geniş halk kitlelerinin beğenisine uygun yapıtlar sergilemekte özellikle ustaydı. Mozart’la dostluğu Salzburg yıllarına dek uzanıyordu, topluluğuyla kenti ziyaret ettiği sürede özellikle <em>Hamlet</em>’teki başarılı performansıyla arkadaşının beğenisini kazanmayı başarmıştı. Yönettiği grupların repertuvarında ciddi oyunlar kadar, komediler ve müzikli yapıtlar da yer alıyor, kendi de hemen her tür rolü büyük başarıyla canlandırıyordu. 1784’te, II. Joseph’in davetiyle Viyana’ya gelerek Kärntnertor Tiyatrosu’nun yönetimini üstlenmiş, İmparator’un sahnelenmesine destek verdiği <em>singspiel</em>’leri oynayarak büyük başarı kazanmıştı. Topluluğun repertuvarına katılan eserlerin arasında Mozart’ın <em>Saraydan Kız Kaçırma</em> adlı yapıtı da vardı.</p>

    <p>Aynı zamanda başarılı bir işadamı olan Schikaneder, topluluğunun maddi yönden ayakta kalabilmesi için bilet gelirinin yanı sıra, varlıklı sanatseverlerin yardımlarına gereksinim duyduğunun bilincindeydi. Bu nedenle, oyunları daha çok orta sınıfa hitap etmesine rağmen, soylulara da bilet satmanın yollarını arıyor, genellikle amacına ulaşıyordu. Ancak Viyana’da bulunduğu yıllarda, aynı zamanda iyi bir oyuncu olan karısından ayrılması ve bazı başka aksiliklerin çıkması, topluluğun dağılmasına neden oldu. Kısa bir süre Burgtheather’da ufak rollere çıkan Schikaneder daha sonra alışık olduğu yaşama dönmeye karar vermiş, Viyana’dan ayrılarak Regensburg’da bir topluluğun başına geçmişti.</p>

    <p>1789’da karısının birlikte yaşadığı kişinin ölmesinin ardından, onun yönettiği Theather auf der Wieden’in başına geçmiş, eski dargınlıkları unutmuştu. Kentin biraz dışında bulunan yapı, yaklaşık bin kişilik bir seyirci kapasitesine sahipti ve çevresinde halkın oturduğu konutlar bulunuyordu. Konumu gereği, bölgede yaşayanların tek eğlencesi durumundaki tiyatroda seyircilerin beğenisine paralel yapıtlar sergileniyordu. Schikaneder, özellikle sahne mekaniğine çok önem veriyor, adeta bir barok opera temsil edermişçesine halkı hayrete düşürecek teknik gösterilere elinden geldiğince yer vermeye çalışıyordu.</p>

    <p>Schikaneder’in Mozart’a neden teklif götürdüğü ve aralarında ne gibi bir anlaşma yapıldığı kesin olarak bilinmemekle birlikte, uzun yıllardır birbirlerini tanıyan iki eski arkadaşın ortak bir yapıt üzerinde çalışmak istemeleri son derece doğal. Nissen’in yaşamöyküsünde, tiyatrosunu maddi sıkıntıdan kurtarmak için Mozart’ın kapısını çalan bir Schikaneder portresi çizilmesine ve bestecinin maddi karşılığını düşünmeden dostunun yardımına koşmayı kabul ettiği belirtilmesine rağmen, olayların gerçekte biraz daha farklı gelişmiş olması gerek.<a class="si-noteref epub-type_noteref" href="#f454" id="ref_f454">454</a> Her şeyden önce Mozart, uzun süredir saraydan bir opera siparişi alamıyordu ve görünüşe göre almasını gerektirecek bir gelişme beklemek fazla iyimserlikti. Dostunun tiyatrosunda ne tarz oyunlar sahnelediğini, kimler için beste yapması gerektiğinin bilincindeydi. Schikaneder için de, Mozart’ın sahne yapıtları karşılığında istediği ücret bir sır değildi, kendi tiyatrosu söz konusu olduğunda da en az o kadar bir meblağı göze almalıydı.</p>

    <p>Yaklaşık iki yıldır bir sahne eseri üzerinde çalışmamış olan Mozart, her zaman olduğu gibi büyük bir hızla beste yapmaya başladı. Yapıtın metnini Schikaneder yazacaktı. Librettoda masalsı öğeleri, doğaüstü güçleri kullanmaktan çekinmeyen sanatçı, içlerinde Christoph Martin Wieland’ın <em>Dschinnistan</em> (Cinler Ülkesi) adlı yapıtının da bulunduğu kaynaklardan faydalanmıştı. Özellikle Wieland’ın eserinin bir bölümünü oluşturan, <em>Lulu oder die Zauberflöte</em> (Lulu ya da Sihirli Flüt) adlı masal, Schikaneder’in yapıtının adı olacaktı.</p>

    <p>Haziran başında Constanze yeniden kaplıca tedavisi için Baden’a gitmişti. Ayağındaki rahatsızlığı bir türlü tam olarak geçmemişti; üstelik yeniden hamileydi ve doğuma oldukça az bir süre kalmıştı. Hayatta kalmayı başaran ikinci çocukları Carl Thomas’ın ardından doğan tüm bebekler uzun ömürlü olamamış, son olarak 16 Kasım 1789’da dünyaya gelen kızları Anna aynı gün yaşama veda etmişti. Constanze altıncı hamileliğini başarıyla tamamlamayı umuyordu, hemen her yıl tekrarlanan doğumlar öncelikle kendi sağlığını tehdit eder konuma gelmişti. Mozart yeni operasını bestelemek için Viyana’da kalmıştı ancak fırsat buldukça karısının yanına gitmekten geri kalmıyordu. Aslında yalnız başına çalışmaktan son derece sıkılıyordu, hemen her gün Constanze’ye mektup yazıyor, ona olan özlemini dile getiriyordu. Bestecinin bu döneme ait yazışmalarında sık sık halledilmesi gereken bir işten, bir türlü buluşulamayan ve adı açıklanmayan bir kişiden söz edilmesi, bazı soru işaretlerini beraberinde getirmiştir. 12 Haziran 1791 tarihli mektup, Mozart’ın kendini Viyana’ya bağlayan nedenler üzerine en fazla bilgi verdiği örneklerden biridir:</p>

    <p class="mektup">Sevgili Karıcığım!</p>

    <p class="mektup">Dün niçin senden mektup alamadım? Uzun süredir kaplıcada olduğun için senden haber alamayınca evhamlanıyorum ve günüm berbat oluyor. Öğleden önce <em>N.N.</em>nin yanındaydım ve bana saat 12.00-13.00 arasında gelerek her şeyi yoluna koyacağına dair söz verdi. Bu yüzden Pucberg’in yanında yemek yiyemedim. Uzun süre bekledim, saat iki buçuk oldu; hâlâ gelmeyince bir not yazarak hizmetçiyle babasına gönderdim. Ondan sonra Ungarischen Krone’ye<a class="si-noteref epub-type_noteref" href="#f455" id="ref_f455">455</a> gittim; tabii çok geç olduğu için herkes ayrılmıştı ve yemeğimi yalnız başıma yemek zorunda kaldım. Senden haber alamamanın endişesi ve <em>N.N.</em> ile buluşamamanın kızgınlığının yemeğimi ne hale soktuğunu tahmin edebilirsin. Keşke yanımda beni teselli edebilecek bir tek kişi olsaydı; aklım bir konuyla meşgulken yalnız kalmam iyi olmuyor. Saat üç buçukta tekrar evdeydim. Hizmetçi henüz gelmemişti. Bekledim bekledim, saat altı buçukta bir notla geri döndü. Beklemek her zaman çok sıkıcı ama sonunda insanın beklentileri karşılanmadığında daha da beter. Bir sürü özürle karşılaştım, hâlâ bir sonuca ulaşamadığını, bana verdiği sözü unutmadığını yazıyordu. Biraz neşelenmek için yeni opera <em>Fagotçu Kaspar</em>’a<a class="si-noteref epub-type_noteref" href="#f456" id="ref_f456">456</a> gittim. Hakkında fazla gürültü koparılan bu eserin hiçbir özelliği yok. Önünden geçerken Löbel<a class="si-noteref epub-type_noteref" href="#f457" id="ref_f457">457</a> içeride mi, diye kahveye bir göz attım ama yoktu. Akşam evde tek başıma yememek için tekrar Krone’ye gittim. En azında birileriyle konuşabilme şansım oldu. Ardından hemen yattım. Sabah beşte kalktım. Hazırlanıp çıktım ve Montecuculi’ye<a class="si-noteref epub-type_noteref" href="#f458" id="ref_f458">458</a> gittim, onunla buluşup <em>N.N.</em>ye gittim ama çıkmıştı. Beni üzen, bu başarısız iş yüzünden sabah erkenden sana yazamamış olmam. Sana yazmayı tercih ederdim!</p>

    <p class="mektup">Şimdi Rechberg’lere<a class="si-noteref epub-type_noteref" href="#f459" id="ref_f459">459</a> yemeğe gidiyorum. Söz vermemiş olsam ve gitmemek çok ayıp olmasa dışarı çıkmamayı yeğlerdim. Sen olmadan gitmenin tadı tuzu yok. Yarın buradan ayrılıp senin yanına geliyorum. Bari işim yoluna girmiş olsaydı! Benim yerime <em>N.N.</em>yi kim dürtecek? Peşine düşülmeyince arası soğuyacak. Her sabah onun yanına gitmeseydim bunları da yapmazdı. (...) <em>Adieu</em> sevgili karıcığım, seni sevdiğim kadar beni sev; hayalimde seni iki bin kez öperim.</p>

    <p class="mektup">Sonsuza dek senin olan...</p>

    <p class="sag-metin">Mozart<a class="si-noteref epub-type_noteref" href="#f460" id="ref_f460">460</a></p>

    <p>Mozart’ın bu mektubu, bestecinin o dönemde içinde bulunduğu ruh halinin yanı sıra günlük alışkanlıkları hakkında da bir fikir edinmeyi kolaylaştırıyor. Öncelikle Mozart’ın, adını açıklamamak için “N.N.” olarak ifade ettiği kişinin sonuçlandıracağı işin, besteci için çok önemli olduğu anlaşılıyor. Ondan alacağı iyi bir haber, sanki tüm sıkıntılarının dağılmasına neden olacak gibi görünüyor. Akla gelen ilk olasılık, konunun maddi bir yanı olduğu ve bestecinin parasal olarak rahata kavuşmayı umduğu. Mozart’ın yaşamının son yıllarında geçim sıkıntısı yüzünden sık sık arkadaşı Michael Puchberg’in yardımına başvurduğu düşünülünce, bu olasılık iyice kuvvetleniyor. Ayrıca bir süredir Puchberg’den kayda değer bir borç talebinde bulunulmaması, Mozart’ın başka maddi kaynaklara yönelmiş olabileceğini düşündürüyor. Müzik tarihçisi H.C. Robins Landon, bestecinin son dönem mektuplarında adı anılmak istenmeyen kişinin, Joseph Odilo Goldhahn olduğunu öne sürüyor.<a class="si-noteref epub-type_noteref" href="#f461" id="ref_f461">461</a> Onun savına göre, Nissen’in yaşamöyküsünde de adı geçen, bestecinin ölümünün hemen ardından Constanze’yi kendi evine götüren, ailenin mallarının resmî dökümüne tanık olarak imza atan Viyanalı tüccar Goldhahn, yukarıdaki mektupta bahsedilen kişiydi. Ancak mektuptaki ifadeden, bahsedilen kişinin rolünün daha çok aracılık olduğu kanısı uyanıyor. Büyük olasılıkla Goldhahn ya da bir başka dostu, Mozart’ın maddi durumunu düzeltmek için elinden geldiğince yardım etmeye uğraşıyor ancak beklemekten sıkılan besteci, olayların bir an önce istediği yönde şekillenmesini umuyordu.</p>

    <p>Mektupta Mozart’ın sözünü ettiği yeni opera, Schikaneder’in rakibi sayılabilecek Leopoldsadt Tiyatrosu’nun 8 Haziran günü sahnelemeye başladığı Wenzel Müller’in, <em>Kaspar, der Fagottist oder Die Zauberzither</em> (Fagotçu Kaspar ya da Sihirli Zither) adlı <em>singspiel</em> idi. Pek çok kaynakta, Mozart ve Schikaneder’in masalsı öğelerle örülü bir yapıt üzeride çalıştıkları sırada sahnelenmeye başlayan bu oyunun, iki sanatçıyı epey telaşlandırdığı bilgisi yer almaktadır. Hatta <em>Sihirli Flüt</em>’ün birinci ve ikinci perdesi arasında, bazı karakterlerin nerdeyse tümüyle zıt bir şekilde işlenmesinde bu oyunun rolü olduğu iddia edilir. Mozart’ın yazdıklarından, üzerinde çok konuşulan yeni oyunu gördükten sonra, onun çekinilecek bir rakip olmadığının ortaya çıktığı anlaşılıyor; besteci en azından, yapıtın müzikal yönden kendininkiyle boy ölçüşemeyeceğini anlamıştı. Ayrıca bu tarihe dek eser epey ilerlemişti, sonraki mektuplarının hiçbirinde <em>Sihirli Flüt</em>’teki metin değişikliklerinden söz edilmeyecekti. Zaten bestecinin öğrencisi Franz Xaver Süßmayr, Constanze’yle birlikte Baden’daydı ve yapıtın kendine ulaştırılan bölümlerinin orkestra partilerini yazıyordu.</p>

    <p>Mozart’ın mektubunda yalnız başına yemek yememek için dostlarının olduğu lokallere gittiğinden bahsetmesi, onun karakterinin tipik bir özelliğini açığa vuruyordu. Daima çevresinde belirli bir kalabalığın bulunmasını isteyen besteci, çalışırken bile yalnız olmaktan hoşlanmıyordu. Constanze’nin Baden’da kalışının Temmuz ayına dek uzaması Mozart’ı iyice huzursuz etmiş, fırsat buldukça karısının yanına gitmesine karşın Viyana’da geçirdiği günler, dayanılmaz bir hal almaya başlamıştı. 7 Temmuz’da yazdığı mektupta bu sıkıntının izlerini açıkça görmek olası: “Hissettiklerimi sana anlatamam. Bana çok acı veren bir boşluk içindeyim. Hiç dinmeyecek büyük bir özlem içimi dolduruyor. Üstelik bu özlem, Baden’da bir zamanlar ikimizin nasıl çocuklar gibi neşeli olduğunu ve şu anda nasıl sıkıcı bir ortamda bulunduğumu düşündükçe daha da artıyor. Çalışmak da beni mutlu etmiyor. Çünkü her zaman alışık olduğum, dinlenme anlarımdaki sohbetlerimizden yoksunum. Piyanonun başına geçip operamdan<a class="si-noteref epub-type_noteref" href="#f462" id="ref_f462">462</a> bazı bölümleri çalıyorum ama hemen bundan vazgeçiyorum. Çünkü beni fazlasıyla duygulandırıyor...”<a class="si-noteref epub-type_noteref" href="#f463" id="ref_f463">463</a></p>

    <p>Temmuz ortasında Constanze yeniden Viyana’daydı; 14 Temmuz’da Mozart’ın Prag’dan bir konuğu vardı. Kentteki İtalyan operasının yöneticisi Domenico Guardasoni, önceki yıllarda birlikte büyük başarılara imza attıkları besteciden yeni bir yapıt istiyordu. Ancak süre çok kısaydı. 6 Eylül 1791’de, Bohemya kralı olarak taç giyecek olan İmparator II. Leopold’un onuruna düzenlenecek törenler sırasında, Prag’daki yöneticiler yeni bir opera sahnelenmesinin uygun olacağına karar vermiş, ancak çeşitli nedenlerle sipariş vermeyi geciktirmişlerdi. Öncelikle, bir süredir Varşova’da bulunan İtalyan opera topluluğu, Haziran ayı içinde kente gelmiş, besteci olarak adı geçen Antonio Salieri, Viyana’daki görevlerinin fazlalığını bahane ederek siparişi kabul etmeyince ibre, Mozart’tan yana dönmüştü. İlk bakışta bestecinin adının, bir anlamda “yedek oyuncu” gibi gündeme geldiği düşünülebilirse de, aslında o tarihlerde Salieri, eski saygınlığını ve gücünü kaybetmeye başlamıştı. Hâlâ saraydaki müzikten sorumlu olmakla beraber, 1791’den itibaren operada daha az görev almaya başlamıştı; teklifi kabul etmemesinin ardında, İmparator’un onun kaleminden çıkan bir yapıta fazla olumlu yaklaşmayacağını düşünmesi yatıyor olabilirdi.</p>

    <p>Prag kenti yöneticileri ile İtalyan Operası emprezaryosu Domenico Guardasoni arasında 8 Temmuz 1791 tarihinde imzalanan sözleşme incelendiğinde, aslında hiç kimsenin törenler için ısmarlanacak operanın bestecisi üzerinde fazla durmadığı anlaşılıyor. Sözleşmenin başında Guardasoni’ye ödenecek ücretin 6.000 <em>gulden</em> olacağı ancak eğer kastrato Luigi Marchesi’nin sahneye çıkması sağlanabilirse meblağın 6.500 <em>gulden</em>’e yükseleceği belirtiliyordu. İkinci madde olarak, Marchesi’yle anlaşma sağlanamazsa onun gibi ünlü bir kastrato ve çok tanınmış bir sopranoyla kontrat yapılacağı kayda geçirilmişti. Operanın başarı kazanması için en önemli unsurlar olarak görülen bu maddeler sağlama alındıktan sonra sıra besteciye gelmiş, “Ünlü bir isim tarafından bestelenecek,” şeklinde bir cümle yeterli görülmüştü. Eğer yeni bir libretto bulunamazsa, Metastasio’nun <em>La clemenza di Tito</em> (Titus’un Merhameti) adlı metni, üzerinde gerekli düzeltmeler yapıldıktan sonra kullanılacaktı. Sözleşmenin geri kalan kısmında tüm ayrıntılar madde madde sıralanmış, Guardasoni’nin şarkıcılarla anlaşma yapmak üzere İtalya’ya yapacağı yolculuğun avansı kayda geçirilmiş; ancak besteleme konusunda başka bir ayrıntıya gerek duyulmamıştı.<a class="si-noteref epub-type_noteref" href="#f464" id="ref_f464">464</a></p>

    <p>Yaptığı anlaşma uyarınca İtalya’ya doğru yola çıkan Guardasoni önce Viyana’ya uğramış, son bir kez Salieri’yle görüşmesinin ardından Mozart’ın kapısını çalmıştı. Bestecinin Prag’da daima büyük başarılara imza atmış olması, önemli bir faktördü. Ayrıca Viyana Sarayı için de kabul edilebilir bir isimdi. Metin yazarı olarak, kısa bir süre önce Da Ponte’nin yerine göreve başlayan Carlo Mazzola’da karar kılınmıştı. Gerçi sanatçı bu görevde yalnızca birkaç ay kalabilecekti ama o tarihlerde henüz Viyana’daydı. Süre çok sınırlı olduğu için yeni bir metin aramaktan vazgeçip sözleşmede belirtildiği gibi, <em>Titus’un Merhameti</em> üzerinde düzeltmeler yapılacaktı. İlk kez 1735’te Antonio Caldara tarafından bestelenen libretto, daha sonra aralarında Johann Adolf Hasse ve Gluck gibi isimlerin de bulunduğu sanatçılar tarafından opera şekline sokulmuştu. Mozart’a bu sipariş için ödenecek ücret oldukça tatminkârdı: Besteci 900 <em>gulden</em>’in yanı sıra, yolculuk masrafları için de 200 <em>gulden</em>’den fazla alacaktı. Kuşkusuz Viyana Sarayı için olmasa da, yeni imparatorun onuruna beste yapacak olması Mozart’ı sevindirmişti. Ancak eser üzerinde çalışabilmesi için yapıtı seslendirecek kimseleri bilmesi gerekiyordu; bu da ancak Guardasoni’nin İtalya’dan dönüşünün ardından mümkün olabilecekti.</p>

    <h2 class="ic-baslik">Requiem</h2>

    <p>Aynı tarihlerde Mozart’ın <em>Requiem</em> için de sipariş aldığını düşünmek yanlış olmaz. Sanatçının, besteleniş öyküsü üzerinde en fazla araştırma yapılan, hâlâ bazı yönleri tümüyle açıklanamayan, ani ölümüyle tamamlanamadan kalan ve Süßmayr tarafından eksiksiz bir yapıya kavuşturulan eser, günümüzde bestecinin en sık seslendirilen dinî yapıtı olma özelliğini de taşımaktadır. <em>Requiem</em>’in bestelenişi, ilk Mozart yaşamöykülerinde benzer bir ifadeyle anlatılır. Tümüyle Constanze’nin tanıklığına dayanılarak kaleme alınan Nissen’in yaşamöyküsünde, yapıtı sipariş verenin kimliğini saklamak istemesi özellikle vurgulanır: “İmparator Leopold’un taç giyme töreninden ve Mozart’ın Prag’a gitmesinden kısa bir süre önce, kimliği belirsiz bir elçi, besteciye imzasız bir mektup getirdi. Mektupta övgü dolu pek çok ifadenin yanı sıra, Mozart’ın bir <em>requiem</em> besteleyip besteleyemeyeceği, bunun için istediği ücret ve yapıtın ne sürede tamamlanabileceği soruluyordu.</p>

    <p>Karısının bilgisi olmadan hiçbir şey yapmayan Mozart, durumu ona anlatarak, çok sevdiği kilise müziği tarzında yeni bir eser besteleme isteğini dile getirdi. Karısı siparişi kabul etmesini önerdi. Bunun üzerine adını bilmediği kişiye mektup yazan Mozart, belirli bir ücret karşılığı yapıtı yazabileceğini ancak kesin süreyi bilemeyeceğini belirterek eseri bittiği zaman nereye göndermesi gerektiğini sordu. Kısa bir süre sonra yeniden ortaya çıkan haberci, istenen ücreti getirdi ve meblağ çok az olduğu için eserin bitiminde yeniden ödeme yapacağını söyledi. Ancak Mozart’a, sipariş verenin kimliğini araştırmamasını, zaten bunun boşuna olacağını söyledi.”<a class="si-noteref epub-type_noteref" href="#f465" id="ref_f465">465</a></p>

    <p>Bu anlatımla başlayan <em>Requiem</em>’in öyküsü, zaman içinde son derece gizemli bir hal almış, pek çok kaynakta, Mozart’ın zaman zaman kendi ölüm duasını bestelediğine inandığı ifadesi yer almıştır. Tamamlanamadan kalan yapıtın Constanze için anlamı, ödeneceği taahhüt edilen paranın alınamaması demek olduğundan Mozart’ın ölümünün ardından yapıtı bitirmenin yollarını aramaya başlamıştı. Nissen’in yaşamöyküsünde, <em>Requiem</em>’in akıbeti hakkında yer yer birbiriyle çelişkili ifadeler yer almaktadır. Bunun nedeni, yapıtın, büyük bölümünü yazan Nissen’in ölümünün ardından basılması ve Constanze’nin son kez yaptığı düzeltmelerin zaman zaman tutarlı olmamasıdır. Yaşamöyküsünün yayımlandığı 1828’de, <em>Requiem</em> konusunda ilk elden bilgisi olan kişilerin hemen hepsi öldüğü için Constanze, olayların gelişimini istediği şekilde yönlendirmiş ama bunu yaparken de sık sık önceki yazılanlarla çelişmiştir.</p>

    <p>Nissen’in yaşamöyküsünde <em>Requiem</em>’in sipariş öyküsünün ardından, Mozart’ın ölümünün anlatıldığı sayfalarda şu bilgi yer almaktadır: “Mozart’ın ölümünün ardından tekrar ortaya çıkan gizemli elçi, tamamlanmadan kalan yapıtı istedi ve aldı. O andan itibaren bestecinin dul eşi, ne yapıt ne de siparişi kimin verdiği hakkında en ufak bir bilgiye sahip olabildi. Okuyucular bu bilmeceyi çözmek için gayret gösterilmiş olacağını düşünebilir, bu konuda yapılan tüm girişimler başarısız kaldı.”<a class="si-noteref epub-type_noteref" href="#f466" id="ref_f466">466</a> Bu ifadeden on sayfa sonra, Mozart için yapılan anma törenleri anlatılırken şöyle bir ifade kullanılır: “Bazı biyografların, <em>Requiem</em>’in cenaze töreni sırasında çalındığına dair bilgileri yanlıştır çünkü o zaman eser henüz tamamlanmamıştı.”<a class="si-noteref epub-type_noteref" href="#f467" id="ref_f467">467</a> Böylece yapıttan bir daha hiç haberi olmadığını söyleyen Constanze, onun henüz tamamlanmadığını belirtmeye başlamıştır. Yaşamöyküsünün ilerleyen sayfalarında Nissen’in, Mozart’ın çocukları tarafından da çok sevildiği vurgulanmakta ve onun ölümünün ardından, Salzburg’da yapılan anmada, “Mozart’ın son ve kusursuz yapıtı <em>Requiem</em>”in, Franz Xaver Mozart’ın yönetiminde üvey babası için seslendirildiği bilgisi yer almaktadır.<a class="si-noteref epub-type_noteref" href="#f468" id="ref_f468">468</a> Ancak kitapta <em>Requiem</em> ile ilgili en çarpıcı gelişme, yapıtın sonunda Mozart’ın eserleri hakkında ayrıntılı açıklamalara yer verilen “Ek” bölümündedir. Yapıtın müzikal açıklamalarına yaklaşık dokuz sayfa ayrılmış, her bölümü incelenmiştir. Eserin kimliği bilinmeyen siparişçisinin, Mozart’ın bu konu üzerinde değişik düşünceler üretmesine neden olduğu şeklindeki bir cümlede, “Kimliği bilinmeyen siparişçi,” sözcüğüne konulan bir yıldız işaretiyle dipnota gönderme yapılmış ve şu bilgi verilmiştir: “Breitkopf ve Härtel Yayınevi, <em>Requiem</em>’i yayımlamak istediğinde, Mozart’ın dul eşine başvurarak eserin notalarını istedi. Eser bilindiği ve ortada birçok kopyası olduğu için en iyi kopyayı yayımlamak istiyorlardı. Bestecinin dul eşi, kocasının anısına duyduğu saygıdan ötürü en iyi kopyayı onlara verdi, o tarihlerde eser on yıllıktı. Bu arada, eserin bilinmeyen siparişçisi Kont von Walsegg (o tarihlerde Aşağı Avusturya’daki Stuppach’ta bulunan çiftliğindeydi), Viyanalı avukat Sortschan aracılığıyla müracaat ederek kendi elinde bulunan kopyaların basılanla karşılaştırılmasını istemişti.”<a class="si-noteref epub-type_noteref" href="#f469" id="ref_f469">469</a></p>

    <p>Bu bilgilerin ışığı altında Nissen’in yaşamöyküsünü okuyanlar, önceleri varlığından bile şüphe edilen bir eserin, ilerleyen sayfalarda Mozart’ın başyapıtı halini aldığı ve Kont Walsegg tarafından sipariş edildiği bilgisine ulaşmakla birlikte, <em>Requiem</em> üzerindeki esrar perdesini bir türlü aralayamaz. Günümüze dek yapılan araştırmalar, yazılan ciltlerce kitap ve 1964 yılında Viyana yakınlarındaki Wiener Neustadt Kent Arşivi’nde, müzik tarihçisi Otto Erich Deutsch’un bulduğu bir belge, gerek Kont Walsegg’in kimliğini, gerekse <em>Requiem</em>’in besteleniş öyküsünü, hemen hemen tümüyle açığa çıkarmıştır. 1839 yılında kaleme alınan bu belgede, Kont’u yakından tanıyan Anton Herzog, büyük bölümüne kendi tanık olduğu olayı ayrıntısıyla kâğıda geçirmiştir:<a class="si-noteref epub-type_noteref" href="#f470" id="ref_f470">470</a></p>

    <p>Viyana yakınlarında şatosu bulunan Kont Franz von Walsegg, müziğe çok meraklı bir soyluydu; birkaç çalgıyı birden amatör düzeyde çalmasının yanı sıra bazı beste çalışmaları da vardı. Kont’un bir başka özelliği de, dönemin tanınmış bestecilerine ısmarladığı eserleri, elyazısıyla kâğıda geçirip şatosunda düzenlediği konserlerde dostlarına kendi yapıtlarıymış gibi sunmasıydı. Dostlarının pek çoğu ve Kont’un konserlerinde çalan müzisyenler durumu bilmelerine rağmen, bu zararsız oyuna katılırlardı.</p>

    <p>14 Şubat 1791’de, Kont’un eşi Anna von Walsegg, çok genç yaşta ölünce kocası onun anısına bir <em>requiem</em> sipariş etmek istedi. Ancak her zamanki gibi, yapıtı kendi bestesiymiş gibi sunacaktı. Yanında çalışanlardan birini aracı olarak görevlendirmiş ve Mozart’la temasa geçmişti. Büyük olasılıkla Mozart, ilk andan başlayarak, eseri kimin için bestelediğini biliyordu. Çünkü yakın dostu ve maddi destekçisi Michael Puchberg’in Viyana’da oturduğu ev, Kont Walsegg’e aitti. Ayrıca müzisyenler arasında, kendilerine iyi bir maddi gelir kaynağı olan Kont’un ilginç hobisi mutlaka konuşuluyordu ve Mozart, siparişi almadan önce meslektaşlarının yaşadığı ilginç deneyimleri öğrenmişti. Ancak yapıtını bestelerken Kont’un kimliğini gizli tutmaya söz vermişti. Olay ve sipariş verenin kimliği, Constanze için de sır değildi.</p>

    <p>Bestecinin ölümünden sonra yapıtı tamamlatma telaşına düşen Constanze, Mozart’ın meslektaşları arasında kendine yardım edecek birini aramaya girişti. Aslında bu iş için en uygun ve akla ilk gelmesi gereken kişi Süßmayr idi. Besteciye son iki operası sırasında yardım etmişti, onun stilini yakından tanıyordu. Zaten Mozart, yedi ana bölümden oluşan <em>Requiem</em>’in büyük kısmına el atmış, ilk iki bölümü tümüyle bestelemiş, diğerleri için de ayrıntılı taslaklar bırakmıştı. Ancak az da olsa hiç dokunulmamış bölümler vardı. Bu yüzden eseri tamamlayacak kişinin bütünlüğüne dikkat etmesi, bir anlamda kendini Mozart’ın yerine koyarak beste yapması gerekiyordu.</p>

    <p>Beklenilenin aksine Constanze’nin ilk başvurduğu kişi, Joseph Eybler oldu. Dönemin tanınmış isimleri arasında olan Eybler ile bestecinin dul eşi arasında bir anlaşma bile imzalanmıştı.<a class="si-noteref epub-type_noteref" href="#f471" id="ref_f471">471</a> 21 Aralık 1791 tarihli belgeye göre, yılbaşından sonraki “perhiz dönemi”nin ortasına dek kendinden istenileni yerine getirmeyi taahhüt eden Eybler, ayrıca elyazmasını Constanze’nin izni olmadan çoğaltmamayı ve başkasına vermemeyi de kabul ediyordu. Ancak Mozart’ın ardından <em>Requiem</em>’i bitirmek kolay olmamıştı. Bazı bölümler üzerinde çalışan Eybler, bir süre sonra işin içinde çıkamayacağını anlayarak, kendi yazdıklarıyla birlikte elyazmalarını iade etti.</p>

    <p>Kont Walsegg’e eksiksiz bir yapıt sunmak isteyen Constanze, ilk başta yapması gerekeni yaparak Süßmayr’e başvurdu. Daha sonraki yıllarda, eserin basımı sırasında Süßmayr’in katkısını açıklamak zorunda kaldığında, önceleri kızgın olduğu için genç adama başvurmadığını söyleyecek ancak kızgınlık nedenini unuttuğunu ifade ederek araştırmacıların aklında pek çok yeni soru işaretinin doğmasına neden olacaktı. Süßmayr, kendinden istenileni oldukça kısa bir zamanda yaptı ve 1792 ilkbaharı başında yapıt Kont Walsegg’e teslim edildi. Büyük olasılıkla elindeki partisyonun tümüyle Mozart’a ait olduğunu zannediyordu.</p>

    <p>Kont, âdeti olduğu üzere, yapıtı önce kendi elyazmasıyla baştan sona kopya etti; ardından koro ve orkestra partilerinin yazılması için yardımcılarına verdi. Bu hazırlıklar sürerken, 4 Ocak 1793 tarihinde Viyana’da Baron van Swieten’in düzenlediği bir konserde, KV 626, <em>Requiem</em>, Mozart’ın anısına seslendirildi. Constanze, yapıtın kocasının son eseri olduğu iddiasındaydı. Kont Walsegg’in bu konserden haberi olup olmadığı bilinmiyor. Büyük olasılıkla önceleri, Viyana’da çalınanın başka bir yapıt olduğunu düşünüyordu. Bu nedenle, kendi yapıtı olduğunu iddia ettiği <em>Requiem</em>’i 14 Aralık 1793’te Wiener Neustadt’ta çaldırdı.</p>

    <p>1790’ların sonuna doğru, Mozart’ın <em>Requiem</em>’inin basılacağı haberleri, müzik çevrelerinde konuşulmaya başlayınca olayın aslını öğrenmeye çalıştı. Elindeki kopyanın ne derece orijinal olduğunu bilmek istiyordu. Constanze’nin Kont Walsegg’e sattığı yapıtı tekrar piyasaya sürmesinin ardında, soylu adamın gerçeği açıklamaktan çekineceğini düşünmesi yatıyordu. Kont önceleri dostlarını, Mozart’ın öğrencisi olduğuna, o ölmeden önce kendi bestelediği bir <em>requiem</em>’i fikrini almak için ona gönderdiğine, bestecinin ölümü ardından bulunan notaların Mozart’a ait zannedilmiş olabileceğine inandırmaya çalıştı. Ancak basım işi ciddiyet kazanınca ve bu arada kamuoyu Süßmayr’in eserdeki katkısını öğrenince tümüyle farklı bir yol izledi. Yayınevine başvurarak elindeki örnekle basılmakta olanın karşılaştırılmasını istedi.</p>

    <p>Constanze’nin ilk tepkisi oldukça ilginçti. Yayımcıya gönderdiği bir mektup, sonunda eserin ardındaki esrarengiz kişinin ortaya çıktığını söyleyerek bir anlamda kopyanın kendisi tarafından verildiğini saklamaya çalıştı. Ancak konuyu hukuki yönden aydınlatmaya çalışan Kont, avukatı aracılığıyla kontrolün yapılmasını sağladı; bazı ufak yazım hataları dışında iki eser birbirinin aynıydı. Böylece Kont Walsegg, yeniden köşesine çekildi. <em>Requiem</em>’in besteleniş ve tamamlanış öyküsüne katılan baş aktörlerden Süßmayr, 1803, Kont Walsegg de 1827’de ölünce Constanze, 1828’de yayımlanan Nissen’in yaşamöyküsünde “gerekli düzeltmeler”i yaptı. Ancak olay öylesine karmaşık bir hal almıştı ki, o da içinden çıkamadı.</p>

    <h2 class="ic-baslik">Son kez Prag</h2>

    <p>İtalyan emprezaryo Guardasoni, 1791 Ağustosu’nda yeniden Viyana’ya uğradı. İtalya’da anlaştığı sanatçıların adlarını Mozart’a bildirmiş, teknikleri konusunda ön bilgi vermişti; besteci detayları ancak Prag’a gittiğinde öğrenebilecekti. Bu nedenle Viyana’dan ayrılmadan önce solo aryaların nerdeyse hiçbirine başlayamamıştı. Pek çok kaynakta yer alan, yapıtın on sekiz günde tamamlandığı bilgisi, ilk bakışta biraz olanaksız gibi görünse de, bazı teknik detaylar göz önüne alındığında, bestecinin gerçekten oldukça kısa bir sürede operayı bitirmiş olduğu anlaşılır. 25 Ağustos günü Prag’a doğru yola çıkan posta arabasının içinde Mozart ve Constanze’den başka, bestecinin öğrencisi Süßmayr de vardı. Mozart özellikle, eşliksiz resitatiflerin bir bölümünü ona yazdırarak zaman kazanmak istiyordu. Yaklaşık bir ay kadar önce doğum yapan Constanze’nin, kocasıyla birlikte, bebeğini bir sütannenin yanına bırakarak bu yorucu yolcuğa çıkması oldukça ilginçti. Ancak 26 Temmuz günü dünyaya gelen Franz Xaver Wolfgang, anne ve babasının yokluğuna rağmen hayatta kalmayı başaracak, ileriki yıllarda Constanze’nin desteğine en fazla gereksinim duyduğu kişi olacaktı.</p>

    <p>Mozart ve beraberindekiler 28 Ağustos 1791’de Prag’a ulaşmıştı. Kent, yaklaşmakta olan taç giyme töreni için, Frankfurt’ta olduğu gibi yine ziyaretçi akınına uğramıştı. Yerel sanatçıların yanı sıra Viyana’dan da kalabalık bir müzisyen grubu gelmişti. İçlerinde Antonio Salieri’nin de bulunduğu bu sanatçılar, birkaç gün sürecek törenler boyunca gereksinim duyulacak müzikten sorumlu olacaklardı. Salieri’nin yanında getirdiği notaların arasında Mozart’a ait <em>missa</em>’lar da bulunuyordu. Büyük olasılıkla bestecinin KV 258, <em>Missa</em>, KV 317, <em>Taç Giyme Missası</em> ve KV 337, <em>Missa</em> adlı vokal eserleri törenler sırasında çalınmıştı.</p>

    <p>İmparator II. Leopold ve eşi İmparatoriçe Marie-Louise’in 29 Ağustos günü kente gelmesiyle, kutlamalar resmî olarak başladı. 2 Eylül akşamı Prag Ulusal Tiyatrosu, Mozart’ın <em>Don Giovanni</em>’sini seslendirdi. Topluluğun repertuvarında bulunan bu yapıt, kentteki ilk seslendirilmesinden beri seyircinin ilgisini çekmeyi başarıyordu. Bu kez İmparator’un da salonda olması, gösteriyi başka boyutlara taşımıştı. Sonraki yıllarda o günlere ait anılarını yayımlayan Alman yazar Franz Alexander von Kleist, kentteki tören coşkusunu şöyle anlatıyordu: “İmparator ve ailesinin operaya gelmek için geçecekleri yolu büyük bir kalabalık doldurmuştu. Herkes, bir tiyatro oyunu izledikten sonra gelecek olan İmparator’u görmek için sabırsızlanıyordu. Operanın içinde, tüm localar ve parter ağzına dek dolmuştu. Sonunda İmparator içeri girdiğinde üç kez yinelenen alkış ve, ‘<em>Viva!</em>’ haykırışıyla karşılandı.”<a class="si-noteref epub-type_noteref" href="#f472" id="ref_f472">472</a></p>

    <p>Mozart vaktinin büyük bölümünü yeni operasını tamamlamakla geçiriyor, aynı zamanda şarkıcılarla provalar yapıyordu. Bestecinin kaleminden çıkmış, bu döneme ait kayıtlar yok denecek kadar az olduğu için, <em>Titus’un Merhameti</em>’nin yazılış öyküsü hakkında fazla bir bilgiye sahip değiliz. Bunun başlıca nedeni, Mozart’ın en sadık mektup arkadaşı olan babasının ölmüş olması ve Constanze’nin Prag’da bulunmasıydı. Besteci hızla yeni operası üzerinde çalışırken bir yandan da, Viyana’ya döndükten sonra sahnelenecek <em>Sihirli Flüt</em>, zaman zaman aklını kurcalıyordu. Nissen’in yaşamöyküsünde yer alan bir anekdot, bu durumu açıkça göstermektedir: “Mozart, 1791 yılında taç giyme operası <em>Titus’un Merhameti</em> üzerinde çalışırken, arkadaşlarıyla sık sık kaldığı evden çok uzak olmayan kafeye giderek, dinlenmek için bilardo oynuyordu. Arkadaşları, bestecinin birkaç gün boyunca oyun oynadığı sırada alçak sesle ve, ‘Hımm hımm hımm,’ diye bir melodi mırıldandığını fark ettiler. Başkaları oynarken kenara çekilip cebinden bir kitap çıkarıp dikkatle inceledikten sonra sıra kendisine geldiğinde oynamaya devam ediyordu. Bir süre sonra Dušek’lerin evinde, <em>Sihirli Flüt</em>’ten, Tamino, Papageno ve üç kadın arasındaki beşliyi duyan dostları iyice şaşırmıştı. Mozart’ın piyanoda çaldığı parça, bilardo oynarken mırıldandığı ezgiyle başlıyordu.”<a class="si-noteref epub-type_noteref" href="#f473" id="ref_f473">473</a></p>

    <p>6 Eylül’de kilisede yapılan tören sırasında II. Leopold, Bohemya kralı olarak taç giydi. Kesin bir kayıt olmamakla birlikte, büyük olasılıkla Mozart’ın <em>missa</em>’larından biri, burada seslendirildi. Aynı günün akşamında, kutlamaların doruk noktasını oluşturmak için bestelenen yeni opera KV 621, <em>Titus’un Merhameti</em> ilk kez sahnelendi. Pek çok kaynakta yer alan, İspanyol asıllı imparatoriçenin oyundan hoşnutsuzluğunu, “<em>Una porcheria tedesca</em>,”<a class="si-noteref epub-type_noteref" href="#f474" id="ref_f474">474</a> sözüyle açığa vurmuş olması, yapıtın özellikle soylu kesim tarafından fazla beğenilmediğinin bir belirtisi sayılabilir. Ancak müzik çevrelerinden gelen eleştiriler genellikle daha olumluydu. Mozart’ ın yıllar sonra yeniden ciddi opera bestelemesi (<em>Idomeneo</em>’dan on yıl sonra) müzik tarihi açısından son derece ilginçtir. Besteci, artık son dönemlerini yaşamakta olan kastrato geleneğini, opera yöneticilerinin isteği doğrultusunda, bir kez daha ele almış, yapıttaki “Sextus” rolünü, Domenico Bedini için yazmıştır.</p>

    <p><em>Titus’un Merhameti</em>, Roma İmparatoru Titus’un öyküsünden yola çıkarak oluşturulan bir libretto üzerine bestelenmiştir. Mozart, ilk dönem yapıtlarında olduğu gibi, aryaların arasında eşliksiz resitatiflere yer vermiş; ancak başrol oyuncuları için birbirinden güzel bölümler bestelemeyi ihmal etmemiştir. Özellikle Sextus’un birinci perdedeki aryasında (No. 9) ve Vitelia’nın ikinci perdedeki rondosunda (No. 23) solistin yanı sıra <em>basset-klarnet</em> ve “basset horn” kullanmıştır. Operanın ilk seslendirilmesinde, parçaların müzikal bütünlüğü açısından son derece önemli olan bu çalgıları, Mozart’ın yakın dostu, klarnetçi Anton Stadler çalmıştı.</p>

    <h2 class="ic-baslik">Sihirli Flüt ve kaçınılmaz son</h2>

    <p>Taç giyme töreninin ardından Viyana’ya dönen Mozart için yoğun çalışma temposu aynı hızla devam ediyordu. Gerçi <em>Titus’un Merhameti</em>’yle karşılaştırıldığında, <em>Sihirli Flüt</em> daha geniş bir zaman dilimi içinde bestelenmişti ancak henüz bazı bölümleri eksikti ve provalar sırasında ortaya çıkabilecek değişiklikler için de zaman gerekiyordu. Bu arada Emanuel Schikaneder, seyircinin hayranlığını kazanabilmek için dekorların kusursuz olmasına büyük çaba harcıyordu. Bazı kaynaklarda bu çabanın sanatçıya 5.000 <em>gulden</em>’e mal olduğu bilgisi yer almaktadır.<a class="si-noteref epub-type_noteref" href="#f475" id="ref_f475">475</a> Dönemin kaynaklarında yapıttan <em>Maschienenkomödie</em> (Mekanik Komedi) şeklinde bahsedilmesi, oyunda kullanılan mekanik sistemin ne denli belirleyici olduğunun bir göstergesidir. Schikaneder, pek çok teknik gösterinin yanı sıra yaz aylarında Viyanalıların büyük ilgisini çeken balonu da yeni oyununa katmıştı. François Blanchard, Temmuz ayında kentin ünlü mesire yeri Prater’den balonla havalanmayı denemiş, birkaç başarısız girişimin ardından amacına ulaşmıştı. Mozart, bu tarihlerde Baden’da bulunan karısına yazdığı mektupta, bu ilginç olaydan bahsetmişti. Schikaneder, <em>Sihirli Flüt</em>’te, doğruluk ve saflığı sembolize eden, zorlu sınavlardan geçmek zorunda kalan Tamino ve Papageno’ya kılavuzluk eden üç çocuğu (Drei Knaben) sahneye balonla sokmuştu. Librettoda çocuklardan ilk bahsedilişte şu ifade kullanılır: “<em>Drei Knäbchen, jung, schön, hold und weise / Umschweben euch auf eurer Reise</em>”<a class="si-noteref epub-type_noteref" href="#f476" id="ref_f476">476</a> (I. Perde, 8. Sahne). II. Perde, 12. Sahne sonundaki açıklamada da, sahnenin balonun (<em>Flugwerk</em>) girebileceği denli büyük bir mekâna dönüşmesi gerektiği notu vardır. II. Perde, 16. Sahnede yer alan üç çocuğun üçlüsünün ardından, güllerle kaplı bir balonla havalandıkları yazılıdır.</p>

    <p>30 Eylül 1790 gecesi Emanuel Schikaneder’in yöneticisi olduğu Theather auf der Wieden’de ilk kez sahnelenen KV 620, <em>Die Zauberflöte</em> (Sihirli Flüt) kısa sürede Viyanalıların beğenisini kazanmıştı. O tarihlerde çıkan bazı eleştiriler, yapıtın yalnızca müzik sayesinde izlenilebilir olduğunu belirtiyordu: “İnsan aklını bir kenara bırakan bu gülünç, anlamsız ve tatsız oyun, büyük Mozart’ın müziği olmasa kolayca unutulup göz ardı edilebilirdi.”<a class="si-noteref epub-type_noteref" href="#f477" id="ref_f477">477</a> Ancak Mozart yapıtının gördüğü ilgiden hoşnuttu. Kuşkusuz bu ilginin odağında bestecinin müziği vardı ama bu müzik, kendi içinde eğlenceli oyunların başarılı örneklerinden sayılması gereken <em>Sihirli Flüt</em>’ün librettosuyla büyük bir uyum içindeydi. Zaten salonu dolduran izleyiciler, tam da böyle bir oyun görmek için geliyordu; seyrettikleri, beklentilerini fazlasıyla karşılıyordu.</p>

    <p>İlk temsilin hemen ardından Constanze bir kez daha kaplıca tedavisi için Baden’a gitmişti. 7 Ekim’de Mozart, yeni operasının kazandığı başarıyı karısına müjdeliyordu: “Az önce operadaydım; her zamanki gibi doluydu yine. Karı-koca düeti<a class="si-noteref epub-type_noteref" href="#f478" id="ref_f478">478</a> vs. ve birinci perdedeki <em>glockenspiel</em><a class="si-noteref epub-type_noteref" href="#f479" id="ref_f479">479</a> her zamanki gibi yinelettirildi. İkinci perdedeki çocuk triosu da. Ama beni en çok sevindiren, sessiz alkışlar! Bu operanın gittikçe nasıl yükseldiği açıkça görülüyor.”<a class="si-noteref epub-type_noteref" href="#f480" id="ref_f480">480</a> Mozart’ı sevindiren sessiz alkışlar (<em>Stille Beifall</em>), salondan sahneye yansıyan pozitif izlenimler olmalıydı. Bir sanatçı için çok ses çıkaran tezahürat kadar, sahnede seyrettiğinin etkisi altında kalarak sesi, soluğu kesilmiş izleyicinin tepkisi de önemliydi.</p>

    <p><em>Sihirli Flüt,</em> ilk sahnelenmesinden günümüze dek, değişik çevreler tarafından farklı şekilde algılanmıştır. Oldukça büyük bir kesim, yapıtın bir masal opera olduğu fikrinden yola çıkarak konunun daha çok çocukların ilgisini çekecek bir yapıda olduğu fikrini savunur. Aslında eser, çocukları operayla tanıştırmak için en uygun yapıtlardan biridir. XIX. yüzyıl boyunca eserin, masonik sembollerle dolu olduğu, Mozart’ın ve Schikaneder’in mason oldukları için bu öğretileri yaymak amacıyla yapıtı besteledikleri görüşü de ağırlık kazanmıştır. Bu iddiaların gerçeklik payı olmakla birlikte, operayı bir mason propagandası şeklinde algılamak son derece yanlıştır. Özellikle ilk sahnelendiği dönemde, bu unsur hemen hiç gündeme getirilmemişti.</p>

    <p>Operanın konusu gerçek bir masalı andırır: ormanda avlanan Prens Tamino’yu, Kraliçe’nin zalim Sarastro tarafından kaçırılan kızı Prenses Pamina’yı kurtarmakla görevlendirir. Ona, yegâne işi kuş avlamak olan, kuş adam Papageno eşlik edecektir. Sarastro’ nun sarayına ulaşan Tamino ve Papageno, bir süre sonra durumun anlatılandan farklı olduğunu öğrenir. Sarastro yüce gönüllü, bilge bir kişidir ve Pamina’yı annesinin kötülüklerinden uzaklaştırmak için kaçırmıştır. Bir dizi sınavdan geçirerek Tamino ve Papageno’ nun da ruhlarını arındırmak istemektedir. Bu sınavın sonunda Tamino ve Pamina evlenecektir. Her masal gibi mutlu sonla biten <em>Sihirli Flüt</em>’te sözü edilen sınavlar, –opera boyunca müzikal olarak ve karakterler yardımıyla– sürekli vurgulanan üç sayısı (üç nedime, üç çocuk, üç kapı, üç sınav aşaması vb.) masonik öğeler olarak algılanmaktadır.</p>

    <p>Operanın ilk seslendirmesinde Papageno karakterini Emanuel Schikaneder canlandırmıştı. Hem müzikal, hem oyunculuk yönünden yapıttaki en önemli rollerden olan Papageno, olaylara içgüdüleriyle yaklaşan, aklının sesini dinlemek yerine, basit gündelik zevklerin peşinden koşan biridir. Oyundaki Gece Kraliçesi rolü, sahnede çok az görünmesine karşın müzikal yönden en önemli partilerden biridir. Mozart, yapıtın ilk seslendirilmesinde oynayan baldızı Josepha Hofer’in teknik becerilerini sonuna dek sergileyebilmesi için, opera dağarına eşi bulunmaz iki arya armağan etmiştir. 30 Eylül 1791 gecesi Pamina rolünü Anna Gottlieb seslendiriyordu. Sanatçı, <em>Figaro’nun Düğünü</em>’nde, henüz on iki yaşında bir çocukken Barbarina’yı oynamış, Mozart bu rol için, çok kısa ama bir o kadar da etkileyici bir arya bestelemişti. Bu kez on yedi yaşına gelmiş olan genç kızın Mozart’la arasında duygusal bir bağ olduğu pek çok kaynakta öne sürülmekle birlikte, bunu ispatlayacak hiçbir kanıt yoktur. Bestecinin Pamina karakteri için yazdığı duygu dolu aryadan (II. Perde, No. 17) yola çıkıp böyle bir ilişkinin olduğu sonucuna varmak mantıklı bir yaklaşım olmaz. Aksi halde, Mozart’ın yaşamı boyunca bestelediği olağanüstü güzellikteki onlarca aryayı seslendirenlerin her birine âşık olduğunu varsaymak gerekirdi.</p>

    <p><em>Sihirli Flüt,</em> XIX. yüzyılın başlarında Alman ulusal operasının en önemli kilometre taşlarından biri olarak algılanmaya başladı. Viyana dışındaki pek çok merkez, yapıtı sahnelemek için birbiriyle yarışıyordu. 1794’te yayımlanan bir belgede, operanın Fransız Devrimi’nin ilerici fikirlerinden esinlenerek bestelendiği öne sürülüyor, karakterlerin sembolize ettiği kavramların bir listesi veriliyordu; buna göre Gece Kraliçesi, Devrim öncesindeki despot yönetim; Pamina, her zaman despotizmin çocuğu olarak ortaya çıkan özgürlük; Tamino, halk; Sarastro, bilgelik şeklinde algılanmalıydı.<a class="si-noteref epub-type_noteref" href="#f481" id="ref_f481">481</a></p>

    <p>Mozart, <em>Sihirli Flüt</em>’ün ardından, hiç dinlenmeden <em>Requiem</em> üzerinde çalışmaya başladı. Aynı zamanda yakın dostu Anton Stadler için bestelediği KV 622, <em>Klarnet Konçertosu</em>’nun orkestrasyonunu da bitirmeye uğraşıyordu. Bazı kaynaklarda bestecinin Prag’dan hasta döndüğü bilgisi yer almakla birlikte, aynı tarihlerde Baden’da bulunan Constanze’ye yazılan mektuplarda her zaman rastlanan şakacı hava hissedilmektedir. Mozart, <em>Sihirli Flüt</em>’ün kazandığı başarıyı hemen her gün karısına aktarıyor, yapıtı kimlerin seyrettiğini ayrıntısıyla anlatıyordu. Bu kez karısının yanında en küçük kardeşi Sophie ve Süßmayr vardı. 14 Ekim tarihli mektupta Mozart, büyük oğlu Carl ve kayınvalidesinin de operaya geldiklerini yazıyordu. Ancak onu asıl sevindiren, Salieri ve soprano Cavalieri’nin yapıtı izlemeleriydi: “Her ikisinin de ne denli keyifli olduğunu görseydin şaşardın; yalnızca müzik değil, metin ve sahnedeki her şey çok hoşlarına gitti. İkisi de operanın, önemli hükümdarlar önünde gerçekleşecek büyük kutlamalar için temsil edilmeyi hak ettiğini, böylesine güzel bir gösteri izlemediklerini belirtti. Salieri’nin, uvertürden bitiş korosuna dek büyük bir dikkatle seyrettiği oyunda, ‘<em>bravo</em>’ ya da ‘<em>bello</em>’ diye övgüsünü belli etmediği tek bölüm olmadı. Her ikisi de bana defalarca teşekkür etti.”<a class="si-noteref epub-type_noteref" href="#f482" id="ref_f482">482</a></p>

    <p>Mozart kısa bir süre sonra karısına kavuşacak olduğu için son derece sevinçliydi:</p>

    <p class="mektup">Dün Perchtoldsdorf’a yaptığım gezi tüm vaktimi aldığı için sana yazamadım ama senin iki gündür yazmaman affedilir gibi değil. Bugün senden haber almayı ve yarın seninle konuşup seni öpebilmeyi umuyorum. Hoşça kal, her zaman senin olan...</p>

    <p class="sag-metin">Mozart</p>

    <p class="mektup">Sophie’yi bin kez öperim. N.N.yi nasıl biliyorsan öyle yap. <em>Adieu</em>.<a class="si-noteref epub-type_noteref" href="#f483" id="ref_f483">483</a></p>

    <p>14 Ekim tarihli bu mektup, bestecinin kaleminden çıkan son örnek olduğu için, müzik tarihi için ayrı bir önemi vardır. Mozart bir gün sonra kavuşmayı umduğu karısının özlemiyle dopdoluyken, baldızına selam göndermeyi ihmal etmiyordu. Mektupta bahsedilen N.N. büyük olasılıkla Süßmayr idi. Önceki yazışmalarda da Mozart sık sık karısına onunla ilgili şakalar yapıyordu.</p>

    <p>Mozart, 18 Kasım 1791’de mason locasında düzenlenen bir tören için bestelediği KV 623, <em>Freimaurerkantate</em> (Mason Kantatı) adlı yapıtını yönetti. Büyük olasılıkla bu onun evden son çıkışıydı. Yaklaşık on beş gün sürdüğü belirtilen hastalık, 20 Kasım’dan sonra bestecinin tümüyle yatağa bağlı kalmasına neden oldu. Bir yandan elinden geldiğince <em>Requiem</em>’i tamamlamaya uğraşıyordu. Nissen’in yaşamöyküsünde, Constanze’nin, kocasının ruhsal sağlığını bozduğu için, doktorla görüşerek yapıtı bestelemesini bir süre için engellediği bilgisi yer alır.<a class="si-noteref epub-type_noteref" href="#f484" id="ref_f484">484</a> Aynı kaynakta Mozart’ın, sonbahar aylarında Viyana’nın ünlü mesire yeri Prater’a yaptıkları bir gezi sırasında karısına, bestelemekte olduğu yapıtın kendi ölüm duası olmasından korktuğunu, zehirlenmiş olacağından şüphelendiğini söylediği yazılıdır. Nissen’in yaşamöyküsüne, özellikle bestecinin ölümüyle ilgili bölümlerde, Constanze’nin istediği şekilde müdahale ettiği bilinen bir gerçek olduğu için müzik tarihçileri bu ifadelere daima kuşkuyla yaklaşmaktadır.</p>

    <p>Mozart’ın mektupları içinde yer alan ancak doğruluğundan şüphe edilen İtalyanca bir belgede de besteci, üzerinde çalıştığı <em>missa</em>’nın kendi ölüm şarkısı olacağından kuşku duyduğunu belirtiyordu. Mektubun İtalyanca yazılması, alıcının Lorenzo Da Ponte olabileceğini akla getirmektedir. O tarihlerde Viyana’dan ayrılmış olan Da Ponte, sonraki yıllarda anılarında, Mozart’a kendisiyle birlikte Londra’ya gitmeyi önerdiğini ancak <em>Sihirli Flüt</em> üzerinde çalışan bestecinin düşünmek için süre istediğini yazmıştır.<a class="si-noteref epub-type_noteref" href="#f485" id="ref_f485">485</a> Son derece karamsar bir ifadeyle kaleme alınan mektup, günümüze dek müzik tarihçilerinin aklında soru işaretlerinin oluşmasına neden olmuştur ve eğer bu satırlar gerçekten Mozart’ın kaleminden çıktıysa bestecinin <em>Requiem</em>’den bahsettiği tek belgedir:</p>

    <p>“Saygıdeğer Beyefendi, önerinize memnuniyetle olumlu yanıt vermek isterdim ama nasıl yapacağımı bilemiyorum. Aklım karışmış durumda, nereye gitmemin daha iyi olacağına karar veremiyorum. Kimliği belirsiz kişinin hayali gözümün önünden gitmiyor. Sürekli olarak, bana eseri bir an önce bitirmemi söyleyişini görüyorum. Durmadan çalışıyorum, en azından beste yapmak, dinlenmekten daha huzurlu. (...) İçimde artık zamanın dolduğuna dair bir his var, ölümüm yakın. Yeteneğime sevinecek zamanım olmadan sonuna geldim. Yaşam çok güzeldi, mesleğimin başlangıcı ümit vericiydi ama insan kaderine hükmedemiyor. (...) Satırlarıma son veriyorum, ölüm şarkım orada duruyor, onu tamamlamadan bırakmamam gerek.”<a class="si-noteref epub-type_noteref" href="#f486" id="ref_f486">486</a></p>

    <p>Mozart’ın hastalığı, Kasım ayı sonlarında giderek ağırlaşmaya başlamış, resmî raporlarda, romatizmadan kaynaklanan ateşli bir hastalık tanısı konulmuştu. Günümüze dek süren uzun araştırmalar, bestecinin sağlığının mikrobik bir enfeksiyon sonucu bozulduğu savını kuvvetlendirmiştir. Hastalığın seyri boyunca böbrek yetmezliğinin devreye girmiş olması da üzerinde durulan bir başka olasılıktır. XIX. yüzyılda gündeme getirilen, Mozart’ın zehirlenmiş olabileceği iddiası, çok büyük bir olasılıkla gerçek dışıdır. Hastalığın ileri safhalarının, bazı yönleriyle zehirlenme belirtileriyle benzerlikler gösterebileceği ve bestecinin ölümüne gizemli bir yön katmaya yardım edeceği için bu iddia elden geldiğince gündemde tutulmaya çalışılmıştır.</p>

    <p>Mozart’ın ölümünün en yakın tanıkları arasında olan Constanze’nin kız kardeşi Sophie, 1825 yılında Nissen’e gönderdiği bir mektupta o günü son derece detaylı bir şekilde anlatmıştır. Mektupta yer alan bazı ifadeler Constanze’nin, kardeşinin anlatımına da bir ölçüde müdahale etmiş olabileceğini akla getirmektedir. “Ablam beni görünce, ‘Tanrı’ya şükür sevgili Sophie! İyi ki buradasın,’ dedi. ‘Gece öyle kötüydü ki sabaha çıkamayacağını zannettim. Bugün yanımda kal çünkü tekrar kötüleşirse bu gece mutlaka ölür; şimdi biraz yanına gidip ne yaptığına bak.’ Yatağının yanına gittiğimde beni fark ederek, ‘Demek buradasınız sevgili Sophie,’ dedi. ‘Bu gece burada kalmalısınız, beni ölürken görmeniz gerek.’ Kuvvetli olmaya ve onu teselli etmeye çalıştım. Söylediklerime karşılık vermeye gayret ederek, ‘Ölümün tadını dilimde hissediyorum, siz de burada kalmazsanız sevgili Constanze’min yanında kim kalacak?’ dedi. ‘Elbette sevgili Mozart,’ dedim, ‘yalnızca şimdi hemen annemize gidip burada kalmamı istediğinizi söylemeyelim, benden haber alamazsa kötü bir şey olduğunu zanneder.’ ‘Dediğiniz gibi yapın ama hemen geri gelin.’ (...) Tekrar ablamın yanına geldiğimde Süßmayr, Mozart’ın yanındaydı; yatağın üzerinde <em>Requiem</em> duruyordu ve Mozart ona, ölümünün ardından nasıl tamamlaması gerektiğini açıklıyordu. Bu arada karısına, ölümünü Albrechtsberger’in<a class="si-noteref epub-type_noteref" href="#f487" id="ref_f487">487</a> haberi oluncaya dek gizli tutmasını söyledi. (...) Doktor geldiğinde ateşler içinde olan alnına ıslak bez koydurdu, bu onu iyice sarstı ve bir daha kendine gelemedi. Son yaptığı, ağzıyla <em>Requiem</em>’deki timpani vuruşlarını söylemekti, bu hali hâlâ gözümün önünde.”<a class="si-noteref epub-type_noteref" href="#f488" id="ref_f488">488</a></p>

    <p>Sophie’nin anlattıklarında gerçek payı bulunmasına rağmen, büyük olasılıkla hayal gücünün de etkisi vardı. Aradan geçen otuz beş yıl, olayları bir anlamda efsane haline sokmuştu. Ama 4 Aralık 1791 gecesi Mozart’ların evinde endişe ve üzüntünün hâkim olduğu tartışılmazdı. Constanze, sonraki kuşaklar onu neyle suçlarsa suçlasın, hayatta kendini en çok seven kişiyi kaybediyordu. On yıllık birlikteliğin ardından gelen bu ayrılık çok zor olacaktı. Saatler gece yarısını geçmişti, soğuk ve sessiz gecenin içinde takvimler 5 Aralık gününü gösteriyordu. Otuz beş yıl önce Salzburg’da başlayan yaşam noktalanmak üzereydi...</p>

    <h1 class="part-header">1791’den sonrası</h1>

    <p>Mozart’ın ölümünün ardından cenaze töreni, St. Stephan Kilisesi’nde yapıldı. Kayıtlara 6 Aralık 1791 olarak geçmesine rağmen, günümüzde bunun bir yanlış yazımdan kaynaklanmış olabileceğine, gerçek tarihin 7 Aralık olması gerektiğine inanılıyor. Bunun nedeni, Viyana hava durumu kayıtlarında, 7 Aralık’ta tüm kentin kuvvetli bir kar fırtınası altında kaldığı bilgisinin yer alması ve bu olayın, bestecinin tabutunun mezarlığa yalnız başına gitmesini büyük ölçüde açıklamasıdır. Dönemin şartları uyarınca cenazeler, ölümün gerçekleşmesinin üzerinden iki gün geçmeden gömülmüyordu. Bu uygulama da, II. Joseph’in reformlarıyla yürürlüğe girmişti. Ayrıca, tahta israfını önlemek için tabut yerine kefenle gömülmek özendiriliyor, cesetler oldukça geniş kazılan çukurlara gömüldükten sonra, insan sağlığına zarar vermemesi için üzerlerine kireç dökülüp daha sonra toprak kapatılıyordu. Aynı çukura yan yana altı-yedi kişi gömülüyor ardından yeni bir çukur açılıyordu. Çukurlarda kimin gömülü olduğu ancak mezarlık duvarına konulan levhalardan belli oluyordu; fazla yer kaplamamak için mezar başına taş koymak yasaktı.</p>

    <p>Bu kurallar uyarınca 7 Aralık 1791’de öğleden sonra St. Stephan Kilisesi’ne getirilen Mozart’ın cenazesi, ailesinin ve arkadaşlarının katıldığı bir törenin ardından mezarlığa götürülmek üzere hazırlandı; akşam saat altıdan önce cenaze gömmek yasaktı. Mezarlıkta tören yapılmıyor, yalnızca mezarcı ve isterse ölünün birkaç yakını bulunuyordu. Havanın kötü oluşu, hızla giden cenaze arabasının bir anda gözden kaybolması, tabutu St. Marx Mezarlığı’na dek izlemek isteyenleri geride bırakmıştı. O gün Mozart’ın nereye gömüldüğünü yalnızca mezarcı biliyordu. Constanze, 1808 yılına dek kocasının mezarını araştırmadı. Kurallar gereği sekiz yıl sonra aynı mezara yeniden cenaze defnedildiği için artık yeri saptamak olanaksızdı; üstelik Mozart’ın cenazesinde hazır bulunan mezarcı da ölmüştü. Kuşkusuz Constanze, yüzlerce yıl sonra, hâlâ bu sorumsuzluğu yüzünden tüm eleştiri oklarının üzerine çevrileceğini bilse farklı davranırdı.</p>

    <p>Günümüze dek geçen yüzlerce yıl, Mozart’ın ününü inanılmaz boyutlara ulaştırdı. Ancak cenaze törenini izleyen günlerde Viyana’da <em>Wiener Zeitung</em> adlı gazetede yayımlanan bir haber, o tarihte de bestecinin değerinin bilindiğinin kanıtıdır: “Ayın dördünü beşine bağlayan gece, İmparatorluk Saray Bestecisi Wolfgang Mozart öldü. Çocukluk günlerinden başlayarak, ender rastlanan müzik yeteneği sayesinde tüm Avrupa’da tanınıyordu. Tanrı vergisi yeteneğini başarıyla geliştirerek yarattığı, herkes tarafından sevilen ve takdir edilen eserleri, onun büyük ustalar mertebesine ulaştığının en iyi kanıtıdır. Ölümü müzik sanatında yeri doldurulamaz bir kayıptır.”<a class="si-noteref epub-type_noteref" href="#f489" id="ref_f489">489</a></p>

    <p>XIX. yüzyılın başlamasıyla müzik dünyasını etkisi altına alan romantizm, geçmiş yılların harika çocuğunu keşfetmekte gecikmedi. Başta Beethoven olmak üzere dönemin tüm bestecileri, müziğinde kelimelerle açıklanamaz bir kusursuzluk bulunan Mozart’ın yeteneğinin Tanrı vergisi olduğunu düşünmeye yatkındı. Sanki önceden ona vahiy edilmiş ezgiler, zamanı geldiğinde parmaklarının ucundan notalara dönüşüyordu. Romantizmin, olaylara bir gizem perdesinin ardından yaklaşma alışkanlığı, Mozart’ın dehasının gerçek bir efsane halini almasını kolaylaştırmıştı. Aynı tarihlerde Constanze, ikinci eşi Georg Nikolaus von Nissen’in de yardımıyla, Mozart’ın yapıtlarının olabildiğince çalınması ve basılması için yoğun çaba harcıyordu. Küçük oğlu Franz Xaver Wolfgang’ın müzik yeteneğini elinden geldiğince vurgulamaya özen gösteriyor, babasının dehasının onda yaşadığı fikrini destekliyordu. Oğlunun “Wolfgang Amadeus Mozart” olarak konserler vermesi hoşuna gidiyordu; bir süredir kocasının ikinci adını “Amadeus” olarak kullanmaya başlamıştı.</p>

    <p>1800’lü yılların ortalarına yaklaşıldığında Mozart’ın müziği artık kendini kabul ettirmiş, Avrupa’nın her yanında seslendirilmeye başlamıştı. Constanze 1842’deki ölümüne dek, dâhi bestecinin dul eşi olarak müzik dünyasının ilgisini çekmeyi sürdürdü. <span class="epub-type_pagebreak" id="page313" title="313"></span>1829’da kendini Salzburg’da ziyaret eden İngiliz çift Vincent ve Mary Novello’yla yaptığı görüşme, yaşlı kadının geçmiş günleri bir kez daha anımsamasına neden olmuştu. Gezi boyunca Constanze’den başka, Nannerl, Aloisia ve Franz Xaver Wolfgang’la da konuşma şansı bulan Novello çifti, gezilerini günlükler olarak yayımlamış, müzik tarihi açısından son derece önemli bir kaynak yaratmışlardır. İngiliz çiftin yazdıkları, Mozart’ın en yakınındaki kişilerin, onun ölümünden yaklaşık kırk yıl sonra, ona ait anıları nasıl hatırladıklarını yansıtmaktadır.</p>

    <p>Londra’dan Viyana’ya yaptıkları yaklaşık üç ay süren gezi boyunca, Salzburg’a iki kez uğramış, kentte kaldıkları süre zarfında en sık Constanze’yle görüşmüşlerdi. Novello çifti, yaşlı kadından çok etkilenmiş, onun Mozart’a ait anılarını heyecanla kâğıda geçirmişlerdi. Anlattıklarının pek çoğu, Nissen’in yaşamöyküsündekilerle paralellik gösteriyordu. Constanze anlattıkları kadar, çok iyi Fransızcasıyla da konuklarını etkilemeyi bilmişti. Vincent Novello, yaşlı kadının ayrılırken kendisine verdiği Mozart’ın saçından bir teli, adeta kutsal emanet gibi saklamaya özen göstermişti. Konuşmaların büyük bölümüne, annesini ziyaret etmek için Salzburg’da bulunan Franz Xaver Wolfgang da katılmış, İngiliz konuklarına babasını, “Müziğin Shakespeare’i” olarak tanımlamıştı.<a class="si-noteref epub-type_noteref" href="#f490" id="ref_f490">490</a></p>

    <p>O tarihte yetmiş sekiz yaşında olan Nannerl’ın uzun süredir gözleri görmüyordu ve kısmi felç geçirmişti. Yaşlı kadın, hastalığın etkisiyle yataktan kalkamadığı için Novello çiftini, Constanze kadar içten karşılayamamıştı. Wolfgang, konukları halasına götürmüş, elinden geldiğince misafirperverlik göstermişti. Bu ziyaret sırasında çifti en çok heyecanlandıran, Nannerl’ın evinde, bir zamanlar Mozart’la birlikte çaldıkları klavseni görmeleriydi. Çalgının üzerinde, yaşlı kadının hastalanmadan önce çaldığı <em>Sihirli Flüt</em> ve <em>Don Giovanni</em>’den bölümlerin notaları duruyordu.</p>

    <p>İngiliz çift, Viyana’da, Mozart’ın hayatta kalan müzisyen dostlarının yanı sıra Aloisia’yla da karşılaşmıştı. Özellikle Mary Novello’nun bu buluşmayla ilgili günlüğüne yazdıkları oldukça ilginçtir: “Madam Mozart’ın kız kardeşi ve Mozart’ın ilk aşkı Madam Lange’yle iki saat sohbet ettik. Hoş bir kadın gibi görünüyor ancak karşılaştığı talihsizlikler onu kırmış. Kocasından ayrı olduğu için<a class="si-noteref epub-type_noteref" href="#f491" id="ref_f491">491</a>, ders vererek yaşamını sürdürmeyi deniyor ancak onun yaşında bu oldukça zor. (...) Mozart’ın ölünceye dek onu sevdiğini ve bunun kız kardeşiyle<a class="si-noteref epub-type_noteref" href="#f492" id="ref_f492">492</a> arasında daima bir kıskançlık yarattığını söyledi. Ona, Mozart’ın sevgisine ilk anda neden karşılık vermediğini sorduğumda bana geçerli bir neden söyleyemedi. Babalarının anlaşmış olduklarını ancak kendisinin Mozart’a karşı bir sevgi duyamadığını, ayrıca onun yeteneğini ve iyi karakterini o zamanlar fark edemediğini, sonraki yıllarda buna çok üzüldüğünü söyledi.”<a class="si-noteref epub-type_noteref" href="#f493" id="ref_f493">493</a></p>

    <p>Yaşamlarını Mozart’la paylaşan tanıklar ve onların anıları tarihin sayfaları arasına karıştıktan sonra, geriye bestecinin müziği kaldı. Artık zamana karşı gerçek savaş başlamıştı. İnsanlar onu yalnızca yapıtlarıyla değerlendirecek, yargılanacağı yegâne konu müziği olacaktı. Ama o bu konuda kendine çok güveniyordu. Mozart’ın ölümünün ardından dünyaya gelen (1792), meslek yaşamının ilk yıllarında onu çağrıştıran bir tempoyla yapıtlar besteleyen ancak 1830’lardan sonra köşesine çekilen ünlü İtalyan besteci Gioachino Rossini, ölümünden bir yıl önce, 1867’de, onun hakkında şunları söyleyecekti: “Müzik tarihi boyunca Almanlar armoni ustası, biz İtalyanlar da melodi ustası olarak anılırdık. Ancak kuzeyde Mozart’ın ortaya çıkışından sonra, bizler kendi alanımızda yenilgiye uğradık. Bu insan, iki ulusun temelleri üzerinde yükseldi. İtalyanların şarkısının sihriyle, Almanların tüm derinliğini kusursuz bir şekilde birleştirdi.”<a class="si-noteref epub-type_noteref" href="#f494" id="ref_f494">494</a></p>

    <p>Rossini’nin sözleri, Mozart’ın müzik tarihindeki yerini en iyi anlatan ifadelerden biridir. Besteci eserlerinde her yönden akıl almaz bir mükemmelliği yakalamış, bunu çok erken yaşlarda adeta çocukluk günlerinde başarmıştır. Günümüzde müzikte “klasik” sözcüğünün karşılığı Mozart’la özdeşleşmiş gibidir. Müzik tarihinde hiçbir besteci, yaşadığı çağın müziğini onun kadar temsil etmemişti; ancak bu güncellik Mozart’ın çağlar ötesine ulaşmasına engel olmamıştır. Tam doğması gereken coğrafyada, en uygun aile ortamı içinde dünyaya gelmiş, kısacık ömründe, müzik tarihinde köklü bir değişim yaşanmadığı için besteledikleri hem güncel, hem klasik olabilmiştir. Sıra dışı yeteneği, büyük bir özenle müziğe yönlendirilmiş, çağının şartlarına göre kusursuz eğitilmişti.</p>

    <p>Günümüzde, doğumunun üzerinden iki yüz elli yıldan fazla zaman geçmiş olmasına rağmen, Mozart’a ve müziğine gösterilen ilgi olağanüstü boyutlara ulaştı. Yapıtlarının tümü basıldı, hepsi çağın teknolojik gelişmesinin sağladığı olanaklar sonucu kusursuz ses kayıtlarına dönüştü. Kaçıp kurtulmak için can attığı Salzburg, onun adına bir konservatuvar kurdu, kentte meydanlara adı verilip, heykelleri dikildi. Doğduğu ev müzeye dönüştü ve dünyanın dört bir yanından gelen müzik meraklılarınca adeta kutsal bir mekâna çevrildi. Kente modern çağın posta arabaları olan uçaklarla gelenler, artık Wolfgang Amadeus Mozart Havaalanı’na iniyor.</p>

    <p>Halbuki o yalnızca beste yapıp duygularını müzikle aktarmıştı. Yüzyıllar önce babasına yazdığı mektupta söylediği gibi, kendini en iyi ifade edebildiği şey seslerdi; çünkü o bir müzikçiydi.</p>
  </div>

  <div class="footnotes html5_section epub-type_footnotes">
    <div class="si-footnote html5_aside epub-type_footnote" id="f445">
      <a class="si-backref" href="#ref_f445">445</a><span class="si-footnote-text">. Mozart, Briefe und Aufzeichnungen, cilt IV, s. 104.</span>
    </div>

    <div class="si-footnote html5_aside epub-type_footnote" id="f446">
      <a class="si-backref" href="#ref_f446">446</a><span class="si-footnote-text">. agy. s. 107, çeviri, Yeşim Tükel Kılıç.</span>
    </div>

    <div class="si-footnote html5_aside epub-type_footnote" id="f447">
      <a class="si-backref" href="#ref_f447">447</a><span class="si-footnote-text">. agy. s. 106.</span>
    </div>

    <div class="si-footnote html5_aside epub-type_footnote" id="f448">
      <a class="si-backref" href="#ref_f448">448</a><span class="si-footnote-text">. agy. s. 113.</span>
    </div>

    <div class="si-footnote html5_aside epub-type_footnote" id="f449">
      <a class="si-backref" href="#ref_f449">449</a><span class="si-footnote-text">. H.C. Robins Landon, 1791 / Mozarts letztes Jahr, s. 18, Almanca çeviri: Ken W. Bartlett, Claassen Verlag, 1988.</span>
    </div>

    <div class="si-footnote html5_aside epub-type_footnote" id="f450">
      <a class="si-backref" href="#ref_f450">450</a><span class="si-footnote-text">. Maria Publig, Mozart / ‘Dehanın Gölgesinde’, s. 320.</span>
    </div>

    <div class="si-footnote html5_aside epub-type_footnote" id="f451">
      <a class="si-backref" href="#ref_f451">451</a><span class="si-footnote-text">. agy. s. 321.</span>
    </div>

    <div class="si-footnote html5_aside epub-type_footnote" id="f452">
      <a class="si-backref" href="#ref_f452">452</a><span class="si-footnote-text">. H.C. Robins Landon, 1791 / Mozarts letztes Jahr, s. 23, 24.</span>
    </div>

    <div class="si-footnote html5_aside epub-type_footnote" id="f453">
      <a class="si-backref" href="#ref_f453">453</a><span class="si-footnote-text">. agy.</span>
    </div>

    <div class="si-footnote html5_aside epub-type_footnote" id="f454">
      <a class="si-backref" href="#ref_f454">454</a><span class="si-footnote-text">. G.N. von Nissen, Biographie W.A. Mozarts, s. 548, 549.</span>
    </div>

    <div class="si-footnote html5_aside epub-type_footnote" id="f455">
      <a class="si-backref" href="#ref_f455">455</a><span class="si-footnote-text">. Bir lokantanın adı, “Macar Tacı” anlamına geliyor.</span>
    </div>

    <div class="si-footnote html5_aside epub-type_footnote" id="f456">
      <a class="si-backref" href="#ref_f456">456</a><span class="si-footnote-text">. Wenzel Müller’in Kaspar, der Fagotist adlı müzikli oyunu.</span>
    </div>

    <div class="si-footnote html5_aside epub-type_footnote" id="f457">
      <a class="si-backref" href="#ref_f457">457</a><span class="si-footnote-text">. Bahsedilen kişi büyük olasılıkla bestecinin komşusu Johann Martin Loibel.</span>
    </div>

    <div class="si-footnote html5_aside epub-type_footnote" id="f458">
      <a class="si-backref" href="#ref_f458">458</a><span class="si-footnote-text">. Kont Ludwig Franz Montecuculi, amatör müzisyen ve bestecinin öğrencisi.</span>
    </div>

    <div class="si-footnote html5_aside epub-type_footnote" id="f459">
      <a class="si-backref" href="#ref_f459">459</a><span class="si-footnote-text">. Besteci son yıllarında Rechberg ailesinden çok yakınlık gördü.</span>
    </div>

    <div class="si-footnote html5_aside epub-type_footnote" id="f460">
      <a class="si-backref" href="#ref_f460">460</a><span class="si-footnote-text">. Mozart, Briefe und Aufzeichnungen, cilt IV, s. 137, 138.</span>
    </div>

    <div class="si-footnote html5_aside epub-type_footnote" id="f461">
      <a class="si-backref" href="#ref_f461">461</a><span class="si-footnote-text">. H.C. Robins Landon, 1791 / Mozarts letztes Jahr, s. 72, 73.</span>
    </div>

    <div class="si-footnote html5_aside epub-type_footnote" id="f462">
      <a class="si-backref" href="#ref_f462">462</a><span class="si-footnote-text">. Sihirli Flüt.</span>
    </div>

    <div class="si-footnote html5_aside epub-type_footnote" id="f463">
      <a class="si-backref" href="#ref_f463">463</a><span class="si-footnote-text">. Mozart, Briefe und Aufzeichnungen, cilt IV, s. 150.</span>
    </div>

    <div class="si-footnote html5_aside epub-type_footnote" id="f464">
      <a class="si-backref" href="#ref_f464">464</a><span class="si-footnote-text">. H.C. Robins Landon, 1791 / Mozarts letztes Jahr, s. 110, 111.</span>
    </div>

    <div class="si-footnote html5_aside epub-type_footnote" id="f465">
      <a class="si-backref" href="#ref_f465">465</a><span class="si-footnote-text">. G.N. von Nissen, Biographie W.A. Mozart, s. 554, 555.</span>
    </div>

    <div class="si-footnote html5_aside epub-type_footnote" id="f466">
      <a class="si-backref" href="#ref_f466">466</a><span class="si-footnote-text">. agy. s. 566.</span>
    </div>

    <div class="si-footnote html5_aside epub-type_footnote" id="f467">
      <a class="si-backref" href="#ref_f467">467</a><span class="si-footnote-text">. agy. s. 576, 577.</span>
    </div>

    <div class="si-footnote html5_aside epub-type_footnote" id="f468">
      <a class="si-backref" href="#ref_f468">468</a><span class="si-footnote-text">. agy. s. 595.</span>
    </div>

    <div class="si-footnote html5_aside epub-type_footnote" id="f469">
      <a class="si-backref" href="#ref_f469">469</a><span class="si-footnote-text">. agy. “Ek”, s. 169, 170.</span>
    </div>

    <div class="si-footnote html5_aside epub-type_footnote" id="f470">
      <a class="si-backref" href="#ref_f470">470</a><span class="si-footnote-text">. Requiem ile ilgili ayrıntılı bilgi, H.C. Robins Landon’ın, 1791 / Mozarts letztes Jahr adlı kitabında yer alan VII. Bölüm’den (s. 91-104) ve Heinz Gärtner’in Mozarts Requiem und die Geshäfte der Constanze Mozart, (Langen Müller, 1986) adlı kitabından alınmıştır.</span>
    </div>

    <div class="si-footnote html5_aside epub-type_footnote" id="f471">
      <a class="si-backref" href="#ref_f471">471</a><span class="si-footnote-text">. Heinz Gärtner, Mozarts Requiem und die Geshäfte der Constanze Mozart, s. 42.</span>
    </div>

    <div class="si-footnote html5_aside epub-type_footnote" id="f472">
      <a class="si-backref" href="#ref_f472">472</a><span class="si-footnote-text">. H.C. Robins Landon, 1791 / Mozarts letztes Jahr, s. 134.</span>
    </div>

    <div class="si-footnote html5_aside epub-type_footnote" id="f473">
      <a class="si-backref" href="#ref_f473">473</a><span class="si-footnote-text">. G.N. von Nissen, Biographie W.A. Mozart, s. 559, 560.</span>
    </div>

    <div class="si-footnote html5_aside epub-type_footnote" id="f474">
      <a class="si-backref" href="#ref_f474">474</a><span class="si-footnote-text">. (İt.) Bir Alman pisliği. (Maria Publig, Mozart / ‘Dehanın Gölgesinde’, s. 330.)</span>
    </div>

    <div class="si-footnote html5_aside epub-type_footnote" id="f475">
      <a class="si-backref" href="#ref_f475">475</a><span class="si-footnote-text">. Volkmar Braunbehrens, Mozart in Wien, s. 415.</span>
    </div>

    <div class="si-footnote html5_aside epub-type_footnote" id="f476">
      <a class="si-backref" href="#ref_f476">476</a><span class="si-footnote-text">. (Alm.) Genç, güzel, saf ve akıllı üç küçük çocuk / Yolculuğunuz boyunca etrafınızda uçacak.</span>
    </div>

    <div class="si-footnote html5_aside epub-type_footnote" id="f477">
      <a class="si-backref" href="#ref_f477">477</a><span class="si-footnote-text">. Rudolph Angermüller, Mozart Sämtliche Opernlibretti, s. 920.</span>
    </div>

    <div class="si-footnote html5_aside epub-type_footnote" id="f478">
      <a class="si-backref" href="#ref_f478">478</a><span class="si-footnote-text">. I. Perde’de Pamina ve Papageno’nun seslendirdiği düet, No. 7.</span>
    </div>

    <div class="si-footnote html5_aside epub-type_footnote" id="f479">
      <a class="si-backref" href="#ref_f479">479</a><span class="si-footnote-text">. (Alm.) Bir çeşit vurmalı çalgı.</span>
    </div>

    <div class="si-footnote html5_aside epub-type_footnote" id="f480">
      <a class="si-backref" href="#ref_f480">480</a><span class="si-footnote-text">. Maria Publig, Mozart / ‘Dehanın Gölgesinde’, s. 334.</span>
    </div>

    <div class="si-footnote html5_aside epub-type_footnote" id="f481">
      <a class="si-backref" href="#ref_f481">481</a><span class="si-footnote-text">. Volkmar Braunbehrens, Mozart in Wien, s. 418.</span>
    </div>

    <div class="si-footnote html5_aside epub-type_footnote" id="f482">
      <a class="si-backref" href="#ref_f482">482</a><span class="si-footnote-text">. Mozart, Briefe und Aufzeichnungen, cilt IV, s. 161, 162.</span>
    </div>

    <div class="si-footnote html5_aside epub-type_footnote" id="f483">
      <a class="si-backref" href="#ref_f483">483</a><span class="si-footnote-text">. agy. s. 163.</span>
    </div>

    <div class="si-footnote html5_aside epub-type_footnote" id="f484">
      <a class="si-backref" href="#ref_f484">484</a><span class="si-footnote-text">. G.N. von Nissen, Biographie W.A. Mozart, s. 563.</span>
    </div>

    <div class="si-footnote html5_aside epub-type_footnote" id="f485">
      <a class="si-backref" href="#ref_f485">485</a><span class="si-footnote-text">. Lorenzo Da Ponte, Mein abenteurliches Leben, s. 156.</span>
    </div>

    <div class="si-footnote html5_aside epub-type_footnote" id="f486">
      <a class="si-backref" href="#ref_f486">486</a><span class="si-footnote-text">. Mektubun İtalyanca orijinali Mozart, Briefe und Aufzeichnungen, cilt IV, s. 156’da yer almaktadır. Almanca çeviri için faydalanılan kaynak: Mozart Briefe, Derleyen: Wolfgang Hildesheimer, s. 177.</span>
    </div>

    <div class="si-footnote html5_aside epub-type_footnote" id="f487">
      <a class="si-backref" href="#ref_f487">487</a><span class="si-footnote-text">. Mozart bir süre önce, sağlık durumu iyi olmayan St. Stephan Kilisesi müzik yöneticisi Leopold Hofmann’a ücret almadan yardım etmeyi önermiş ve teklif kabul edilmişti. Böylece müzik çevrelerinde, Hofmann’ın ölümünün ardından Mozart’ın onun yerine getirileceği şeklinde bir kanı oluşmuştu. Buradaki ifade, Mozart’ın, kilisede görevli diğer müzisyen Johann Georg Albrechtsbrger’in hakkının yenmemesi için, ölümünün öncelikle ona haber verilmesini istediğini vurguluyor.</span>
    </div>

    <div class="si-footnote html5_aside epub-type_footnote" id="f488">
      <a class="si-backref" href="#ref_f488">488</a><span class="si-footnote-text">. G.N. von Nissen, Biographie W.A. Mozart, s. 573, 574.</span>
    </div>

    <div class="si-footnote html5_aside epub-type_footnote" id="f489">
      <a class="si-backref" href="#ref_f489">489</a><span class="si-footnote-text">. Volkmar Braunbehrens, Mozart in Wien, s. 429.</span>
    </div>

    <div class="si-footnote html5_aside epub-type_footnote" id="f490">
      <a class="si-backref" href="#ref_f490">490</a><span class="si-footnote-text">. Vincent ve Mary Novello, Eine Wallfahrt zu Mozart, s. 90.</span>
    </div>

    <div class="si-footnote html5_aside epub-type_footnote" id="f491">
      <a class="si-backref" href="#ref_f491">491</a><span class="si-footnote-text">. Aloisia, 1795 yılında Joseph Lange’den ayrılmıştı.</span>
    </div>

    <div class="si-footnote html5_aside epub-type_footnote" id="f492">
      <a class="si-backref" href="#ref_f492">492</a><span class="si-footnote-text">. Constanze.</span>
    </div>

    <div class="si-footnote html5_aside epub-type_footnote" id="f493">
      <a class="si-backref" href="#ref_f493">493</a><span class="si-footnote-text">. Vincent ve Mary Novello, Eine Wallfahrt zu Mozart, s. 127, 128.</span>
    </div>

    <div class="si-footnote html5_aside epub-type_footnote" id="f494">
      <a class="si-backref" href="#ref_f494">494</a><span class="si-footnote-text">. Kurt Pahlen, Das Mozart Buch, s. 527.</span>
    </div>
  </div>
</body>
</html>
