<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Dokuzuncu Bölüm</h2>

    <p>Az önce naklettiğim hadiseyle ilgili burada anlatıp anlatmamak konusunda kararsız kaldığım, bir ağırlığı olup olmadığından emin olamadığım bir yön daha var. Bu konu, Philip Amca’nın o gün evin önünde annemi yatıştırmaya uğraşırkenki hali ve tavrıyla ilgili. Annemle eve girdikleri sırada, “Anlamıyor musun, mümkün olan her yolu denemek mecburiyetindeyiz,” derken, sesindeki tını. Tam olarak parmağımla gösterebileceğim, açık bir şey kesinlikle yoktu; ama belki de bir çocuk bu türden bulanık şeylere karşı daha hassas olabiliyor. Her neyse, bence o gün Philip Amca’da kesinlikle bir tuhaflık vardı. Sebebini bilmiyorum, ama o gün, o hadisede Philip Amca’nın “bizim tarafımız”da olmadığı, tombul Çinli adamla arasındaki muhabbetin bizimle olan muhabbetinden çok daha yakın olduğu ve hatta araba hareket ederken Philip Amca ile tombul Çinli adamın gözleriyle (bu kısmın hayal ürünüm olması fazlasıyla muhtemel) birbirlerine işaret verdikleri izlenimine kapılmıştım. Dediğim gibi, bu izlenimleri destekleyecek herhangi bir şeye işaret etmem mümkün değil ve bütün bunların sonunda, sadece Philip Amca’yla aramızda olanların ışığında oluşmuş bazı kanaatleri yansıtıyor da olabilirim.</p>

    <p>Bugün bile Philip Amca’yla ilişkimizin sonlanma biçimini hatırladıkça ıstırap çekiyorum. Daha önce açıkça ifade ettiğim gibi, Philip Amca yıllar içinde gözümde öyle bir idol haline gelmişti ki babamın kaybolduğu o ilk günlerde, yerini nasıl olsa onun alacağı düşüncesiyle duruma endişelenmeyi yersiz bulur olmuştum. Tabii ki sonunda bu fikir inandırıcılığını yitirecekti; ancak demem o ki, Philip Amca benim için özel biriydi ve bu yüzden herhalde o gün kalkanlarımı indirmiş ve peşinden gitmiştim.</p>

    <p>“Kalkanlarımı indirmek” diyorum; çünkü o son güne kadar, bir süredir artan bir endişeyle anneme göz kulak olmaya çalışıyordum. Yalnız kalmak istediğinde bile bulunduğu odayı gözetliyor, fidyecilerin girebileceği kapı ve pencerelere dikkat kesiliyordum. Geceleri yatağıma uzanıp, onun evdeki hareketlerini dinliyordum ve silahımı (Akira’nın verdiği, ucu sivriltilmiş bir sopa) hep elimin altında bulunduruyordum.</p>

    <p>Ancak bunu uzun uzadıya düşündüğümde, aslında korkularımın doğru çıkacağına kalben inanmıyordum. Ucu sivriltilmiş bir sopanın adam kaçıran suçlulara karşı yeterince caydırıcı bir silah olduğuna inanmamsa (merdivenlerimizden yukarı tırmanan düzinelerle adamı elimdeki sopayla teker teker yere yıktığımı hayal ederek uykuya dalıyordum) korkularımın beni ne tür bir gerçekdışılığa sürüklediğini teyit eder nitelikteydi.</p>

    <p>Bu bir tarafa, annemin emniyeti için çok endişelendiğim ve diğer yetişkinlerin annemi korumak için hiçbir önlem almamasına hayret ettiğim şüphesizdi. O dönem annemin gözümün önünden kaybolmasından hiç hoşlanmıyordum ve dediğim gibi, eğer söz konusu olan Philip Amca olmasaydı, o gün asla ama asla kalkanları indirmezdim.</p>

    <p class="paragraf">Güneşli, rüzgârlı bir sabahtı. Oyun odasının penceresinden, fayton yolunun üzerine yağan yaprakları seyrettiğimi hatırlıyorum. Philip Amca kahvaltıdan hemen sonra gelmişti; o zamandan beri aşağıda annemle beraberdi. O yanındayken anneme kötü bir şey olmayacağına inandığım için bir süreliğine dinlenmeye çekilmiştim.</p>

    <p>Öğleye doğru, Philip Amca’nın beni çağırdığını duydum. Sahanlığa çıkıp da korkuluktan aşağı bakınca, annemle Philip Amca’yı yukarı, bana bakarlarken buldum. Haftalardır ilk kez onlara dair neşeli bir şeyin varlığını hissettim, sanki az önce beraber bir şakaya gülmüşler gibi. Sokak kapısı aralıktı ve antreye uzun bir gün ışığı huzmesi vurmuştu. Philip Amca şöyle dedi:</p>

    <p>“Baksana Pisicik, sen hani hep akordeon istiyorum diyorsun ya, sana bir akordeon hediye etmek isterim. Dün Hankous Caddesi’nde bir vitrinde mükemmel bir Fransız modeline rastladım. Dükkânın malın değerinden haberi yok. İkimiz gidelim bir bakalım diyordum. Eğer beğenirsen, alalım onu. Nasıl, iyi plan değil mi?”</p>

    <p>Bu sözler, merdiven başından müthiş bir hızla aşağı inmemi sağladı. Son dört basamaktan atladım ve kuş taklidi yaparak, kollarım iki yana açık, iki yetişkinin etrafında dört kez döndüm. Ben öyle yapınca annemin güldüğünü gördüm; onu uzun zamandır gülerken görmemiştim. Aslında belki de tam da bu atmosfer, her şeyin daha önce olduğu haline dönmeye başladığı duygusu “kalkanlarımı indirmemde” önemli bir rol oynadı. Philip Amca’ya ne zaman gidebileceğimizi sorduğumda omzunu silkip, “Şimdi olabilir aslında,” dedi. “Eğer gecikirsek bir başkası fark edebilir. Hatta belki biz böyle konuşurken birisi akordeonu satın alıyor olabilir.”</p>

    <p>Ben kapıya doğru koşturunca annem yine güldü. Sonra doğru düzgün pabuçlar giymemi ve ceket almamı söyledi. Ceket konusunda itiraz edecektim; ama yetişkinler sırf akordeonla ilgili fikirlerini değil, o an içinde bulunduğumuz ve tadını çıkardığımız neşeli havayı da değiştirirler korkusuyla vazgeçtim.</p>

    <p>Philip Amca’yla beraber yola koyulurken, her zamanki gibi bahçeden anneme el salladım. Birkaç adım atmıştık ki, bizi bekleyen faytona doğru koştururken Philip Amca omzumdan yakaladı ve, “Bak! Annene el salla!” dedi, az evvel bunu yapmış olmama rağmen. O sıra aklıma hiçbir şey gelmedi, söyleneni yaptım ve dönerek kapının önünde dimdik durmakta olan zarif anneme bir kez daha el salladım.</p>

    <p>Yolun büyük bir kısmında, annemle şehir merkezine gittiğimiz rotayı takip ettik. Philip Amca yol boyunca sessizdi, ki bu beni biraz şaşırttı. Gene de daha evvel onunla beraber faytonla bir yere gitmediğim için, demek ki onun fayton âdeti böyle diye düşündüm. Önünden geçtiğimiz şeylere ne zaman işaret etsem neşeli bir şekilde cevap veriyordu ama hemen ardından dönüp dışarıdaki manzaraya sessizce bakmaya devam ediyordu. Yapraklarla kaplanmış bulvarlar bir süre sonra dar, kalabalık caddelere dönüştü ve arabacımız önümüze çıkan bisiklet taksilere ve yayalara bağırmaya başladı. Nanking Yolu’ndaki küçük antikacıları geçtik. Kwangse Yolu’nun köşesindeki oyuncakçı dükkânının vitrinini görebilmek için boynumu zürafa gibi uzattığımı hatırlıyorum. Sebze pazarına yaklaşırken çürük zerzevat kokusuna karşı kendimi hazırlıyordum ki Philip Amca faytoncunun durması için bastonunu hafifçe vurdu.</p>

    <p>“Buradan artık yayan gideriz,” dedi bana. “Kestirme bir yol biliyorum, çok daha çabuk olur.”</p>

    <p>Çok mantıklıydı. Tecrübeyle biliyordum, Nanking Yolu’nda insan trafiği o kadar yoğundu ki, bazen faytonların veya motorlu arabaların beş, hatta on dakika bir noktada çakılıp kaldıkları olurdu. O yüzden hiç tartışmadan, faytondan inmeme yardım etmesine izin verdim. Ama işte tam o an, hatırlıyorum, bir şeylerin ters gittiğine dair o önsezi belirdi içimde. Belki beni aşağı indirirken Philip Amca’nın dokunuşundaki bir şey, belki de tavrında başka bir şey. Ama sonra gülümsedi ve kalabalığın gürültüsü yüzünden yakalayamadığım bir yorum yaptı. Yanımızdaki bir ara sokağa işaret etti ve şenlikli insan seli içinde kendimize yol açarken, arkasından ayrılmadım. Parlak gün ışığından gölgeye geçtik, aniden durdu ve bana döndü; tam orada, itişen kalabalığın ortasında. Elini omzuma koyarak şunu sordu:</p>

    <p>“Christopher, şu anda nerede olduğumuzu biliyor musun? Bir tahminde bulunabilir misin?”</p>

    <p>Etrafıma baktım. Sebze tezgâhlarını sıkıştıran insanların altından geçtiği taş bir kemeri göstererek cevap verdim: “Evet. Şuradan aşağısı Kiukiang Yolu.”</p>

    <p>“Ah, o halde nerede olduğumuzu çok iyi biliyorsun.” Garip bir şekilde güldü. “Buraları gayet iyi biliyorsun sen...”</p>

    <p>Başımı sallayıp bekledim; bir felaketin meydana gelmek üzere olduğuna dair içimden, çok derinden yükselmekte olan duyguyla. Belki Philip Amca başka bir söyleyecekti (belki bu geziyi bambaşka bir şekilde planlamıştı), ama o an, her bir yönden itilip dururken, sanırım yüzümü görüp oyunun sonuna geldiğini anladı. Yüzünde korkunç bir tereddüt ve endişe, sonsuz gürültünün içinden neredeyse duyulamayacak şekilde, “Aferin sana,” dedi.</p>

    <p>Omzumu yeniden kavradı ve bakışlarını etrafında gezdirdi. Sonra, benim çoktan beklemekte olduğum hükmü tebliğ eder gibi, “Aferin sana,” dedi, bu defa daha yüksek sesle; sesi titriyordu. “Senin canının yanmasını istemedim. Anladın mı beni? Senin zarar görmeni istemedim!”</p>

    <p>Ve aniden döndü, kalabalığın arasında kayboldu. Peşinden gitmek için gönülsüz bir gayret sarf ettimse de, bir anlığına insanların arasında beyaz ceketini görür gibi oldum ancak; sonra kemerin altından geçerek görüş alanımdan çıktı.</p>

    <p>Birkaç dakika orada, kalabalığın arasında demin olanların mantığını kavramaktan çekinerek öylece durdum, sonra aniden, geldiğimiz yöne doğru hareket etmeye başladım, faytondan indiğimiz caddeye doğru. Bütün nezaket kurallarını bir tarafa bırakarak kalabalığı yarmaya giriştim. Kâh sertçe iterek, kâh aralardan zorla geçerek kendime yol açarken kimileri bana gülüyor, kimi insanlarsa öfkeli bir şekilde bağırıyordu. Caddeye geldiğimde faytonun oradan ayrılmış olduğunu gördüm. Kafam karmakarışık bir halde, birkaç dakika caddenin ortasında dikilip eve dönüş yolumun haritasını kafamda çıkarmaya çalıştım. Ve sonra da mümkün olduğunca hızlı bir şekilde koşmaya başladım.</p>

    <p>Kiukiang Yolu’ndan aşağı, Yunnan Yolu’nun sert taşlarından koştum, Nanking Yolu’nda başka kalabalıkları geçerek. Sonunda Bubbling Well Yolu’na ulaşabildiğimde nefesim kesilmişti, ama hiç olmazsa önümde nispeten insansız, uzun, dümdüz bir yol olduğu için cesaretimi topladım.</p>

    <p>Belki korkularımın fazla şahsi tabiatından –veya belki de içimde son derece sarsıcı bir değişiklik gerçekleşmekte olduğundan– bir kere bile herhangi bir yetişkinden yardım istemeye kalkmadım veya geçen faytonlara veya motorlu arabalara el kaldırmadım. O uzun yolun başından koşmaya başladım ve kısa sürede feci şekilde nefes nefese kalmama rağmen, hareketimin şok edici göründüğünü bilmeme rağmen, sıcağın ve yorgunluğun beni ara ara yürüme temposuna düşürmesine rağmen, sanırım bir kere bile durmadım. Sonra Amerikan Konsolosu’nun ikametgâhının oradan ve Robertsonların evinin yanından geçtim. Bubbling Well Yolu’ndan bizim yolumuza döndüm ve ikinci sapak beni bahçe kapımıza götürdü.</p>

    <p>Bahçeye doğru döndüğümde –bana bariz şekilde bunu anlatan hiçbir şey olmasa da– geç kaldığımı, bir şeylerin çok önce olup bittiğini anladım. Ön kapı kilitliydi. Arka kapıya koştum, açıktı; evin içinde koşturdum. Bir sebepten annemin değil Mei Li’nin ismini haykırdım; belki o an annemi çağırmanın sonuçlarını kavramayı istemiyordum.</p>

    <p>Ev boş görünüyordu. Giriş holünde hayretten öylece kalakalmıştım ki bir kıkırdama sesi duydum. Kütüphaneden geliyordu ve dönüp oraya yöneldiğimde yarı açık kapıdan Mei Li’nin çalışma masamda oturduğunu gördüm. Dimdik oturmuştu ve kapıda beni görünce sanki gizli bir şakaya gülüyormuş da gülüşünü bastırmaya çalışıyormuş gibi tekrar bir kıkırdama sesi çıkardı. Sonra anladım ki Mei Li ağlıyordu ve biliyordum, tıpkı eve yaptığım o canımı çıkaran koşu boyunca bildiğim gibi biliyordum; annem yoktu artık. Ve içimde Mei Li’ye karşı buz gibi bir öfke doğdu; bunca yıldır üzerimde yarattığı öfke ve saygıya rağmen, Mei Li aslında sadece kötü bir taklit, yıkılmakta olan dünyamda en küçük şeyi dahi kontrol edemeyen biri, kendisini yalan sebeplerle gözüme olduğundan büyük göstermeyi başarmış âciz, küçük bir kadındı; muazzam güçler çarpışarak birbiriyle mücadeleye girdiğinde hiçbir işe yaramamıştı. Orada, kapının ağzında durdum ve ona iğrenerek baktım.</p>

    <p class="paragraf">Artık geç oldu (o son cümleyi tamamladığımdan beri en az bir saat geçmiş olmalı); fakat ben hâlâ masamın başındayım. Kimileri yıllardır aklımın köşesine uğramamış olan bu hatıraları tekrar tekrar düşünüyorum. Fakat bir taraftan geleceğe de bakıyorum, sonunda Şanghay’a döneceğim günü ve Akira’yla beraber yapacağımız bütün o şeyleri gözümün önüne getiriyorum. Tabii şehir fazlasıyla değişmiş olacaktır. Ama biliyorum ki Akira beni gezdirmekten ve şehrin gizli noktalarına dair engin bilgisini biraz da gösteriş yaparak benimle paylaşmaktan çok büyük zevk alacaktır. Nerede güzel yemek yenir, nerede içilir, neresi yürüyüş yapmak için doğru yerdir; gecenin geç saatlerine kadar oturup konuşacağımız ve son görüşmemizden bu yana neler olup bittiğini birbirimize anlatacağımız, yani zor bir günün sonunda gideceğimiz en iyi yerleri biliyor olacaktır Akira.</p>

    <p>Şimdi gidip biraz uyuyayım. Yarın sabah yapılacak çok iş var ve tabii, bugün o otobüsün üst katında Sarah’yla Londra gezisi yaparken kaybettiğim zamanı da telafi etmem gerekiyor.</p>
  </div>
</body>
</html>
