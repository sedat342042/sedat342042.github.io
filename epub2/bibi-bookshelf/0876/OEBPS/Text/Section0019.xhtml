<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On Birinci Bölüm</h2>

    <p>Bir yıldan fazla oldu. Kilisenin arkasına yakın bir yerde oturuyordum (gelin birkaç dakikaya kadar görünecekti) ve o sıra Sarah’nın Sir Cecil Medhurst’le beraber, kilisenin orta boşluğunun diğer yanından gelmekte olduğunu gördüm. Sir Cecil Medhurst, Meredith Vakfı’nın onun şerefine tertip etmiş olduğu balo akşamından beri yaşlanmış değildi ama Sarah’yla evlendiğinden beri inanılmaz bir şekilde gençleştiği söylentileri de abartılıydı bence. Gene de mutlu görünüyordu, tanıdığı insanlara neşeyle el sallıyordu.</p>

    <p>Tören bitinceye dek Sarah’yla konuşmadım. Kilisenin bahçesinde, sohbet eden davetliler arasında dolaşırken hoşuma giden bir çiçek öbeğine bakıyordum ki aniden yanımda belirdi.</p>

    <p>“Christopher,” dedi, “şapkamın şıklığı münasebetiyle beni tebrik etmeyen tek kişi sensin. Celia Matheson benim için hazırladı bunu.”</p>

    <p>“Harika bir şapka. Gerçekten çok etkileyici. Peki sen nasılsın?”</p>

    <p>Epeydir konuşmamıştık. Kalabalığın kenarından geçerek bir süre kibarca sohbet ettik. Sonra bir sessizlik olduğunda kendisine şunu sordum:</p>

    <p>“Peki, Sir Cecil iyi mi? Pek sağlam ve sıhhatli görünüyor.”</p>

    <p>“Ah, son derece formunda. Christopher, sen biliyorsundur mutlaka. Onunla evlendiğimde insanlar dehşete kapıldılar mı?”</p>

    <p>“Dehşete kapılmak mı? Hayır, hayır. Neden öyle olsun ki?”</p>

    <p>“Yani, onun benden yaşça çok daha büyük olması filan. Tabii, hiç kimse bunu <em>bize</em> söylemez. Ama sen duymuşsundur, söyle bana. Herkes dehşete kapılmıştı, değil mi?”</p>

    <p>“Benim bildiğim kadarıyla herkes çok memnun olmuştu. Elbette insanlar şaşırdılar. Çok ani olduğu için. Ama hayır, sanıyorum herkes çok memnun oldu.”</p>

    <p>“E, o halde korktuğum başıma geldi. Beni yaşlı bir hizmetçi olarak görüyorlardı demek ki. O yüzden dehşete falan kapılmadılar. Birkaç yıl önce olsa kesin şaşkınlıktan dillerini yutarlardı.”</p>

    <p>“Ama hakikaten...”</p>

    <p>Sarah mütehassıs oluşuma güldü ve koluma dokundu.</p>

    <p>“Christopher, ne tatlısın. Merak etme. Hiç ama hiç merak etme,” dedi ve ekledi: “Ziyaretimize gelmelisin. Cecil seni balodan hatırlıyor. Yeniden gördüğüne memnun olacaktır.”</p>

    <p>“Ben de gelmeyi çok isterim.”</p>

    <p>“Ah, ama muhtemelen geç kaldık. Seyahate çıkıyoruz, biliyor musun? Uzakdoğu’ya gidiyoruz, gemiyle. Sekiz gün içinde.”</p>

    <p>“Sahi mi? Uzun süre kalacak mısınız?”</p>

    <p>“Ayları bulacaktır. Hatta belki yıllar. Olsun, geri döndüğümüzde gelip bizi görmelisin.”</p>

    <p>Galiba haber beni afallatmıştı. Ama o sıra gelinle damat çimenlerden geçerek davetlilerin yanına geldiler. Sarah, “Beraber ne güzel görünüyorlar, değil mi? Ne kadar yakışmışlar,” dedi. Bir süre hülyalı bir şekilde baktı. Sonra şunu söyledi: “Az evvel onlara ilerisi için ne istediklerini soruyordum. Alison, Dorset’te ikisinin de içinden yıllarca hiç çıkmayacakları küçük bir sayfiye evi istediklerini söyledi. Çocukları oluncaya dek. Ve saçları ağarıp yüzleri kırışıncaya dek. Sence de harika bir şey değil mi bu? Ümit ediyorum, diledikleri gibi olur. Ve böyle şans eseri tanışmış olmaları da ne kadar harika.”</p>

    <p>Onlara hipnotize olmuşçasına bakmaya devam etti. En nihayet transtan çıkınca, ortak arkadaşlar hakkında havadis alışverişinde bulunduğumuzu hatırlıyorum. Sonra bize katılmak üzere başkaları geldi ve bir süre sonra yanlarından ayrıldım.</p>

    <p>Sarah’yla aynı günün sonunda bir kez daha karşılaştım. Resepsiyonun verildiği South Downs manzaralı kır otelinde vakit akşamüstüne yakındı ve güneş alçalmıştı. O vakte kadar acayip miktarda içki içilmişti ve hatırlıyorum, otelin içinde kenar köşeye iğreti bir şekilde yaslanmış, kanepelere yayılmış, üstü başı dağınık misafir gruplarının arasından geçerek rüzgârlı terasa çıktım. Sarah’yı orada gördüm, tırabzana dayanmış bahçeyi seyrediyordu. Ona doğru yürürken arkamda bir ses duydum ve tıknaz, kırmızı suratlı bir adamın terasın öbür tarafında peşimden koşturduğunu gördüm. Kolumu yakaladı ve nefeslenmek için durdu, ciddi bir ifadeyle yüzüme bakarak şöyle dedi:</p>

    <p>“Olayı izliyordum. Ne olduğunu gördüm ve onları önceden biliyorum. Tam bir rezillik ve damadın abisi olarak senden özür dilemek istiyorum. Sarhoş mankafalar, kim olduklarını bilmiyorum. Üzgünüm dostum, hayli sinir bozucu olmalı.”</p>

    <p>“Ah, hayır, lütfen endişelenmeyin,” dedim gülerek. “Hiç ama hiç üzerime alınmadım. Biraz fazla içmişler ve sadece kendi aralarında eğleniyorlardı.”</p>

    <p>“Yaptıkları barbarlık. Sen misafirsin, tıpkı onlar gibi ve eğer medeni olamıyorlarsa o zaman gitmeleri lazım.”</p>

    <p>“Bakın, gerçekten, zannedersem olayı biraz büyütüyorsunuz. Bir kasıtları yoktu. Hem zaten ben de üzerime alınmadım. İnsanın bazen küçük şakalara gülüp geçmesi lazım.”</p>

    <p>“Ama bunlar bütün gün böyleydiler zaten. Önce de gördüm onları, kilisede bile. Bu benim kardeşimin düğünü. Böyle davranışlara müsaade etmem. Derhal her şeyi yoluna koyacağım. Gel benimle dostum. Görelim bakalım, seni hâlâ eğlenceli buluyorlar mıymış.”</p>

    <p>“Hayır, bakın, anlamadınız. Öyleyse bile, o şakaya ben de en az onlar kadar güldüm.”</p>

    <p>“Ama buna izin veremem! Bugünlerde böyle şeylerde ölçü kaçmaya başladı artık. Hiç kimse de bir şey demediğinden coştukça coşuyorlar, ama bugün olmaz. Kardeşimin düğününde olmaz. Haydi, gel benimle.”</p>

    <p>Kolumu çekiştiriyordu ve yüzündeki boncuk boncuk teri görüyordum. Bir sonraki kademede ne olacaktı bilmiyorum ama tam o sırada elinde bir kokteylle Sarah bize doğru yürüdü ve kırmızı suratlı adama, “Ah, Roderick, yanlış <em>anladın</em> sen. Onlar Christopher’ın <em>arkadaşı.</em> Hem zaten Christopher korunmaya ihtiyaç duyacak en son kişi,” dedi.</p>

    <p>Kırmızı suratlı adam bir ona bir bana baktı. Sonra Sarah’ya sordu: “Emin misiniz? Çünkü bütün gün böyle devam etti bu. Ne zaman bu bey onların yanından geçse...”</p>

    <p>“Fazla endişelisin, Roderick. Onlar Christopher’ın arkadaşları. Eğer birazcık bile kızmış olsaydı sana söylerdi. Hem Christopher onlara haddini kendi de bildirebilir. Aslında Christopher istese tek bir hamlede onlara boyun eğdirebilir veya önünde diz çöktürebilir. O yüzden boş ver şimdi Roderick. Boş ver bunları, git de eğlenmene bak biraz.”</p>

    <p>Kırmızı suratlı adam bana farklı bir saygıyla baktı ve yüzünde şaşkın bir ifadeyle elini uzattı. “Ben Jamie’nin abisiyim,” dedi, ben elimi uzatırken. “Tanıştığımıza memnun oldum. Yapabileceğim bir şey olursa, yani, beni bulun lütfen. Bir yanlış anlaşılma olduysa özür dilerim. İyi eğlenceler diyorum o zaman.”</p>

    <p>İçeri doğru yalpalayarak gidişini seyrettik. Sonra Sarah, “Haydi Christopher. Gel de biraz sohbet edelim,” dedi.</p>

    <p>Kadehinden bir yudum alıp yürüdü. Terasın bahçeye bakan tarafına doğru ilerledi, ben de peşinden gittim.</p>

    <p>“Az evvelki olay için teşekkür ederim,” dedim yanına varınca.</p>

    <p>“Ah, hizmete dahildi, önemli değil. Christopher bütün öğleden sonra neler yaptın bakalım?”</p>

    <p>“Pek bir şey yapmadım. Aslında düşünüyordum. Hani birkaç yıl önce, o geceyi; Sir Cecil için verilen balo. Merak ettim, o gece onunla tanıştığında hiç düşünmüş müydün, bir gün...”</p>

    <p>“Of Christopher,” diyerek sözümü kesti. Epey sarhoş olduğunu o zaman fark ettim. “Anlatayım, sana anlatabilirim. Cecil’le o gece tanıştığımda onu çok hoş bulmuştum. Fakat bunun ötesinde hiçbir şey düşünmedim. Daha sonraları oldu, çok daha sonra, belki bir yıl, hatta daha uzun. A, evet, anlatayım, sen öyle iyi bir dostsun ki. Bir yemekteydim ve insanlar Mussolini hakkında konuşuyorlardı ve birkaç adam, bunun artık şakaya gelmeyeceğini, bir savaş daha çıkabileceğini, yani öbüründen çok daha kötü bir savaş çıkabileceğini söylüyorlardı. İşte o zaman biri Cecil’in ismini andı. Dedi ki, böyle zamanlarda Cecil gibi insanlara her zamankinden çok ihtiyacımız var, emekli olmamalıydı, ondan hâlâ iş çıkardı. Sonra birisi dedi ki, bu görevi üstlenebilecek adam odur. Ve başka biri dedi ki, hayır, adama haksızlık olur, yaşı çok geçkin, bütün yakın meslektaşları ayrıldı, eşi filan da yok artık. Ve işte o zaman aklıma geldi. Düşündüm ki onun gibi büyük bir adam bile, tüm başarılarına rağmen, bir başkasına ihtiyaç duyuyor, fark yaratacak bir başkasına. Ona yardımcı olacak birine, mesleki hayatının sonunda son bir büyük çıkış için gereken desteği alabilmek için.”</p>

    <p>Kısa bir süre sessiz kalınca, “Ve görünen o ki, Sir Cecil’in kendisi de konuyu böyle değerlendirmiş,” dedim.</p>

    <p>“İstersem ikna edici olabilirim Christopher. Üstelik beni o gece baloda ilk gördüğü an âşık olduğunu söylüyor.”</p>

    <p>“Ne kadar harika.”</p>

    <p>Aşağıda, çimenlerdeki havuzun kenarında kendi aralarında eğlenen misafirler vardı. Yakası ceketinden taşmış bir adam ördeklerle uğraşıyordu. Sonunda konuşan ben oldum:</p>

    <p>“Bu Sir Cecil’in son bir çıkış yapması meselesi. Çabalarını taçlandıracak olan başarı. Tam olarak aklından geçen ne? O yüzden mi aylar sürecek bir seyahate çıkıyorsunuz?”</p>

    <p>Sarah derin bir nefes aldı ve bakışları ciddiyetle sabitleşti. “Christopher. Bunun cevabını biliyor olmalısın.”</p>

    <p>“Bilseydim...”</p>

    <p>“Of Tanrı aşkına. Tabii ki Şanghay’a gidiyoruz.” Onun bunu söylediğini duyduğum anda ne hissettiğimi tarif etmem çok zor. Elbette bir tür sürpriz tadı aldım. Fakat her şeyden çok, bir rahatlama hissettim; onu yıllar önce Charingworth Kulübü’nde ilk gördüğümden beri bir parçam bu anın gelmesini beklemişti; bir anlamda Sarah’yla dostluğum hep belli bir noktaya doğru ilerliyordu ve şimdi o an gelmişti. Birkaç şey daha konuştuk; bunların adeta tarafımızdan defalarca başka bir yerlerde prova edilmiş gibi tuhaf bir etkisi vardı.</p>

    <p>“Cecil orayı iyi tanıyor,” diyordu. “Oradaki meseleleri düzeltmekte etkili olabileceğini düşünüyor ve oraya gitmesi gerektiğine inanıyor. O halde gideceğiz. Haftaya. Çantalarımız neredeyse hazır.”</p>

    <p>“Peki, o zaman ben de Sir Cecil’e, ikinize birden, Şanghay’daki görevinizin başarıyla tamamlanması için en iyi dileklerimi sunmak isterim. İstiyor musun oraya gitmeyi? Görebildiğim kadarıyla çok istiyorsun.”</p>

    <p>“Elbette istiyorum. İple çekiyorum. Böyle bir şeyi çok uzun zaman bekledim. Londra’dan öyle usandım ki. Ve... ve bunlardan.” Elini oteli işaret ederek salladı. “Yaşım geçiyordu ve bazen şansımın hiç dönmeyeceğini düşünüyordum. Ama işte şimdi Şanghay’a gidiyoruz. Pekâlâ Christopher, senin meselen nedir?”</p>

    <p>“Zannedersem bu sana göre biraz zayıf bir şey, ama,” dedim, “gene de söyleyeceğim. Biliyor musun, ben de hep Şanghay’a dönme arzusu taşıyordum. Yani, şey için... oradaki meseleleri çözmek için. Niyetim hep buydu.”</p>

    <p>Bir süre gün batımına bakmaya devam etti. Sonra bana dönüp gülümsedi ve tebessümü hüzünle dolu ama öte yandan beni azarlar bir renkteydi. Elini uzattı ve yanağıma hafifçe dokundu, sonra manzaraya yeniden döndü.</p>

    <p>“Cecil, Şanghay’daki şeyleri belki çabucak çözer,” dedi. “Belki de çözemez. Her halükârda orada uzun zaman kalma ihtimalimiz var. Eğer az önce söylediğin doğruysa Christopher, seninle orada karşılaşmamız mümkün olacak gibi görünüyor. Değil mi?”</p>

    <p>“Evet,” dedim, “aynen öyle.”</p>

    <p class="bolum_arasi">* * *</p>

    <p>Sarah Hemmings’i denize açılmadan evvel tekrar görmeyecektim. Eğer yıllardır mümkün olan bir şeyi ertelemiş olmamdan ötürü bana haklı olarak kızgınsa, şimdi harekete geçmediğim takdirde onda yarattığım hayal kırıklığı daha da büyümez miydi? Çok açık bir şekilde görüldüğü üzere, Sir Cecil Şanghay’da arabuluculuk aylarında ne kadar ilerleme kaydetmiş olursa olsun, ufukta hâlâ bir çözüm görünmüyor. Dünyayı yerinden oynatacak gerilimler artmaya devam ediyor, bilgi sahibi insanlar medeniyetimizi, üzerine yanan kibritlerin atılmakta olduğu bir samanlığa benzetiyorlar. Bu esnada, ben burada, Londra’da hâlâ şevksiz ve takatsiz bir şekilde oyalanıyorum. Fakat dünkü mektup da dahil olmak üzere, bulmacanın son parçaları da yerine oturdu denebilir. Artık benim, tek başıma oraya, Şanghay’a gitme vaktim kesinlikle geldi; oraya gidip –bunca yıl sonra– Exeterli müfettişin tabiriyle “yılanı öldürme”nin zamanı geldi.</p>

    <p>Fakat bunun bir bedeli olacak. Jennifer bu sabah, dün olduğu gibi alışverişe gitti, yeni sömestr için elzem olduğunu iddia ettiği birkaç şey için. Giderken heyecanlı ve mutlu görünüyordu; benim planlarım veya dün gece Bayan Givens’la konuştuklarımız hakkında bir şey bilmiyor henüz.</p>

    <p>Bayan Givens’ı salona çağırdım ve kendisi en nihayet oturuncaya dek üç kez oturmasını rica ettim. Belki de onunla ne konuşacağıma dair bir sezgisi vardı ve benimle oturup konuşmayı hileli bir anlaşmaya karışmakla bir tuttu. Durumu elimden geldiğince açık bir şekilde ortaya koymaya çalıştım; konunun arz ettiği büyük önemi, üstelik çok uzun yıllardır benim de şahsen içinde olduğum bir mesele olduğunu anlamasını sağlamaya gayret ettim. Duygularını göstermeksizin dinledi ve sustuğumda basit sorusunu sordu: Ne kadar süre burada olmayacaktım? Ona böyle bir meselede kesin bir zaman kısıtından bahsetmenin mümkün olmadığını açıklamak için biraz daha dil döktüm. Tahmin ediyorum bir şey sormak için sözümü kesen o oldu ve ardından birkaç dakika daha, gitmemin doğurabileceği muhtelif sonuçlar hakkında konuştuk. Bu konuları hayli derinlemesine ele aldıktan sonra artık çıkmak üzere ayağa kalktığında ona şöyle dedim:</p>

    <p>“Bayan Givens, kısa vadede, bütün çabalarıma rağmen yokluğumun Jennifer’a zor geleceğinin fazlasıyla farkındayım. Fakat bilmiyorum hiç düşündünüz mü, uzun vadede yokluğum kesinlikle bizim menfaatimize olacak, benim ve Jenny’nin; şayet size sözünü ettiğim ciheti takip edersem. Neticede, zamanı geldiğinde en mühim ödevini yerine getirmeyi reddetmiş olan bir vasiye Jennifer nasıl sevgi ve saygı duyacak? Şu anda içinden ne geçirirse geçirsin, büyüdüğünde beni hor görecektir. Ve bunun hangi birimize, kime ne faydası var?”</p>

    <p>Bayan Givens sabit bakışlarıyla beni süzdü ve, “Hakkınız var Bay Banks,” dedi. Ardından, “Fakat Bay Banks, sizi özleyecek,” diye ilave etti.</p>

    <p>“Evet. Evet, zannedersem öyle. Fakat Bayan Givens, anlamıyor musunuz?” Bu noktada sesimi yükseltmiş olabilirim. “Bazı şeylerin nasıl acil bir hal aldığını anlamıyor musunuz? Bütün dünyada giderek artan çalkantıyı? Gitmek zorundayım!”</p>

    <p>“Elbette Bay Banks.”</p>

    <p>“Özür dilerim. Çok özür dilerim. Bu gece feci şekilde yorgunum. Neticede, hayli zor bir gündü.”</p>

    <p>“Ona benim söylememi ister misiniz?” diye sordu Bayan Givens.</p>

    <p>Biraz düşündüm ve başımı iki yana salladım. “Hayır, ben konuşurum. Kısa zaman içinde konuşurum onunla. Ben onu görünceye kadar bir şey söylemezseniz de memnun olurum.”</p>

    <p>Jennifer’la bugün bir ara konuşmayı planlamıştım. Ancak biraz düşününce bunun lüzumundan erken olacağına, üstelik onun yaklaşan okul dönemi münasebetiyle halen pek yerinde olan moralini lüzumsuz yere bozacağına kanaat getirdim. Neticede konuyu şimdilik bir kenarda bekletmek daha iyi olacak. Hazırlıklarımı tamamlar tamamlamaz gidip onu okulunda görebilirim. Jennifer’ın inanılmaz bir tabiatı var ve benim gidişimle büyük bir yıkım yaşayacağını düşünmek için hiçbir sebep yok.</p>

    <p>Ne var ki, iki yıl önce onu St. Margarets’ta ilk kez ziyaret ettiğim o kış gününü de hatırlamadan edemiyorum. Oraya uzak olmayan bir yerde araştırma yapıyordum ve okulunda geçirdiği ilk zamanlarda her şeyin yolunda olup olmadığını görmek istemiştim.</p>

    <p>Okul bir hektar kadar alanın çevrelediği büyük bir malikâneydi. Binanın arkasındaki çimenliğin sonunda bir göl vardı. Belki bu gölün varlığı münasebetiyle okula yaptığım dört ziyarette de her taraf sisle kaplıydı. Asık suratlı bahçıvanlar bataklığa benzeyen arazinin bakımıyla meşgul olurken, kazlar keyiflerince dolaşıyordu. Burası şöyle bir bakıldığında bir hayli sert ve çetin bir yerdi; ama öğretmenlerin tavrının biraz daha yumuşak olduğunu hissetmiştim. Sözünü ettiğim gün, Bayan Nutting adlı elli yaşlarında nazik bir kadın bana soğuk koridorlarda eşlik etmişti. Bir ara duvar girintilerinin birinde durdu ve sesini alçaltarak şunu söyledi:</p>

    <p>“Bu şartlar altında Bay Banks, olabilecek en iyi şekilde buraya uyum sağlamaya çalışıyor. Tabii ki başlangıçta bazı zorluklar yaşadı; diğer kızlar onu yeni gelen öğrenci olarak görüyorlar hâlâ. Ve bir iki tanesi bazen biraz acımasız olabiliyor. Fakat önümüzdeki sömestr eminim bunların hepsi geride kalacak.”</p>

    <p>Jennifer beni büyük, meşe lambrili, ortasında koca bir kütüğün için için yandığı şömineli bir odada bekliyordu. Öğretmen bizi baş başa bırakınca, Jennifer durduğu yerden, şöminenin önünden utangaç bir şekilde gülümsedi.</p>

    <p>“Buraları pek ısıtmıyorlar galiba,” dedim ellerimi ovuşturup ateşe doğru yaklaşırken.</p>

    <p>“Ah, asıl bizim yatakhane nasıl soğuk, görmelisin. Çarşaflarımız buzhaneden yeni gelmiş gibi oluyor,” diyerek güldü.</p>

    <p>Ateşe yakın bir iskemleye oturdum, o ayakta kalmaya devam etti. Beni bu şartlarda görmekten rahatsız olacağından korkmuştum, ama kısa süre sonra rahat bir şekilde sohbet etmeye başladık. Badminton oynamaktan, iyi geçindiği kızlardan ve “yahni, yahni, yahni” olarak tanımladığı okul yemeklerinden bahsetti.</p>

    <p>“İnsan bazen zorlanır,” dedim bir ara, not düşer gibi. “Eğer aralarında yeniysen. Sana... Hepsi bir olup seni sıkıştırmaya filan kalkmıyorlar değil mi?”</p>

    <p>“Yok, hayır, hayır,” dedi. “Arada bir benimle dalga geçtikleri oluyor, ama kötü niyetli değil, kötülükle değil. Buradaki kızların hepsi iyi aslında.”</p>

    <p>Yirmi dakika kadar konuştuktan sonra, ayağa kalkıp evrak çantamda getirdiğim karton kutuyu ona uzattım.</p>

    <p>“Bu da ne böyle?” diye heyecanla sordu.</p>

    <p>“Jenny, bu... öyle hediye gibi filan bir şey değil.”</p>

    <p>Sesimdeki ikazı yakaladı ve kutuya ani bir ihtiyatla baktı. “Peki, ne o zaman?” diye sordu.</p>

    <p>“Aç bakalım. Kendin gör neymiş.”</p>

    <p>Kutunun (hemen hemen ayakkabı kutusu ebadındaki kutunun) kapağını kaldırıp içine bakışını izledim. Çoktan temkinli bir hal almış olan yüz ifadesi hiç değişmedi. Sonra elini içeri sokup bir şeye dokundu.</p>

    <p>“Korkarım,” dedim, usulca, “sadece bunlara ulaşabildim. Sandık senin sandığın, öğrendiğime göre, denizde filan kaybolmamış. Londra’da bir depodan dört başka sandıkla beraber çalınmış. Yapabileceğim her şeyi yaptım; ama korkarım hırsızlar kolayca satamayacakları ne varsa harap etmişler. Kıyafet filan bulamadım. Bir tek bu küçük şeyler.”</p>

    <p>Kutunun içinden bir bilezik çıkararak adeta lekelenip lekelenmediğini kontrol edercesine inceledi. Onu yerine koyup bu defa bir çift küçük gümüş zil çıkardı ve onları da aynı şekilde inceledi. Sonra kutunun kapağını kapatıp bana baktı.</p>

    <p>“Çok naziksin, Christopher Amca,” dedi. “Ve bunca işinin arasında...”</p>

    <p>“Hayır, hayır, bana bir zahmeti olmadı. Daha fazla eşya kurtaramadığım için üzgünüm sadece.”</p>

    <p>“Çok naziksin.”</p>

    <p>“Peki, şimdi coğrafya dersine dönsen iyi olur. Pek uygun bir zamanda gelmemişim anlaşılan.”</p>

    <p>Kımıldamadan duruyordu, elindeki kutuya dalmıştı. Sonra birden, “Okuldayken, insan bazen unutuyor. Sadece bazen. Öbür kızlar gibi tatile ne kadar az kaldı diye gün sayıyorsun ve sonra Anneyle Babayı göreceğini zannediyorsun,” dedi.</p>

    <p>Bu şartlar altında dahi annesiyle babasından bahsetmesi şaşırtıcı gelmişti. Birkaç şey daha söyleyecek diye bekledim, ama söylemedi; sanki bir soru sormuşçasına bakışlarını bende sabitlemişti. Nihayetinde şöyle dedim:</p>

    <p>“Biliyorum, bazen bütün bunlar çok ağır geliyor. Sanki seni çevreleyen her şey, bütün dünyan yıkılmış gibi. Ama sana şunu söyleyeyim Jenny, dağılan parçaların tümünü büyük bir maharetle bir araya getiriyorsun. İnan buna. Biliyorum, hiçbir şey eskisinin aynısı olamaz ama senin çalışarak kendine mutlu bir gelecek inşa etmeye muktedir olduğunu görüyorum. Ve şunu bilmeni istiyorum, ne zaman yardıma ihtiyacın olursa ben yanındayım.”</p>

    <p>“Teşekkür ederim,” dedi, “ve bunlar için de teşekkür ederim.”</p>

    <p>Hatırladığım kadarıyla o günkü buluşmamız bu şekilde noktalanmıştı. Cereyanlı odanın içinde, ateşin verdiği kısmi sıcaklıktan uzaklaşıp koridora çıktık. O sınıfına doğru giderken arkasından baktım.</p>

    <p>İki yıl önceki o kış günü sarf ettiğim bu sözlerin havada kalacağını bilemezdim. St. Margaret’a ona veda etmek üzere bir daha gittiğimde, muhtemelen yine o cereyanlı odada, yine o ateşin başında bir araya geleceğiz. Jennifer son görüşmemizi layığıyla hatırlamayabilir ve bu da durumu benim için daha da zorlaştırır. Fakat Jennifer akıllı bir kız ve anlık duyguları ne olursa olsun, ona söyleyeceğim her şeyi doğru şekilde anlayacaktır. Ve hatta büyüdüğünde, peşini kovaladığım mesele muzafferane bir hatıra olarak hayatımızda yerini aldığında, mesuliyetlerimin getirdiği mücadeleyi sırtlanmış olmamdan memnuniyet duyacağını, dün akşam dadısının kavradığından çok daha çabuk kavrayacaktır.</p>
  </div>
</body>
</html>
