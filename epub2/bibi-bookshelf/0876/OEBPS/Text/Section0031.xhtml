<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Yirminci Bölüm</h2>

    <p>İki duvar daha aşıp hâlâ peşimizde birinin olmadığına kanaat getirdiğimde, eski dostumla en nihayet yeniden bir araya gelmiş olmanın derin mutluluğunu ilk kez hissettim. Birlikte yalpalayarak yürürken birkaç kez güldüm; Akira da güldü ve aramıza girmiş olan onca yıl eriyip gitti sanki.</p>

    <p>“Ne kadar oldu Akira? Çok uzun zaman oldu.”</p>

    <p>Yanımda, acı içinde hareket ediyordu, ama gene de, “Uzun zaman, evet,” diyebildi.</p>

    <p>“Biliyor musun, eski eve gittim. Tekrar yani. Zannedersem, senin ev hâlâ hemen yandaki evdir, değil mi?”</p>

    <p>“Evet. Yandaki ev.”</p>

    <p>“Aaa, sen de mi gittin yoksa? Ama tabii, sen hep buradaydın. Sana göre pek de özel bir şey olmasa gerek.”</p>

    <p>“Evet,” dedi tekrar, zorlukla. “Uzun zaman. Yan ev.”</p>

    <p>Yürüyüşümüze ara verdim ve onu yıkık bir duvarın üstüne oturttum. Sonra üniformasının yıpranmış ceketini dikkatlice çıkarıp el fenerim ve büyütecimle yaralarını inceledim. Gene de kesin bir hükme varamıyordum; kolunun altındaki yara kangrene dönüşmüş olabilir diye endişelenmiştim; fakat yaydığı kötü kokunun kıyafetlerine bulaşmış bir şeyden, belki yattığı yerde üstüne sıvaşmış bir şeyden gelebileceğine kanaat getirdim. Öte yandan, Akira’nın ateşinin feci şekilde yüksek olduğu ve tere bulandığı gözümden kaçmamıştı.</p>

    <p>Ceketimi çıkarıp sargı bezi niyetine kullanmak için astarını yırttım. Sonra mendilimle yarayı temizlemeye çalıştım. Cerahati elimden geldiğince nazik bir şekilde silmeye gayret ettiysem de, Akira’nın kesik ve kısa nefes alışverişlerinden canını yakmakta olduğumu anladım.</p>

    <p>“Affedersin Akira. Sakarlık etmemeye çalışacağım.”</p>

    <p>“Sakarlık,” dedi, bu söz aklına takılmışçasına. Sonra aniden güldü ve, “Sen bana yardım. Teşekkür ederim,” dedi.</p>

    <p>“Elbette edeceğim. Ve yakında sana doğru düzgün tıbbi yardım bulacağız. Sonra iyileşeceksin zaten. Ama hepsinden önce, bana yardım etmen lazım. Önce halletmemiz gereken çok acil bir vazife var ve aciliyetini herkesten çok sen anlarsın. Biliyor musun Akira, en nihayet orayı buldum. Annemle babamın alıkonduğu evi. Şu anda oraya çok yakınız. Biliyor musun ihtiyar, bir zamandır o eve yalnız gitmek zorunda kalacağımı düşünüyordum. Yapacaktım da, ama bu cidden, çok büyük risk almak demekti, içeride kaç adam var, Tanrı bilir. Aslında birkaç Çinli askeri yanıma almaya çalıştım, ama o da mümkün olmadı. Hatta Japonlardan yardım istemeyi de düşündüm. Ama şimdi, ikimiz beraberiz ya; biz yaparız, kesinlikle, biz beceririz bu işi.”</p>

    <p>Bütün bu süre boyunca eğreti bandajı yaranın üzerindeki tamponu muhafaza edebilecek şekilde beline ve boynuna sarmaya çalışıyordum. Akira dikkatle beni seyredip ben susunca gülümsedi ve, “Evet. Ben sana yardım. Sen bana yardım. Güzel,” dedi.</p>

    <p>“Ama bak Akira, bir şey söyleyeyim, ben kayboldum galiba. Sana rastlamadan önce fena gitmiyordum. Ama şimdi, hangi yöne gidilmesi lazım gerçekten bilmiyorum. Doğu Fırını denen şeyi bulmamız lazım. Kocaman bir şey, bir de bacası var. Diyorum ki ihtiyar, bu fırını nerde bulacağımıza dair bir fikrin var mı?”</p>

    <p>Akira göğsü inip kalkarak bana bakmaya devam ediyordu. Onu böyle görünce birdenbire bizim bahçedeki tepenin üstünde nefes nefese kalıp oturduğumuz günler aklıma geldi. Tam ona bundan bahsedecektim ki, “Biliyorum. Burası ben biliyorum,” dedi.</p>

    <p>“Doğu Fırını’na nasıl gidileceğini biliyor musun? Buradan mı?” Başını evet anlamında salladı. “Burası ben savaş, haftalar haftalar. Burası, ben biliyorum.” Birden sırıtmaya başladı. “Biliyorum, kendi köy gibi.”</p>

    <p>Ben de gülümsedim, ama söylediği şey kafamı karıştırmıştı. “Hangi köy bu kendi köyün?” diye sordum.</p>

    <p>“Kendi köy. Ben doğduğu yer.”</p>

    <p>“Uluslararası Yerleşim’i mi demek istiyorsun?”</p>

    <p>Akira kısa bir süre sessiz kaldı, sonra, “Tamam. Evet. Yerleşim. Uluslararası Yerleşim. Kendi köy,” dedi.</p>

    <p>“Evet,” dedim. “Galiba benim de köyüm orası.”</p>

    <p>Gülmeye başladık ve bir süre beraber gülüşmeye, kahkahalar atmaya devam ettik, hatta belki biraz şirazeden çıkmış gibiydik. Sonra bir şekilde sakinleşince, “Sana garip bir şey söyleyeceğim Akira. İngiltere’de yaşadığım onca yıl boyunca kendimi hiçbir zaman memleketimde hissetmedim. Uluslararası Yerleşim Bölgesi memleketim olarak kalacak daima,” dedim.</p>

    <p>“Ama Uluslararası Yerleşim...” Akira hayır anlamında başını sallıyordu. “Çok hassas artık. Yarın, sonraki gün...” Eliyle havada bir işaret yaptı.</p>

    <p>“Ne demeye çalıştığını biliyorum,” dedim. “Ve çocukken bize nasıl da sağlam görünüyordu. Ama işte, az önce senin dediğin gibi. Orası bizim kendi köyümüz. Başka bir yerimiz yok ki.”</p>

    <p>Canını yakmamaya büyük özen göstererek üniformasını giydirmeye başladım.</p>

    <p>“Şimdi nasıl Akira? Biraz daha iyi misin? Şimdilik elimden bu kadarı geldiği için kusura bakma. Sonra sana bir doktor bulacağız. Fakat şimdi yapacak önemli işlerimiz var. Ne tarafa gideceğimizi söyle bana.”</p>

    <p>Çok yavaş ilerliyorduk. El fenerini önümüzü aydınlatacak şekilde tutmak çok zordu ve karanlıkta sık sık tökezliyorduk ki bu Akira’ya pahalıya patlıyordu. Hatta bir iki defa yolumuzu bulmaya çalışırken bilincini kaybeder gibi oldu ve omuzlarımdaki ağırlığı dayanılmaz bir hal aldı. Üstelik ben de yaralıydım; en beteri ise sağ ayağımdaki ayakkabının ikiye ayrılmış olması ve tabanımdaki derin kesik yüzünden attığım her adımın korkunç bir acı vermesiydi. Bazen öyle yorgun düşüyorduk ki on on iki adım ancak gidiyor, ardından bir daha mola veriyorduk. Bu molalarda oturmuyor, sadece olduğumuz yerde kalıp beraberce iki yana sallanıyor, biraz nefes aldıktan sonra bir sancının yerini bir diğeriyle değiştirerek vücut ağırlığımızı yeniden ayarlıyorduk. Yarasından gelen felaket koku daha da artmış, etrafımızda aralıksız bir şekilde koşuşturan farelerin varlığı iyice sinirlerimizi bozmuştu, neyse ki o sıra hiç çatışma sesi duymadık.</p>

    <p>Moralimizin bozulmasına engel olmak için fırsat buldukça neşeli bir şeylerden bahsetmeye çalışıyordum. Fakat gerçekte, bu karşılaşmaya dair hissettiklerim, o anki ruh halimle çok karmaşık şeylerdi. Böylesi büyük bir vazifenin tam öncesinde bizi bir araya getiren kadere minnettar olduğum muhakkaktı. Fakat aynı zamanda uzun zaman boyunca hayalini kurduğumuz bu buluşmanın böyle kötü şartlar altında gerçekleşmiş olmasından dolayı bir yanım kederliydi. Zihnimde sihirli bir şekilde bir araya getirdiğim sahnelerden (konforlu bir otelin lobisinde oturduğumuz veya belki Akira’nın evinin verandasında sessiz bahçeye bakarak saatlerce konuştuğumuz ve hatıraları yâd ettiğimiz) çok ama çok farklıydı.</p>

    <p>Bu esnada, Akira içinde bulunduğu zor duruma rağmen istikametimizi hiç şaşırmadı. Hayli sık bir şekilde bizi, benim çıkmaz sokak diye niteleyebileceğim bir yola sürüklüyor ve o yolun sonunda ya bir kapı ya da bir tür geçit oluyordu. Arada ahaliden insanlara rast geldik, kimileri karanlıkta sadece varlıklarını sezdiğimiz insanlardı. Kimileriyse bir ateş etrafında veya fenerin ışığında toplanmışlardı. Bazen Akira’ya öyle bir düşmanlıkla bakıyorlardı ki üzerimize saldırmaya kalkmalarından korkuyordum. Fakat gene de yolun büyük kısmında taciz edilmeden ilerledik ve hatta yaşlı bir kadını, cebimde kalan son banknotlara karşılık bize biraz içme suyu vermeye ikna edebildim.</p>

    <p>Sonra etrafımızdaki şeyler hissedilir bir şekilde değişti. Artık ailelerin başlarını soktukları o evler yoktu; karşımıza çıkan insanlar boş bakışlarla kendi kendine konuşan veya ağlayan, terk edilmiş, bir başına bırakılmış kimselerdi. Öyle kapı kalıntıları veya geçitler de yoktu. Sadece Teğmen’le ilk yola çıktığımızda uğraştığımız türden oyuklar vardı artık. Bunların her biri bizim için çok büyük zorluk teşkil ediyordu; çünkü Akira içlerine girmek için tırmanamıyor, –her hareketinde ona yardım ediyor olmama rağmen– acıyla kıvranıyordu.</p>

    <p>Artık hiç konuşmuyor, her adımda sızlanarak hırıltılar çıkarıyorduk ki Akira durdu ve başını kaldırdı. O anda ben de bir ses duydum, birinin bağırarak emirler verdiğini. Ne kadar yakından geldiğini söylemek zordu; belki iki veya üç ev ilerden.</p>

    <p>“Japonlar mı?” diye fısıldayarak sordum.</p>

    <p>Akira kulak kabarttı, sonra hayır anlamında başını salladı.</p>

    <p>“Kuomintang. Christopher, biz şimdi çok yaklaştı... şeye...”</p>

    <p>“Cepheye mi?”</p>

    <p>“Evet. Cepheye. Biz şimdi çok yaklaştı cepheye Christopher, bu çok tehlike.”</p>

    <p>“Eve ulaşmak için buradan geçmemiz şart mı?”</p>

    <p>“Şart. Evet.”</p>

    <p>Birdenbire tüfekler ateşlendi ve bunlara, daha uzaklardan bir makineli tüfek cevap verdi. Bir tür içgüdüyle birbirimize sımsıkı tutunduk, ama sonra Akira benden ayrılıp oturdu.</p>

    <p>“Christopher,” dedi yavaşça. “Biz şimdi dinlenmek.”</p>

    <p>“Ama evi bulmak zorundayız.”</p>

    <p>“Şimdi dinlenmek. Savaş bölgesi karanlıkta gitmek çok tehlike. Biz ölü oluruz. Sabah beklemek lazım.”</p>

    <p>Sözleri mantıklı geliyordu, hem zaten ikimiz de daha fazla gidemeyecek kadar bitkindik. Ben de oturdum ve el fenerini söndürdüm.</p>

    <p>Epey bir müddet, sessizliği bölen tek şeyin, yani nefes alışverişimizin eşliğinde karanlıkta oturduk. Sonra aniden ateş tekrar başladı ve bir süre şiddetli bir şekilde devam etti. Sonra ateş ansızın kesildi ve kısa bir sessizlikten sonra duvarlardan tuhaf bir ses yükseldi. Vahşi bir hayvan sesi gibi uzun, tizdi, ama sonunda tam bir feryada dönüştü. Bunu çığlıklar ve hıçkırıklar takip etti ve sonra da yaralı bir adam bir şeyler söyleyerek bağırmaya başladı. Daha önce çığlıklarını dinlediğim yaralı Japon askerinin sesine çok benziyordu bu ses; yorgunluktan, bunun aynı adam olduğuna hükmettim. Tam Akira’ya zavallının nasıl da talihsiz olduğuna dair bir şey söylemek üzereydim ki adamın Japonca değil Mandarin dilinde bağırdığını fark ettim. Bu iki olayda iki farklı adam olduğunun ayırdına varmak beni ürpertmişti. İçler acısı ağlayışları nasıl da birbirine benziyor, umutsuz yakarışları yeniden çığlıklara dönüşüyordu ve o anda anladım ki her birimizin ölüme gittiği yolda içinden geçeceğimiz şey buydu; bu korkunç sesler tıpkı yeni doğan bebeklerin ağlaması gibi evrenseldi.</p>

    <p>Bir süre sonra, mücadele bizim bulunduğumuz yere taştığı takdirde, silahsız-sopasız orta yerde kalacağımızın farkına vardım. Akira’ya kuytu bir yer bulup geçmeyi önerecektim ki uyuyakaldığını gördüm. El fenerini yaktım ve dikkatlice etrafıma göz gezdirdim.</p>

    <p>Henüz tanık olduğumuz dehşet bir tarafa, etrafımızdaki hasar çok ağırdı. Her tarafta kurşun delikleri, el bombalarının bıraktığı izler, un ufak olmuş tuğla ve kalaslar vardı. Altı yedi metre kadar ötemizde odanın ortasında yana devrilmiş bir manda ölüsü duruyordu; tek boynuzu çatıyı işaret eder şekilde kalmış, üzeri toz toprakla kaplanmıştı. Muharipler tarafından görülmesi mümkün olan bütün muhtemel noktaları tespit edinceye kadar, fenerin ışığını küçük sığınağımızın her noktasında gezdirdim. En önemlisi, odanın bizden uzak tarafında, ölü mandanın arkasında belki bir zamanlar şömine veya soba konmuş olan tuğladan yapılmış bir girinti keşfettim. Burası geceyi emniyette geçirebileceğimiz bir yerdi. Akira’yı sarsarak uyandırdım, kolunu boynuma attım ve ikimiz de acı içinde ayağa kalktık.</p>

    <p>Tuğladan girintiye ulaşınca yıkıntıları biraz temizleyerek ikimizin uzanabileceği genişlikte bir yer açtım; ahşap döşeme ortaya çıktı. Ceketimi serip Akira’yı dikkatle sağlam tarafına yatırdım. Sonra ben de uzandım ve uykuya geçmeyi bekledim.</p>

    <p>Fakat bütün bitkinliğime rağmen, ölmek üzere olan adamın bitmeyen feryatları, muharebenin ortasında kalma korkum ve önümüzdeki kritik vazife uyumama engel oldu. Akira da uyanıktı, biliyordum, doğrulduğunu duyunca, “Yaran nasıl?” diye sordum.</p>

    <p>“Benim yara. Dert etme, dert etme.”</p>

    <p>“Bir bakayım...”</p>

    <p>“Hayır, hayır. Dert etme. Ama teşekkür ederim. Sen iyi arkadaş.”</p>

    <p>Yan yana olmamıza rağmen birbirimizi seçemiyorduk. Uzun bir sessizlikten sonra, “Christopher. Sen Japonca konuşma öğrenmek lazım,” dedi.</p>

    <p>“Evet, öğrenmeliyim gerçekten.”</p>

    <p>“Hayır, şimdi. Yani şimdi. Sen şimdi Japonca konuşma öğren.”</p>

    <p>“Doğrusu dostum, şu anda bunu denemek için ideal...”</p>

    <p>“Hayır. Sen öğrenmek lazım. Eğer Japon asker gelir ben uyuyor, sen onlara söyle. Söyle biz arkadaş. Sen söylemek lazım yoksa onlar karanlık ateş etmek.”</p>

    <p>“Evet. Anlıyorum ne demek istediğini.”</p>

    <p>“O yüzden sen öğren. Ben eğer uyursa. Veya ben ölürse.”</p>

    <p>“Bak şimdi, böyle saçmalıklar duymak istemiyorum senden. Çok kısa zamanda yeniden zıpkın gibi olacaksın.”</p>

    <p>Bir sessizlik daha oldu ve eskiden günlük konuşma diline has kelimeler kullandığımda Akira’nın beni anlamakta nasıl da zorluk çektiğini hatırladım. O yüzden tane tane, “Sen tamamen iyileşeceksin. Anlıyor musun beni Akira? Söz veriyorum. İyi olacaksın,” dedim.</p>

    <p>“Çok nazik,” dedi. “Ama tedbir en iyi. Sen Japonca söz öğrenmek lazım. Japonca. Eğer Japon asker gelince. Ben sana söz öğret. Sen hatırla.”</p>

    <p>Kendi dilinde bir şeyler söylemeye koyuldu, ama o kadar uzundu ki dayanamayıp araya girdim.</p>

    <p>“Yok, yok, yok. Bunu asla öğrenemem. Kısa olsun. Sadece düşman olmadığımızı açıkça söylemek için bir şeyler.”</p>

    <p>Biraz düşündü ve bir öncekinden biraz daha kısa bir laf telaffuz etti. Tekrar etmeyi denedim ama derhal, “Hayır, Christopher. Yanlışlık,” dedi.</p>

    <p>Birkaç teşebbüsten sonra, “Bak, böyle olmuyor. Bana tek bir kelime söyle. ‘Arkadaş’ kelimesinin karşılığını. Bu gece elimden başka hiçbir şey gelmeyecek benim,” dedim.</p>

    <p><em>“Tomodaçi,”</em> dedi. “Sen söyle. <em>To-mo-da-çi.</em>”</p>

    <p>Bu kelimeyi kendimce son derece doğru bir telaffuzla birkaç kez tekrarladım, ama karanlıkta Akira’nın gülmekte olduğunu hissediyordum. Sonra ben de gülmeye başladım ve işte yine deli gibi gülüyorduk. Belki dolu dolu bir dakika boyunca güldük ve ardından ben birdenbire uyuyakaldım sanırım.</p>

    <p class="paragraf">Uyandığımda sabahın ilk ışıkları odayı doldurmuştu. Sanki karanlığın katmanlarından yalnız biri eksilmiş gibi soluk, mavimsi bir ışıktı. Ölmek üzere olan adamdan ses gelmiyordu, bir yerlerden bir kuş ötüşü duyuluyordu. Artık görebildiğim kadarıyla üstümüzde çatı namına bir şey kalmamıştı, dolayısıyla omzumu sert tuğlaya dayayarak uzanmış olduğum yerden şafak semasının tek tük yıldızlarını seçebiliyordum.</p>

    <p>Az ileride bir hareketlilik gözüme çarpınca korkuyla doğruldum. Uç veya dört fare manda ölüsünün etrafında dolaşıyordu ve bir süre onlara öylece bakarak oturup kaldım. Sonra neyle karşılaşacağım korkusuyla dönüp Akira’ya bakmak aklıma geldi. Yanımda hareketsiz yatıyordu, rengi solgundu; ama düzenli nefes alıp verdiğini görmek beni rahatlattı. Büyütecimi bulup yarasını incelemeye koyuldum; ama yanlışlıkla onu uyandırdım.</p>

    <p>“Benim, ben,” diye fısıldadım yavaşça. Yerinden doğrulup etrafına şaşırmış ve korkmuş bir halde bakındı; ama sonra her şeyi hatırlamış olsa gerek, gözlerine uyuşuk bir keder yerleşti.</p>

    <p>“Rüya mı görüyordun?” diye sordum.</p>

    <p>Evet anlamında başını salladı. “Evet. Rüya.”</p>

    <p>“Buradan daha iyi bir yeri görüyordun ümit ederim,” dedim gülerek.</p>

    <p>“Evet.” İç çekti ve, “Ben rüya görüyor, ben küçük çocuk,” dedi.</p>

    <p>Bir süre sessiz kaldık. Sonra ben, “Sert bir şok olmuş olmalı. Hayalini kurduğun dünyadan, buna, buraya düşmüş olmak,” dedim.</p>

    <p>Mandanın enkazın arasından sıyrılmış kafasına bakıyordu.</p>

    <p>“Evet,” dedi. “Ben küçük çocuk, rüya görüyor ben. Benim anne, benim baba. Oğlan çocuğu.”</p>

    <p>“Akira, oynadığımız o oyunları hatırlıyor musun? Bizim bahçede, tepenin üstünde? Hatırlıyor musun, Akira?”</p>

    <p>“Evet. Ben hatırlıyor.”</p>

    <p>“Ne güzel hatıralar onlar.”</p>

    <p>“Evet. Çok güzel hatıralar.”</p>

    <p>“Ne şahane günlerdi,” dedim. “Tabii o zaman bilmiyorduk, bilmiyorduk nasıl şahane olduklarını. Çocukken bilemiyor insan galiba.”</p>

    <p>“Benim var çocuk,” dedi, Akira aniden. “Oğlan çocuk. Beş yaş.”</p>

    <p>“Gerçekten mi? Tanımak isterim onu.”</p>

    <p>“Ben fotoğraf kayıp etti. Dün. Ondan önce gün. Ben yaralandı gün. Fotoğraf kayıp etti. Oğulun fotoğraf.”</p>

    <p>“Bana bak ihtiyar, ümitsizliğe kapılmak yok. Oğlunu çok yakında yeniden göreceksin.”</p>

    <p>Bir süre daha ölü mandaya bakmaya devam etti. Farelerden biri ani bir hareket yaptı, bir sinek bulutu havalanıp sonra tekrar hayvanın üstüne kondu.</p>

    <p>“Benim oğul. Japonya’da.”</p>

    <p>“Aa! Japonya’ya mı gönderdin? Şaşırdım doğrusu.”</p>

    <p>“Benim oğul. Japonya’da. Eğer ben ölür, sen ona söyle, lütfen.”</p>

    <p>“Öldüğünü mü söyleyeceğim? Yapamam, kusura bakma. Çünkü ölmeyeceksin. En azından, daha değil.”</p>

    <p>“Sen ona söyle. Ben ülke için öldü. Ona söyle, anneye iyi bak. Koru. Ve güzel dünya kur.” Artık sadece fısıldıyordu, İngilizce kelimeleri bulmaya çalışarak, ağlamamaya çalışarak. “Güzel dünya kur,” dedi tekrar, tıpkı bir boyacının duvarın üzerindeki alçıyı düzelttiği gibi elini havada gezdirdi. Elinin hareketini hayranlık dolu bakışlarla takip etti. “Evet. Güzel dünya kur.”</p>

    <p>“Biz çocukken,” dedim, “güzel bir dünyada yaşıyorduk. Bu çocuklar, önümüze çıkan bu çocuklar, her şeyin nasıl da berbat olduğunu böylesi erken bir zamanda öğrenmeleri ne kadar korkunç.”</p>

    <p>“Benim oğul,” dedi Akira, “beş yaş. Japonya’da. Hiçbir şey bilmiyor, hiçbir şey, hiçbir. Düşünüyor dünya güzel yer. İnsanlar iyi. Oyuncakları. Onun annesi, babası.”</p>

    <p>“Sanırım biz de öyleydik. Ama manzara tamamen de karanlık değildir belki.” Arkadaşımın üzerine çökmeye başlayan tehlikeli ümitsizliği alt etmek için bütün gücümle çabalıyordum. “Neticede çocukken işler kötü gittiğinde, bir şeyleri düzeltmek için yapabileceğimiz pek bir şey yoktu. Ama şimdi yetişkiniz, şimdi bir şeyler yapabiliriz. Konu bu, anlıyor musun? Baksana bize Akira. Bunca zaman sonra, her şeyi en nihayet yoluna sokacağız. Hatırlıyor musun ihtiyar, hani nasıl o oyunları oynadığımızı? Defalarca ve yine, tekrar tekrar. Hani nasıl babamı arayan dedektifleri oynuyorduk? Şimdi büyüdük işte, en nihayet tüm bunları düzeltebiliriz.”</p>

    <p>Akira bir süre konuşmadı. Sonra, “Benim oğlan dünya güzel değil anladı zaman. Keşke...” dedi. Sustu, belki yarasının acısıyla belki de İngilizcesini bulamadığı için. Japonca bir şeyler söyledi ve sonra, “Keşke ben onun yanında. Ona yardım. O anladı zaman,” dedi.</p>

    <p>“Şimdi dinle beni, koca maymun,” dedim, “iyice içimi karartmaya başladın. Oğluna kavuşacaksın, ben buna kefilim. Ve bir şey daha, hani biz çocukken dünya ne güzel görünüyordu filan diyorduk ya. O da hayli büyük bir saçmalık aslında. Büyüklerin bizi inandırdığı bir şey. İnsan çocukluğu hakkında fazla da nostaljik olmamalı.”</p>

    <p>“Nos-tal-jik,” dedi Akira arayıp da bulamadığı kelime buymuş gibi. Sonra Japonca bir şeyler söyledi, belki “nostaljik”in Japonca karşılığı olan kelimeyi.</p>

    <p>“Nos-tal-jik. Nos-tal-jik olmak iyi şey. Çok önemli şey.”</p>

    <p>“Gerçekten mi dostum?”</p>

    <p>“Önemli. Çok önemli. Nostaljik. Biz nostaljik olduğu zaman biz hatırlar. Biz büyüdüğü zaman bu dünyadan daha güzel bir dünya biz bulur. Biz hatırlar ve güzel dünya geri gelsin biz ister. Nasıl çok önemli. Şimdi işte, ben rüya gördü. Ben çocuk. Anne, baba, ben beraber, yakın. Bizim evde.”</p>

    <p>Sessizleşti ve enkazı seyretmeye devam etti.</p>

    <p>“Akira,” dedim, bu konuşma uzadıkça sözünü bile etmek istemediğim tehlikenin giderek büyüdüğünü sezinleyerek. “Hareket etmemiz lazım. Çok işimiz var.”</p>

    <p>Makineli tüfekten açılan yaylım ateşinin sesi adeta söylediklerime cevaben patladı. Bir önceki gece duyduğumuzdan çok daha uzaktaydı, ama ikimiz de korkudan irkildik.</p>

    <p>“Akira,” dedim. “Eve yaklaştık mı artık? Çatışma başlamadan oraya ulaşmaya çalışmamız lazım. Şu anda ne kadar uzakta?”</p>

    <p>“Uzak değil. Ama biz dikkatli git. Çinli asker çok yakın.”</p>

    <p class="paragraf">Uyuduğumuz uyku, bizi dinlendirmek şöyle dursun, daha da bitkin hale getirmişti. Ayağa kalkıp da Akira’nın ağırlığını yüklenince boynumda ve omzumda hissettiğim ağrıdan dolayı inildedim. Bir süre, gövdelerimiz birbirine tekrar alışıncaya dek, yürüyüşümüz tek kelimeyle işkence gibiydi.</p>

    <p>Bizim kendi fiziki şartlarımız bir tarafa, o sabah geçtiğimiz kısım da katettiğimiz yolun hilafsız en zorlusuydu... Hasar o kadar büyük boyuttaydı ki yıkıntıların arasından geçebileceğimiz bir yol bulabilmek için sık sık durmak zorunda kalıyorduk. Ve ayağımızı nereye bastığımızı görmemiz şüphesiz çok işimize yarıyordu; ne var ki, karanlığın sakladığı korkunç manzarayı şimdi böyle açıkça görmek de moralimizi altüst etmişti. Yıkımın içinde, yerler, duvarlar, kırık mobilya parçaları üzerindeki kanı (bazen taptaze, bazen haftalarca öncesinden kalma) görüyorduk. Daha kötüsü (bunun varlığını gözlerimizden evvel burnumuz bize haber veriyordu) farklı çürüme safhalarında olan insan bağırsağı öbeklerine sinir bozucu bir sıklıkla rastlıyorduk. Bir ara durduğumuzda bunu Akira’ya söyledim. Gayet normal bir şeymiş gibi, “Süngü. Asker hep süngüyü karın saplar. Eğer sen buraya saplar,” dedi. Kaburgalarını göstererek, “Süngü geri çıkmaz. O yüzden asker öğrendi. Hep hep karın,” diye ekledi.</p>

    <p>“En azından ceset yok. Bari cesetleri topluyorlar.”</p>

    <p>Ara sıra silah sesleri duymaya devam ediyorduk ve her seferinde oraya daha da yaklaştığımız hissine kapılıyordum. Bu beni endişelendiriyordu; fakat Akira ne tarafa gitmemiz gerektiğini anlamış gibi görünüyordu. Ona ne zaman gittiğimiz yönle ilgili bir şey sorsam, başını sabırsızlıkla iki yana sallıyordu.</p>

    <p>Güneşin göçük çatıların tepesinde yanan pırıltısı güçlenmeye başladığında iki Çinli askerin cesediyle karşılaştık. Düzgünce inceleyecek kadar yakınlarından geçmedik, ama benim tahminim, henüz birkaç saat öncesine dek hayatta oldukları yönündeydi. Askerlerden biri yüzükoyun enkazın içindeydi, diğeri ise dizlerinin üzerinde ölmüştü; alnı tuğla duvara yaslanmış vaziyetteydi, derin bir hüzne boğulmuş gibi duruyordu.</p>

    <p>Bir ara ateş hattının tam ortasına yürüyeceğimiz şüphesi içimde öyle büyüdü ki Akira’yı durdurdum ve sordum:</p>

    <p>“Bana bak. N’apıyorsun sen? Nereye götürüyorsun bizi?”</p>

    <p>Hiçbir şey demedi, başını öne eğmiş, nefes almaya çalışarak bana yaslanmıştı.</p>

    <p>“Nereye gittiğimizi gerçekten biliyor musun? Akira, cevap ver bana! Nereye gittiğimizi biliyor musun?”</p>

    <p>Bitkinlikle başını kaldırdı ve omzumun arkasına doğru işaret etti.</p>

    <p>Döndüm (bunu çok yavaş yaptım; çünkü hâlâ bana yaslanmış vaziyetteydi) ve yıkık bir duvarın arkasında, on on iki adım ötede Doğu Fırını olduğunu şıp diye anladığım yapıyı gördüm.</p>

    <p>Bir şey söylemeden, bedenlerimizi o tarafa çevirdim. İkizi gibi Doğu Fırını da hücumdan kendini koruyabilmişti. Toz toprakla kaplıydı ama işler vaziyette olduğunu görebiliyordum. Akira’yı bırakıp (hemen molozların üzerine çöktü) dosdoğru Fırın’a yaklaştım. Tıpkı öbüründe olduğu gibi, kocaman bacası bulutlara doğru yükselmişti. Akira’nın yanına gidip sağlam olan omzuna yavaşça dokundum.</p>

    <p>“Akira, az evvelki çıkışım için özür dilerim. Şunu bilmeni istiyorum, sana minnettarım. Burayı kendi başıma asla bulamazdım. Gerçekten, Akira, sana minnettarım.”</p>

    <p>“Tamam.” Biraz nefeslenmiş gibiydi. “Sen bana yardım. Ben sana yardım. Tamam.”</p>

    <p>“Ama Akira, şu anda evin çok yakınında olmalıyız. Bir bakayım. O tarafta” –elimle gösterdim– “sokak o tarafa doğru ilerliyor. Sokağı takip etmemiz lazım.”</p>

    <p>Akira yeniden ayağa kalkmaya istekli görünmüyordu ama ona omuz verdim ve tekrar yola koyulduk. Teğmen’in çatının üzerindeyken bana gösterdiği dar sokağı takip ediyordum, ama kısa süre sonra yolumuz yıkıntılarla tıkandı. Duvarın birinden tırmanıp bir eve girdik ve ardından moloz dolu odaların içinden geçe geçe sokağın bir paralelini katettik.</p>

    <p>İçlerinden geçtiğimiz bu evler daha az hasar görmüş, evvelce karşımıza çıkanlardan daha sağlam kalmış haldeydi.</p>

    <p>Yıkıntılar içinde zarar görmemiş iskemleler, şifonyerler ve hatta aynalar bile vardı. Hızla ilerlemek istiyordum, ama Akira’nın gövdesi ağırlaştığından, tekrar durmak zorunda kaldık. Yere düşmüş bir çatı kalasının üzerine oturup nefesleniyorduk ki gözüm ileride duran el yapımı bir kapı levhasına takıldı.</p>

    <p>Levha, yapıldığı ahşap plakanın ağaç damarından temizce ikiye ayrılmıştı ve iki parça öylece, yan yana duruyordu; bir zamanlar giriş kapısına tutturulmuş olduğunu gösteren kafesli dış çerçevesinin sağlam kalan kısmını görebiliyordum. Bu türden bir eşyaya asla ve asla ilk kez rastlıyor değildik ama insiyaki bir şey, dikkatimi özellikle bu nesneye vermeme sebep oldu. Yakınına gittim ve duvar yıkıntısından her iki parça tahtayı sökerek oturduğumuz yere getirdim.</p>

    <p>“Akira,” dedim, “bunu okuyabilir misin?”</p>

    <p>Yazılara bir göz gezdirdi ve, “Benim Çince iyi değil. İsim. Birinin ismi,” dedi.</p>

    <p>“Akira, dinle beni. Şu karakterlere bak bakalım. Mutlaka bir şeyler biliyorsundur. Lütfen dikkatini topla da oku şunu. Çok mühim.”</p>

    <p>Tahta levhaya baktı ve başını hayır anlamında salladı.</p>

    <p>“Akira dinle beni,” dedim. “Sence burada Ye Çen yazıyor olabilir mi? Burada yazan ismin Ye Çen olması mümkün mü?”</p>

    <p>“Ye Çen...” Akira düşünüyordu.</p>

    <p>“Ye Çen. Evet. Mümkün. Buradaki karakter... Evet, mümkün. Bu Ye Çen yazıyor.”</p>

    <p>“Öyle mi? Emin misin?”</p>

    <p>“Emin değil. Ama... mümkün. Çok mümkün. Evet,” –başını salladı– “Ye Çen. Sanırsam ki.”</p>

    <p>Levhanın iki parçasını yere bıraktım ve dikkatlice evin önüne doğru ilerledim. Bahçe kapısından geride kalan yerdeki aralıktan bakınca dışarıda uzanan dar sokağı gördüm. Benim bulunduğum yerden, tam karşıma denk düşen eve baktım. İki yanında bulunan komşu mülklerin ön kısmı feci şekilde hasar görmüştü; ama benim dikkatimi vermiş olduğum ev, ilginç bir şekilde tek parça halinde duruyordu. Belirgin bir tahribatın izi yok denecek kadar azdı: Pencerelerin dış kanatları, ahşap sürgülü kafes örgü kapı ve hatta kapının üzerinden sallanmakta olan ev muskası bile sapasağlamdı. İçinden geçtiğimiz o manzaradan sonra bu görüntü adeta medeni dünyadan buraya salıverilmiş bir hayalet gibiydi. Orada öylece dikilip evi bir süre daha seyrettim. Sonra Akira’ya el ettim.</p>

    <p>“Baksana, buraya gel,” dedim neredeyse fısıldayarak. “Aradığımız ev bu olmalı. Başkası olamaz.”</p>

    <p>Akira hareket etmedi, ama derin bir iç çekti. “Christopher. Sen arkadaş. Ben çok seviyor.”</p>

    <p>“Bağırmasana Akira. Geldik işte. O ev, bu ev. İliklerime kadar hissediyorum şu anda bunu.”</p>

    <p>“Christopher...” Güçlükle ayağa kalktı ve yavaş yavaş bulunduğum yere geldi. Yanıma varınca parmağımla evi gösterdim. Sokakta parlayan sabah güneşi evin önünü parçalı bir şekilde aydınlatmıştı.</p>

    <p>“İşte, Akira. İşte orada.”</p>

    <p>Ayağımın dibine, yere oturdu ve iç çekerek, “Christopher. Arkadaşım. Sen dikkatli düşünmen lazım. Çok yıllar var. Şimdi artık çok çok yıllar...” dedi.</p>

    <p>“Tuhaf, değil mi?” dedim. “Onca muharebeden evin hiç hasar görmemiş olması? İçinde annemle babamın olduğu ev.”</p>

    <p>Bu kelimeleri söylerken birden kedere gark oldum. Fakat kendimi topladım ve, “Şimdi bak Akira, içeri girmek zorundayız. Beraber gireceğiz, omuz omuza. Tıpkı eskiden olduğu gibi, hani nasıl Ling Tien’in odasına girmiştik ya. Hatırlıyor musun Akira?” dedim.</p>

    <p>“Christopher. Benim canım arkadaş. Sen çok dikkatli düşünmen lazım. Çok yıllar, yıllar oldu. Benim arkadaşım, lütfen dinle. Belki anne ile baba... şimdi çok yıllar oldu...”</p>

    <p>“Beraber gireriz içeri. Sonra orada yapacaklarımızı bitirir bitirmez sana düzgün tıbbi yardım bulacağız. Söz veriyorum. Aslında o evde bir şeyler olması, mesela ilkyardım malzemesi gibi bir şeyler bulmamız bile mümkün. En azından temiz su veya bandaj. Annem yarana bakar, hatta yeni bir sargıyla tekrar sarar. Merak etme, olur mu, iyi olacaksın, hem de çok kısa zamanda.”</p>

    <p>“Christopher. Sen dikkatli düşünmen lazım. Çok yıllar geçmek...”</p>

    <p>Karşı evin kapısı küçük bir gürültüyle açılınca sustu. Elim kolum birbirine dolaşarak tabancama davranmaya çalışıyordum ki kapıda küçük bir Çinli kız çocuğu göründü.</p>

    <p>Altı yaşlarındaydı sanırım. Güzel yüzünde donuk bir ifade vardı. Saçı güzelce iki yandan örülmüştü. Süssüz ceketi ve geniş pantolonu üzerine biraz büyük gelmiş gibi duruyordu.</p>

    <p>Gün ışığında gözlerini kırpıştırarak etrafına bir göz attı, sonra bizim bulunduğumuz istikamete baktı. Bizi hemen görüp (ikimiz de hareketsizce duruyorduk) beklenmeyecek bir korkusuzlukla bize doğru gelmeye başladı. Sokağın ortasında bir iki metre ötede durdu ve evi işaret ederek Mandarin dilinde bir şeyler söyledi.</p>

    <p>“Akira, ne diyor?”</p>

    <p>“Ben anlamıyor. Belki bizi içeri davet.”</p>

    <p>“İyi de, bu çocuğun ne ilgisi olabilir olayla? Sence fidyecilerle bir ilgisi olabilir mi? Ne diyor?”</p>

    <p>“Ben sanırsam, istiyor biz ona yardım.”</p>

    <p>Tabancamı çekip, “Geri çekilmesini söylemek zorundayız. Mukavemetle karşılaşabiliriz,” dedim.</p>

    <p>“Evet. İstiyor biz ona yardım. Diyor köpek yaralı. Galiba köpek diyor. Benim Çince iyi değil.”</p>

    <p>Sonra öyle karşılıklı dururken, kızın başından, derli toplu saçlarının çıktığı çizginin bir yerlerinden, alnına ve oradan da yanağına doğru incecik bir kan sızmaya başladı. Küçük kız hiçbir şeyin farkında değilmiş gibi görünüyor, ısrarla evi gösteriyordu.</p>

    <p>“Evet,” dedi Akira. “Köpek diyor. Köpek yaralı.”</p>

    <p>“Köpeği mi yaralı? Kendisi yaralı! Hem belki ciddi şekilde!”</p>

    <p>Ona doğru bir adım attım, yarasına bakabilmek için. Fakat hareketimi onu takip edeceğim şeklinde yorumladı ve dönüp evinin kapısına doğru koşturdu. Kapıyı açıp bizi çağırır gibi baktı ve içeride gözden kayboldu.</p>

    <p>Kısa bir süre tereddütte kaldım. Sonra arkadaşıma elimi uzatarak, “Akira, haydi artık. İçeri girmemiz lazım. Gel, haydi, ikimiz beraber,” dedim.</p>
  </div>
</body>
</html>
