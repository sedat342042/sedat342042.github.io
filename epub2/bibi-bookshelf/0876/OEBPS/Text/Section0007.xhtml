<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Birinci Bölüm</h2>

    <p>1923 Yazı’ydı. Cambridge’ten geldiğim yaz, teyzemin Shropshire’a dönmem hususundaki arzusuna rağmen istikbalimin Başkent’te olduğuna karar vermiş ve Kensington Bedford Gardens’ta 14B numaralı küçük daireyi tutmuştum. Şimdi o yazı, yazların en harikası olarak hatırlıyorum. Gerek okulda gerek Cambridge’te eş dost arasında geçen senelerden sonra kendi kendimle kalmaktan büyük zevk almıştım. O dönem Londra parklarının, British Museum’ın okuma salonundaki sessizliğin tadını çıkardım. Kendimce istikbal planları yaparken arada bir durup burada, İngiltere’de hem de böylesi büyük bir kentin ortasında nasıl olup da güzel evlerin cephesini kaplayan sarmaşıklar ve tırmanan otlar bulunduğuna hayret ederek öğleden sonramı Kensington caddelerini arşınlayarak geçirdiğim çok oldu.</p>

    <p>İşte böyle avare yürüyüşlerin birinde okuldan eski bir arkadaşa, James Osbourne’a rastladım ve komşu olduğumuzu öğrenince de bir dahaki sefere buralardan geçerken uğramasını önerdim. Yaşayacağım yeri dikkatlice seçmiştim; dolayısıyla o güne dek tek bir ziyaretçi ağırlamamış olmama rağmen, bu daveti kendimden emin bir şekilde yaptım. Kira yüksek değildi ama ev sahibem evi zevkli dekore etmişti; eşyalar akla telaşsız bir Viktoryen geçmişi getiriyordu. Günün ilk yarısı boyunca güneş alan oturma odasının eşyası ihtiyarlayan bir kanepe ile iki rahat koltuk, antika bir şifonyer ve içi un ufak olmaya yüz tutmuş ansiklopedilerle dolu bir kitaplıktı ve kanaatimce hepsi de herhangi bir misafirin takdirini kazanacak nitelikteydi. Ayrıca daireyi kiralar kiralamaz Knightsbridge’e yürümüş, Kraliçe Anne tarzı bir çay takımıyla birkaç paket iyisinden çay almış, büyükçe bir kutu bisküviyi de unutmamıştım. Nitekim bir sabah Osbourne hakikaten ziyarete geldiğinde içecek ikramını öyle bir rahatlık ve güvenle yaptım ki ilk ziyaretçim olduğu gerçeğinin bir an bile aklından geçmesine fırsat vermedim.</p>

    <p>İlk on beş yirmi dakika boyunca Osbourne, evin vaziyetine iltifatlar düzüp şu veya bu bilmem neyi inceleyerek, mutat aralıklarla pencereden bakıp aşağıda olup bitene hayret ederek oturma odasında huzursuzca dolandı durdu. En nihayetinde kanepeye çöktü; birbirimizden ve eski okul arkadaşlarımızdan bahsetmeye başladık. Alman felsefesi hakkında uzun ve zevkli bir tartışmaya geçmeden evvel işçi sendikalarının faaliyetlerine değindiğimizi hatırlıyorum. Bu tartışma tabii karşılıklı olarak, gittiğimiz üniversitelerin bize kazandırdığı entelektüel kavrayışı birbirimize göstermemize imkân vermişti. O sıra Osbourne kalktı ve odayı yeniden adımlarken gelecek planlarını anlatmaya koyuldu.</p>

    <p>“Kafamda yayıncılık işine girmek var, biliyor musun; gazeteler, mecmua, o tür şeyler. Aslında köşe yazarı olmak istiyorum. Mesela siyaset veya sosyal meseleler hakkında yazabilirim. Tabii evvela ben kendim siyasete atılmazsam. İyi de Banks, hakikaten ne yapmak istediğinle ilgili bir fikrin yok mu yani senin? Baksana her şey bizim için, orada dışarda,” diyerek pencereyi gösterdi. “Muhakkak ki bazı planların vardır.”</p>

    <p>“Zannediyorum ki vardır,” dedim gülümseyerek. “Aklımda bir iki şey yok değil. Yakında sana bahsederim.”</p>

    <p>“Ne var bakayım dilinin altında? Hadi ama sen anlatmazsan ben anlattırırım ha!”</p>

    <p>Ama hiçbir şey anlatmadım. Çok geçmeden onu felsefe veya şiir gibi bir konuda başka bir tartışmanın içine çektim. Öğleye doğru Osbourne aniden Piccadilly’de bir yemek randevusu olduğunu hatırlayıp toparlanmaya başladı. Çıkmak üzereyken kapının önünde döndü:</p>

    <p>“Bak dostum, diyecektim ki, bu akşam önemli bir toplantıya davetliyim. Leonard Evershott şerefine bir parti, amcalarımdan biri veriyor. Evershott’u biliyorsundur; şu büyük iş adamı. Biliyorum, gayet az zaman kala söylüyorum, ama senin de gelmeni istiyorum, ciddiyim. Daha önceleri uğrayacaktım sana ama bir türlü olmadı. Parti Charingworth’te.”</p>

    <p>Hemen cevap vermeyince bana doğru bir adım yaklaştı ve, “Seni düşündüm çünkü aklıma geldi. Aklıma geldi de, sen hep ‘münasebetleri olan biri’ olduğum için benim hakkımda bir şeyler öğrenmeye çalışırdın. E hadi ama, unutmuş gibi yapma! Beni insafsızca sorguya çekerdin. ‘Münasebetleri olmak. Tam olarak ne demek bu münasebetleri olmak?’ Hah, düşündüm ki şimdi işte bizim Banks kendi gözleriyle görme şansı yakalamış olacak ne demekmiş ‘münasebetleri olmak’.” Sonra bir hatırayı anımsamış gibi kafasını salladı, “Tanrım,” dedi, “okuldayken nasıl da tuhaf bir çocuktun.”</p>

    <p>Sanıyorum, akşam için sunduğu teklifi tam o noktada kabul etmeye karar verdim ki o akşam, daha sonra izah edeceğim üzere, o an düşündüğümden çok daha önemli bir şekle bürünecekti. Son söylediği sözlerle ilgili kızgınlığımı hiç belli etmeden onu uğurladım.</p>

    <p>Yeniden oturduğumda kızgınlığım daha da arttı. Osbourne’un neye atıfta bulunduğunu derhal anlamıştım. Gerçek şu ki, okul hayatımız boyunca Osbourne’un “münasebetleri olan biri” olduğunu hep duyagelmiştim. İnsanlar ondan bahsettiğinde bitmez tükenmez bir şekilde gündeme gelen bir laftı bu ve sanırım ben de ondan bahsetmem icap eden bir durumda bu lafı kullanıyordum. Geri kalanımızdan farklı görünmüyor ve davranmıyor olsa da, onun daha yüksek yerlerde esrarengiz bağlantılarının, münasebetlerinin olması bana çok çekici gelen bir şeydi. Ne ki, iddia ettiği gibi onu “insafsızca sorguya çektiğimi” hiç zannetmiyordum. Doğruydu, bu konu on dört veya on beş yaşlarımda üstünde çok düşündüğüm bir şeydi; ancak, Osbourne ve ben okulda pek de yakın değildik ve aslında hatırladığım kadarıyla bunu onunla yalnızca bir defa konuşmuştum.</p>

    <p>Sisli bir sonbahar sabahıydı ve ikimiz köydeki hanın alçak duvarında oturuyorduk. O sıralar Beş’te filan olmamız lazım. Düzenlenen açık koşuda gözlemci olarak görevlendirilmiştik ve tarlada, sisin içinden çıkıp gelecek koşuculara çamur içindeki yoldan gitmeleri gereken istikameti göstermek üzere bekliyorduk. Koşucuların bir süre daha görünmeyeceğini bildiğimizden, laf olsun diye söyleşiyorduk. İşte o gün, Osbourne’a bu “münasebetleri olmak” meselesini sorduğuma eminim. Osbourne, bütün taşkınlığına rağmen mütevazı bir tabiata sahipti ve konuyu değiştirmeye çalışmıştı. Ben ısrar edince sonunda şöyle dedi:</p>

    <p>“Of kes şunu Banks! Saçmalık bunlar, tahkik edilecek bir şey yok. İnsan diğer insanları tanır, o kadar. İnsanın annesi babası vardır, amcaları, aile dostları. Neyi merak ediyorsun, anlamıyorum.” Ama söylediklerinin hemen farkına varıp dönmüş ve kolumu tutarak, “Feci şekilde özür dilerim dostum,” diye eklemişti. “Feci düşüncesizce konuştum.”</p>

    <p>Bu gaf Osbourne’u benden fazla üzmüş olsa gerek. Hakikaten de o akşam Charingworth Kulübü’nde kendisine eşlik etmemi istemekle yıllardır vicdanını rahatsız eden bir şeyi tamir etmeye çalışıyor olması hiç de imkânsız değildi. Yine de dediğim gibi, o sisli sabah kendisinin de düşüncesizce olduğunu kabul ettiği yoruma, zannettiği gibi üzülmemiştim. Aslında bir başkasının talihsizliğini alay konusu etmeye her halükârda pek meraklı okul arkadaşlarımın, anne babamın olmadığını duyduklarında büründükleri sessiz ağırbaşlılık bana son derece sinir bozucu geliyordu. Doğrusunu söylemek gerekirse, kulağa biraz tuhaf gelebilir, ama anne babamın olmayışını (Shropshire’daki teyzemden başka İngiltere’de hiçbir akrabamın bulunmayışını) fazlaca mesele etmiyordum çoktandır. Arkadaşlarımın sık sık dikkatini çektiğim üzere, bizimki gibi bir yatılı okulda, hepimiz anne babasız yaşamayı öğrenmiştik; üstelik benimki de benzeri olmayan bir durum değildi. Gene de geriye dönüp baktığımda şunu görüyorum: Osbourne’un “münasebet” meselesinden bu denli etkilenmemin sebebi, St. Dunstan dışındaki dünya ile hiçbir bağım olmadığını gayet iyi kavramış olmamdı galiba. Zamanı geldiğinde, benzer bağlantıları kurma işini ben de taklit edecek ve çizdiğim yolda ilerleyecektim, bundan şüphem yoktu. Ancak muhtemelen, Osbourne’dan çok kritik bir şey öğrenecektim; süreç esnasında bu tür şeylerin işe yaradığını.</p>

    <p>Fakat Osbourne’un kapıdan çıkarken ettiği lafların bana dokunduğunu söylerken, onun yıllar önce kendisini “sorguya çektiğim” konusunu gündeme getirmiş olmasını kastetmiyordum. Daha çok, benim hakkımda özensizce vardığı “okulda hep tuhaf biri” olmam yargısına takılmıştım.</p>

    <p>Esasında, o sabah Osbourne’un ettiği laf kafamı haylice karıştırmıştı; çünkü benim hafızamdaki şey İngiliz okul hayatına fevkalade iyi bir şekilde katılmış olduğumdu. Hatta St. Dunstan’daki ilk haftalarımda bile kendimi utandıracak bir şey yapmamıştım. Mesela, okuldaki ilk günümde, hatırlıyorum, diğer çocuklarda belli bir davranış şekli gözlemlemiştim: Ayakta dikilip konuşurlarken sağ eli ceketin cebine sokmak ve sol omzu yaptıkları yorumu güçlendirmek için aşağı yukarı oynatmak gibi bir hareket yapıyorlardı. Bu hareketi, hem de aynı gün, öyle bir ustalıkla tatbik etmiştim ki tek bir sınıf arkadaşımın bile bende garip ya da alay edilecek bir nokta yakalayamadığını özellikle hatırlıyorum.</p>

    <p>Aynı cüretli ruh haliyle arkadaşlarım arasında revaçta olan laf ve nidalarla diğer jestleri ve yeni çevremde geçerlilik kazanmış daha incelikli âdetlerle adabı muaşeret kurallarını hızlıca özümsedim. Elbette çarçabuk fark ettiğim başka bir şey, suç ve suçun tespit edilmesi hakkındaki fikirlerimi açıkça –Şanghay’da her daim yaptığım gibi– ifade edemeyeceğim oldu. Hatta o kadar ki üçüncü yılımda yaşanan bir dizi hırsızlık olayında bütün okul dedektifçilik oynarken, arkadaşlarıma katılmaktan dikkatle sakındım ve ekibin sadece ismen parçası olmakla yetindim. Ve şüphesiz Osbourne’un bana geldiği sabah ona “planlarımın” çok az bir kısmını açmam da bu politikanın bir tür uzantısını takip etmemin sonucuydu.</p>

    <p>Mamafih, bütün tedbirlerime rağmen aklıma okuldan en az iki olay geliyor ki en azından arada bir, tutkularım hakkında fikir verecek denli savunmamı düşürmüş olmalıyım. Bu olaylar hakkında o zamanlar sebep gösteremedim, şimdi de gösterebilecek durumda değilim.</p>

    <p>Bu hadiselerin ilki, on dördüncü yaş günümde cereyan etti. O zamanlarda iyi arkadaş olduğum Robert Thornton-Browne ve Russell Stanton beni köyde bir pastaneye götürmüşlerdi. Kremalı keklerle çöreklerimizi zevkle yiyorduk. Yağmurlu bir cumartesi öğleden sonrasıydı ve diğer bütün masalar doluydu. Bu şu anlama geliyordu: Her birkaç dakikada bir yağmurdan sırılsıklam olmuş birkaç müşteri içeri giriyor, etrafa göz atıp sanki onlar için derhal masayı boşaltmamız gerektiğini ima eden, ayıplayıcı bakışlarla bizi süzüyordu. Ama müessesenin sahibesi olan Bayan Jordan bize hep misafirperver davranırdı. O doğum günü öğleden sonrasında da köy meydanına bakan büyük pencere önündeki en sevilen masayı işgal etme hakkını kendimizde görmüştük. O gün neler konuştuğumuzu pek hatırlamıyorum, ama tabaklarımızı bitirdikten sonra iki arkadaşım kısaca bakıştılar ve Thornton-Browne çantasına eğilerek bir hediye paketi çıkarıp bana uzattı.</p>

    <p>Açmaya başlayınca, paketin çok sayıda kâğıt katmanıyla sarıldığını anladım; ben bir katmanı açıp da diğeriyle karşılaştıkça dostlarım sesi sesli gülüyorlardı. Bütün bunlar, sonunda bir şaka nesnesi bulacağıma işaret ediyordu. Nihayet paketin tamamını açınca deri kaplı bir kutuya ulaştım; küçük kilidi açıp kapağı kaldırınca karşıma bir büyüteç çıktı.</p>

    <p>O büyüteç şu anda önümde duruyor. Görünümü yıllar içinde çok az değişti; zaten bana verildiği o gün de haylice aşınmış haldeydi. Bunu hatırladığım gibi, son derece kuvvetli bir büyütme kapasitesi olduğunu, şaşırtıcı bir şekilde ağır olduğunu ve fildişi sapının kenarının hafifçe çatlamış olduğunu da hatırlıyorum. 1887’de Zürih’te imal edildiğini ise (yazıyı görmek için ikinci bir büyüteç gerekiyordu) daha sonraları fark etmiştim.</p>

    <p>Bu hediyeye olan ilk tepkim inanılmaz bir coşkuydu. Kutusundan kaptığım gibi çıkarmış, masayı kaplamış olan kâğıt tomarını bir kenara itip –büyük bir ihtimalle birkaç tabaka kâğıdın yerlere düşmesine sebep olarak– masa örtüsüne bulaşmış tereyağı parçacıklarının üstünde derhal denemeye koyulmuştum. Kendimi öyle bir kaptırmış olmalıyım ki arkadaşlarımın ancak bir başkasına yapılan şakaya gülünebilecek şiddette kahkahaya boğulduğunu zor fark ettim. En nihayet kendime gelip kafamı kaldırdığımda, sebebini çıkaramadığım bir sessizliğe bürünmüşlerdi. O sırada Thornton-Browne sinir bozucu bir gülümsemeyle, “İleride dedektif olacağına göre böyle bir şeye ihtiyacın olur diye düşündük,” dedi.</p>

    <p>Bu noktada mizahi niteliklerimi yeniden toparlayıp, bunun eğlenceli bir jest olduğunu düşünüyormuşum gibi davrandım. O ara arkadaşlarım da niyetleri konusunda bir kafa karışıklığına düşmüş olacaklar ki pastanede oturduğumuz sürece eski tasasız halimize bir türlü dönemedik.</p>

    <p>Dediğim gibi, büyüteç şu anda önümde. Mannering olayının araştırmasında kullandım, hatta daha yakın tarihte, Trevor Richardson olayı esnasında da kullandım. Büyüteç halk arasında yayılan efsanenin öngördüğü gibi vazgeçilmez bir ekipman olmayabilir; ama belli türde delillerin toplanması için hâlâ yararlı bir gereç olduğu unutulmamalıdır. Robert Thornton-Browne ve Russell Stanton’dan yadigâr büyütecimi bir süre daha taşımaya devam edeceğim sanırım. Şimdi ona göz gezdirirken aklıma gelen düşünce şu: Eğer dostlarımın niyeti benimle alay etmek idiyse, o halde bu şaka şimdi onlara yapılıyor demek lazım. Fakat maalesef, asıl niyetlerinin ne olduğunu ortaya çıkarmak mümkün olmadığı gibi, bütün tedbirlerine rağmen gizli tutkum hakkında nasıl fikir sahibi olmuş olabileceklerini de kestiremiyorum. Gönüllü asker olabilmek için yaşını büyük söyleyen Stanton Üçüncü Ypres Muharebesi’nde öldü. Duyduğuma göre Thornton-Browne da iki yıl önce veremden ölmüş. Velhasıl, her iki çocuk da St. Dunstan’dan beşinci yılın sonunda ayrıldıkları için, ölüm haberlerini alıncaya dek onlarla irtibatım olmamıştı. Gene de Thornton-Browne okuldan ayrıldığı zaman nasıl hayal kırıklığına uğradığımı hatırlıyorum; İngiltere’ye gelişimi takiben edindiğim tek iyi arkadaşımdı ve St. Dunstan’daki yıllarım boyunca da onu özleyecektim.</p>

    <p>Bahsettiğim hadiselerin ikincisi birkaç yıl sonra gerçekleşti (on ikinci sınıfta); ancak, hatırlayabildiklerim diğeri denli detaylı değil. Aslında, bahsini edeceğim dakikadan önce ve sonra ne olduğunu hiç mi hiç hatırlamıyorum. Hatırımdaki manzara, üst bölmedeki dar revaklardan içeri giren yoğun ve havadaki tozu görünür kılan gün ışığıyla dolu bir sınıf (15 numaralı sınıf, Old Priory binasında). Hoca gelmek üzereydi, ama ben birazcık gecikmiş olmalıydım; çünkü sınıf arkadaşlarımın çoktan sınıfa girip sıra kapaklarının üstüne, sıralara ve pencere pervazına tünemiş olduklarını hatırlıyorum. Beş altı kişilik bir gruba yaklaşıyordum ki suratları bana döndüğünde tam da benden bahsetmekte olduklarını hemen anladım. O sıra, daha bir şey söylememe fırsat kalmadan, grubun üyelerinden Roger Brenthurst beni göstererek, “İyi de, Sherlock olmak için boyu çok kısa, bu kesin,” dedi.</p>

    <p>Oğlanlardan birkaçı güldü, öyle kaba bir şekilde değil gerçi. Hatırladığım kadarıyla olay bundan ibaretti. Ondan sonra “Sherlock” olma hayallerim hakkında başka bir şey duymadıysam da, küçük sırrımın açığa çıktığına ve bir muhabbet konusu haline geldiğine yönelik can sıkıcı bir endişe zamanla içimde yer etti.</p>

    <p>Sırası gelmişken söyleyeyim; bu konuda duyduğum tutkuya ilişkin hissettiğim dikkatli davranma ihtiyacı ben St. Dunstan’a gelmeden önce zuhur etmişti. Çünkü İngiltere’ye geldikten sonraki ilk birkaç haftamı Shropshire’da yaşayan teyzemin evinin yakınındaki çayırlıkta ıslak eğrelti otlarının arasında geçirmiştim. Şanghay’da Akira ile beraber uydurduğumuz dedektiflik hikâyelerini canlandırıyordum kendi kendime. Tabii artık yalnız olduğum için, onun rollerini de ben oynamak zorundaydım. Evin penceresinden görülebildiğimin fazlasıyla farkında olduğumdan, hikâyeleri son derece kısıtlı hareketlerle oynamaya çalışıyor, lafları ağzımın içinden mırıldanarak söylüyordum ki bu durum Akira ile alıştığımız sınırsızlık halinin tam bir tezatıydı.</p>

    <p>Gene de bu türden tedbirler yetersiz kaldı. Bir sabah bana tahsis edilmiş tavan arasındaki küçük odadan, teyzemin salonda ağırladığı arkadaşlarıyla konuştuğunu duydum. Merakımı uyandıran şey, aniden seslerini alçalttıklarını fark etmem oldu. Kısa süre sonra kendimi döşemede sürünürken ve sonra da tırabzandan sarkarken buldum.</p>

    <p>“Saatlerce ortadan yok oluyor,” dediğini duyabiliyordum.</p>

    <p>“Onun yaşında bir erkek çocuğunun kendi âlemine böyle gömülmesi... Hiç sağlıklı değil. Biraz ilerisini düşünmesi lazım.”</p>

    <p>“Ama muhakkak anlaşılır bir şey,” dedi aralarından biri, “başına gelen bütün olaylardan sonra...”</p>

    <p>Teyzem dertli bir sesle, “Kara kara düşünmekle eline ne geçecek ki,” dedi. “Her ihtiyacı karşılanıyor ve bu anlamda gayet şanslı. Biraz geleceğe bakmasının zamanıdır artık. Bu kadar içine kapanmasına bir dur demem lazım.”</p>

    <p>O günden sonra çayıra gitmeyi bıraktım ve genel olarak “içe kapanıklık” olarak görülecek davranışlarda bulunmaktan kaçınmaya çalıştım. Ama gene de hâlâ çok küçüktüm ve tavan arasındaki daracık odamda, geceleri uzandığım yerden teyzemin saatlerini kurarak veya kedilerini besleyerek evde dolaşmasını ve tahtaların gıcırtısını dinlerken, dedektif hikâyelerimizi hayalimde tekrar tekrar oynardım. Akira’yla hep yaptığımız şekilde...</p>

    <p>Ama şimdi Kensington’daki daireye Osbourne’un geldiği o yaz gününe döneyim. Osbourne’un “tuhaf bir çocuk” olduğuma ilişkin yorumunun zihnimi birkaç dakikadan fazla meşgul etmediğini belirtmek isterim. Aslında, Osbourne’un hemen arkasından ben de dışarı çıktım, gayet keyifli bir biçimde St. James Parkı’nda çiçek tarhlarının arasında dolaştım. Akşamki toplantıyı gittikçe daha da merak ediyordum.</p>

    <p>O öğleden sonrayı düşündükçe fark ediyorum da aslında heyecanlı olmakta son derece haklıydım ve bu hakkı kullanmamak, Londra’daki ilk günlerimde kapıldığım sersemce kibrin sonucudur. Bu akşamın daha evvel üniversitede katıldığım toplantılardan farklı bir seviyede seyredeceğinin farkındaydım; üstüne üstlük hiç aşina olmadığım birtakım âdet ve davranışlarla karşılaşabilirdim. Ancak bu türden zorlukları her zamanki ihtiyatlı halimle aşacağımdan ve genel itibarıyla benden beklendiği şekilde davranacağımdan emindim. Parkta gezinirken duyduğum endişeler başka türden şeylerle ilgiliydi. Osbourne “iyi münasebetleri olan” misafirlerden bahsederken, ben hemen, bunların içinde dönemin tanınmış dedektiflerinden birkaçının olacağını tahmin etmiştim. Sanırım o öğleden sonranın büyük bir kısmı, Matlock Stevenson veya hatta belki Profesör Charleville ile tanıştırılırsam onlara cevaben ne diyeceğimi bulmaya çalışmakla geçti. Yapmayı istediğim şeyleri nasıl sıralayacağımı –tevazuyla ama belli bir vakarla da– defalarca prova ettim ve birinden birinin benimle daha yakından ilgilenerek bir yığın nasihatte bulunduğunu ve ilerde bir şeyler danışmak istediğim takdirde mutlaka kendilerine gitmem hususunda ısrar ettiklerini kafamda kurdum.</p>

    <p>Tabii ki o akşam feci bir hayal kırıklığıyla sonuçlandıysa da (birazdan anlayacaksınız), başka nedenlerden ötürü son derece önemli bir akşam oldu. Benim henüz bilmediğim şey şuydu: Bu ülkede dedektifler bu türden toplantılara katılmayı tercih etmiyorlardı. Davet edilmedikleri için değildi bu, son şahsi tecrübemle sabit ki gözde zümreler meşhur dedektifleri sürekli olarak aralarında görebilmek için çabalıyorlardı. Ama bu vakur ve hatta münzevi insanlar kendilerini işlerine adıyor, bırakınız “sosyete” ile vakit geçirmeyi, kendi aralarında bile oturup kalkmaktan imtina ediyorlardı.</p>

    <p>Dediğim gibi, o akşam Charingworth Kulübü’ne geldiğimde, Osbourne’u taklit ederek şık üniformalı kapı görevlisini neşeyle selamlarken bu gerçeğin farkında değildim. Giriş katındaki kalabalık odaya girişimizi takip eden ilk birkaç dakika içinde bu hatadan derhal döndüm. Tam olarak nasıl oldu bilmiyorum –çünkü oradaki hiç kimsenin kim olduğunu anlayabileceğim kadar vakit geçmemişti henüz– ancak önceki heyecanımın bütünüyle aptalca olduğunu düşündürtecek sezgisel bir telaş geldi üstüme. Aniden Matlock Stevenson’ın veya Profesör Charleville’in etrafımdaki finansçılarla ve bakanlarla ayaküstü tıkındıklarını görmeyi beklemenin saçma olduğunu kavradım. Dahası bulunduğum ortam ile öğleden sonra bulunmayı ümit ettiğim ortam arasındaki bu uyumsuzluk beni öyle sarstı ki bütün şevkim, geçici de olsa, beni tamamen terk etti ve yarım saatten fazla, sinirlerimi altüst edecek şekilde, Osbourne’a yapışıp kalmama sebep oldu.</p>

    <p>O akşamı şimdi düşündüğümde, bu telaşlı ruh halinin birçok noktayı abartılı veya yapay kıldığını anlıyorum. Mesela, şu anda salonu gözümün önüne getiriyorum: Salon, duvardaki apliklere, masalardaki mumlara ve tepemizdeki avizelere rağmen, bunların hiçbiri derinleşen karanlığa işlemiyormuşçasına, anlaşılmaz şekilde loş. Halı öyle kalın ki odada dolaşırken ayaklarınızı sürümek durumunda kalıyorsunuz. Siyah ceketli, geçkince adamlar aynen bu şekilde, yani ayaklarını sürüyerek ve hatta fırtınaya karşı ilerlermiş gibi zorlanarak yürümeye çalışıyorlar. Gümüş tepsiler taşıyan garsonlar, sohbet eden insanlara tuhaf bir açıyla sokuluyorlar. Hanım misafir yok denecek kadar az, olanlar da ilginç bir şekilde görünür olmamaya gayret ederek adeta siyah takım elbise ormanının arkasında eriyiveriyorlar.</p>

    <p>Dediğim gibi bu izlenimler gerçeği yansıtmıyor ama o akşam hatırımda bu şekilde kalmış. Gayet tutuk bir halde, donmuş gibi dikildiğimi, ben sık aralıklarla içkimi yudumlarken, Osbourne’un birçoğu bizden en az bir otuz yaş büyük misafirlerle dostça sohbet ettiğini hatırlıyorum. Sohbete katılmayı bir veya iki kez denedim esasında ama sesim dikkat çekecek kadar çocuksu çıktı; zaten konuşmaların çoğunda, tanımadığım kişilerden veya bilmediğim olaylardan bahsediliyordu.</p>

    <p>Bir süre sonra kendime, Osbourne’a ve tüm bu tabloya kızdığımı fark ettim. Kendimi etrafımdaki insanları hakir görmekte son derece haklı buluyordum; çünkü pek çoğu pekâlâ idealizmle alakası olmayan veya topluma karşı mesuliyet hissetmeyen, kendi menfaatlerini her şeyin önüne koyan açgözlü insanlardı. Bu öfkenin verdiği hızla Osbourne’un yamacından çekilip salonun loşluğuna karışarak başka bir tarafa geçtim.</p>

    <p>Küçük bir aplikten yayılan mat ışık havuzuyla aydınlanmış bir yere geldim. Kalabalık burada biraz seyrelmişti ve yetmiş yaşlarında, saçları ağarmış bir adam o anda dikkatimi çekti. Arkası salona dönük vaziyette puro içiyordu. İçeri geçecektim ki başını hiç çevirmeden bana şunu sordu:</p>

    <p>“Nasıl, eğleniyor musunuz?”</p>

    <p>“Ah, evet,” dedim kibar bir gülüşle. “Teşekkür ederim. Evet, harika bir toplantı.”</p>

    <p>“Ama biraz dağınık sanki, ne dersiniz?”</p>

    <p>Bir an duraksadım, ardından gene güldüm. “Belki biraz. Evet, bayım.”</p>

    <p>Gümüş saçlı adam döndü ve beni dikkatle inceledi. “Arzu ederseniz, buradakilerden bazılarının kim olduklarını size söyleyebilirim. Özel olarak konuşmak istediğiniz biri varsa, sizi yanına götürür ve kendisiyle tanıştırırım. Ne dersiniz?”</p>

    <p>“Çok naziksiniz derim. Gerçekten çok naziksiniz.”</p>

    <p>“İyi o zaman.”</p>

    <p>Bir adım yaklaşarak, salonun görüş açımıza giren kısmını taradı. Sonra bana doğru eğilip, kimin kim olduğunu anlatmaya koyuldu. Gösterdiği kimi isimler tanınmış olsa da, benim anlamam için “finans uzmanı”, “besteci” vesaire gibi etiketler eklemeyi ihmal etmedi. Daha az tanınanlar içinse söz konusu kişinin kariyerine ve önemine dair detayları özetledi. Sanırım pek yakınımızda bulunan bir rahipten bahsediyordu ki aniden sustu ve, “Ah, görüyorum ki dikkatiniz dağıldı,” dedi.</p>

    <p>“Çok özür dilerim...”</p>

    <p>“Mahzuru yok. Nihayetinde pek tabii, sizin gibi bir delikanlı.”</p>

    <p>“Sizi temin ederim bayım...”</p>

    <p>“Özre mahal yok,” diyerek güldü ve kolumu hafifçe sıktı.</p>

    <p>“Güzel, değil mi?”</p>

    <p>Nasıl cevap vereceğimi bilemedim. Birkaç metre solumuzda iki orta yaşlı adamla sohbet halinde olan genç kadının dikkatimi dağıttığını inkâr edemezdim. Fakat onu ilk gördüğümde aslında hiç de güzel bulmamıştım. İnce yapılı, hatta orman cini gibi ufacık, koyu renk saçları omuz hizasında bir kadındı. Orada o dakika, onu ilk gördüğümde sonradan keşfedeceğim özelliklerinin onun önemli bir parçası olduğunu bir şekilde sezmiş olmam mümkün. O sıra, konuştuğu adamları etkilemeye çalışıyor olduğu rahatlıkla anlaşılıyordu ve gülümsemesinin bir anda bir küçümsemeye dönüşebileceğini görüyordum. Omuzlarında avcı kuşlarınkine benzer, hafif bir çökme vardı; bu duruşu yüzünden entrikacı bir tip gibi görünüyordu. Hepsinden önemlisi, gözlerindeki bir şey (ciddiyet, kırılması zor bir hoşgörüsüzlük) şimdi geriye dönünce anlıyorum da, o akşam ona hayranlıkla bakakalmama sebep olan en önemli şeydi.</p>

    <p>O sıra biz hâlâ ona bakarken, o da bize doğru döndü ve yanımdaki beyi tanıdığı için uzaktan ona tebessüm etti; çabuk ve soğuktu bu tebessüm. Gümüş saçlı adam saygılı bir şekilde başını eğerek selam verdi.</p>

    <p>“Hoş bir genç hanım,” diye mırıldandı beni diğer tarafa yönlendirirken. “Ama sizin gibi bir delikanlının onun peşinde harcayacak vakti olmaması gerekir. Haddimi aşmak istemem, siz düzgün birine benziyorsunuz. Onun Bayan Hemmings olduğunu biliyorsunuz herhalde. Bayan Sarah Hemmings.”</p>

    <p>Bu isim bana hiçbir şey ifade etmiyordu. O ana dek gösterdiği herkesin hikâyesini anlatmaya pek hevesli olan rehberim, bu kadının ismine aşina olmamı bekliyordu. O yüzden de kafamı sallayarak, “Ah, evet. Demek o hanım Bayan Hemmings,” dedim.</p>

    <p>Bulunduğumuz keşif noktasından salonu bir kez daha taradı.</p>

    <p>“Dur bakayım, galiba iş dünyasında sana bir omuz verecek birilerini arıyorsun. Doğru mu? Merak etme. Ben de gençken aynı tezgâhtan geçtim. Dur bakayım, burada kimler varmış?” dedi. Sonra aniden bana döndü ve, “Ne iş yapmak istiyorum demiştin?” diye sordu.</p>

    <p>Tabii ki ona henüz bir şey söylememiştim, ama hafif bir tereddütten sonra, basit bir şekilde cevapladım.</p>

    <p>“Dedektiflik, bayım.”</p>

    <p>“Dedektif. Hmm,” diyerek salonu gözden geçirmeye devam etti.</p>

    <p>“Yani... polis mi demek istiyorsun?”</p>

    <p>“Danışman gibi daha ziyade.”</p>

    <p>Başını salladı: “Pek tabii, pek tabii.” Derin derin düşünerek purosundan nefesler çekmeye devam ediyordu. Sonra dönüp şöyle dedi:</p>

    <p>“Müzelerle ilgileniyor olabilir misin? Şuradaki adamı yıllardır tanırım. Müzeler, kafatasları, kutsal emanetler, o tür şeyler ilgini çekmez mi? Yok, sanmıyorum.” Salona bakmaya devam ediyor, zaman zaman birini görebilmek için başını yukarı uzatıyordu. Nihayet, “Tabii,” dedi, “pek çok genç adam dedektif olmak istiyor. Ben bile daha hareketli zamanlarımda istemiştim, itiraf edeyim. Sizin yaşınızda insan kendini idealist hissediyor. Günün büyük dedektifi olmayı hayal ediyor. Yeryüzündeki bütün şerri kökünden söküp çıkarmayı. Takdire şayan. Fakat gerçekte, delikanlı, insan koluna birkaç başka altın bilezik takmak istemez mi? Çünkü bundan bir veya iki yıl sonra –haddimi aşmak istemem, ama– bu meseleler hakkında farklı düşünüyor olacaksın, yakın zamanda yani. Möbleyle ilgilenmez misin? Soruyorum; çünkü şurada dikilen adam Hamish Robertson’ın ta kendisi.”</p>

    <p>“Yanlış anlamayın, ama efendim, az evvel sizinle paylaştığım husus anlık bir arzu değil. Hayatım boyunca hissettiğim bir tutku.”</p>

    <p>“Hayatın boyunca mı? İyi de, kaç yaşındasın ki sen? Yirmi bir mi? Yirmi iki mi? Yani belki de cesaretini kırmamalıyım. Ne de olsa idealist nosyonların peşinden sizin gibi delikanlılar gitmeyecekse, başka kim gidecek? Ve şüphesiz delikanlı, bugünün dünyasının bundan otuz yıl öncesine göre çok daha kötü bir yer olduğuna inanıyorsun, değil mi? Medeniyet o eşikte falan filan, değil mi?”</p>

    <p>“Doğrusunu söylemek gerekirse, efendim,” dedim sertçe, “konunun tam da bu olduğunu düşünüyorum.”</p>

    <p>“Ben de bir zamanlar öyle düşünüyordum.” İnce alaycılığının yerini aniden daha düşünceli bir ton aldı ve hatta gözlerinin dolduğunu gördüm. “Sence neden, evladım? Hakikaten dünya daha kötü bir yer haline mi geliyor? <em>Homo sapiens</em> denen tür, tür olarak dejenerasyon sürecinde mi?”</p>

    <p>“Orasını bilmiyorum, efendim,” diye cevap verdim, bu kez daha yumuşak bir tavırla. “Sadece şunu söyleyebilirim; tarafsız bir gözlemciye göre, modern çağın suç ehli giderek daha da akıllanıyor. Daha istekli, daha cesaretli ve elbette bilim sayesinde de kullanabileceği yepyeni sofistike araçlar zincirine sahip.”</p>

    <p>“Anlıyorum. Ve senin gibi yetenekli adamlar yanımızda olmadığı takdirde başımıza çok iş açılacak, öyle mi?” Üzüntülü bir şekilde başını iki yana salladı. “Orada haklısın galiba. Benim gibi yaşlı bir adam için ahkâm kesmesi kolay. Belki de haklısın, evladım. Belki de her şeyi biraz fazla kendi haline bıraktık. Ah.”</p>

    <p>Gümüş saçlı adam, Sarah Hemmings yanımızdan geçip giderken başıyla tekrar selam verdi. Genç kadın kalabalığın arasından mağrur bir zarafetle geçerken, varlığını paylaşmaya değecek birilerini ararcasına bakışlarını sağlı sollu kalabalıkta gezdiriyordu. Yanımdaki arkadaşımı görmüş olduğu için, deminki gibi hafifçe gülümsedi ama yanımıza gelmedi. Sadece bir saniye bakışları bana değdi, ancak derhal –tebessüm etmeme fırsat kalmadan– beni zihninden atıp salonun diğer tarafında gördüğü birilerine katılmak üzere yoluna devam etti.</p>

    <p>Gecenin devamında Osbourne’la ikimizi Kensington’a götüren takside Sarah Hemmings hakkında daha fazla bilgi edinmeye çalıştım. Osbourne, akşamı pek sıkıcı bulmuş gibi yapıyordu ama takside kendinden memnun bir şekilde etkili insanlarla yaptığı konuşmaların detaylarını bir bir aktarmaya da can atıyordu. Bayan Hemmings konusunda merakımı ele vermeden onu konuşturmam kolay olmadı. Sonunda neyse ki ondan da bahsetti.</p>

    <p>“Bayan Hemmings mi? Ah, evet, şu kadın. Herriot-Lewis’le nişanlıydı. Biliyorsundur, şu orkestra şefi. Gitti o Shubert konserini verdi Albert Hall’da. Geçen sonbahar. Fiyaskoyu hatırlıyorsun, değil mi?”</p>

    <p>Bilmediğimi itiraf edince, Osbourne anlatmaya koyuldu.</p>

    <p>“Sandalyeleri fırlatmamışlar, ama emin ol, eğer yere sabitlenmiş olmasalar, millet o sandalyeleri fırlatırdı. <em>The Times</em>’taki adam, konseri ‘tam bir maskaralık’ olarak tanımladı. Yoksa ‘rezalet’ mi demişti? Neyse, hiç beğenmemişti.”</p>

    <p>“Bayan Hemmings de...”</p>

    <p>“Kirli bir mendil gibi bir kenara attı onu. Dediklerine göre, nişan yüzüğünü suratına fırlatmış. Ve olaydan sonra adamdan köşe bucak kaçtı.”</p>

    <p>“Bütün bunlar bir konser yüzünden mi oldu?”</p>

    <p>“Ama her anlamda berbatmış. Hayli konuşuldu. Hemmings’in nişanı atması, demek istiyorum. Ama ne çok sıkıcı insan vardı bu gece, Banks. Biz de yaşlanınca öyle mi olacağız?”</p>

    <p class="bolum_arasi">* * *</p>

    <p>Cambridge’ten mezun olduktan sonraki yıl, Osbourne’la arkadaşlığım vesilesiyle düzenli sayılabilecek aralıklarla şık toplantılara katıldım. Hayatımın o dönemini düşündüğümde, bunlardan birini, özellikle bu yersiz, anlamsız olayı hatırlamadan edemiyorum. Bloomsbury veya Holborn taraflarındaki dairelerde akşam yemeği partileri, öğle yemekleri ve kokteyl partiler verildiği olurdu. O akşam Charingworth toplantısında sergilediğim tutukluğu geride bırakmıştım. Bu tür toplantılarda giderek daha da kendinden emin birinin göstereceği türden hal ve tavırlar sergiliyordum. Hatta bir aralar meşhur Londra “grup”larından birinde yer edindiğimi bile söyleyebilirim.</p>

    <p>Bayan Hemmings benim mensubu olduğum grubun içinde değildi; fakat ismi ne zaman geçse, dostlarımın onu şahsen tanıyor olduklarını anlıyordum. Ayrıca toplantılarda veya bazen mesela büyük otellerin pastanelerinde ona rastlıyordum. Özetle, bir şekilde onun Londra cemiyet hayatındaki yeri hakkında azımsanmayacak kadar bilgi toplamayı becermiştim.</p>

    <p>O zamanlar hakkındaki bütün bilgimin başkalarından duyduğum bulanık izlenimlerden ibaret olması ne kadar garip! Pek çoğunun onu hiç de onaylamadığı gerçeği çabucak ortaya çıktı. Anthony Herriot-Lewis’le atılan nişan olayından önce de kendisine düşmanlar edindiği ve bu kimselerin onu açıksözlü biri olarak gördüğü anlaşılıyordu. Herriot-Lewis’in arkadaşları (adil olmak gerekirse, bu noktada tarafsız olmaları beklenemezdi) Hemmings’in orkestra şefinin peşinden amansızca koştuğunu anlattılar. Diğerleri, Sarah’yı, Herriot-Lewis’e yaklaşmak için şefin arkadaşlarını emellerine alet etmekle suçladılar. Onca azimli çabanın ardından şefi bir süre sonra bırakmasıysa bazılarınca kafa karıştırıcı olarak görülürken, bazıları bunun Hemmings’in karanlık emellerinin gerçek bir kanıtı olduğunu düşünüyordu. Diğer taraftan, Bayan Hemmings hakkında gayet iyi şeyler söyleyen pek çok kişiye de denk geldim. Onu tanımlarken sık sık “akıllı”, “büyüleyici”, “karmaşık” sıfatlarını kullanıyorlardı. Kadınlar, sebebi ne olursa olsun, nişanı atması hususunda özellikle onu savunuyorlardı. Ancak savunucuları bile onun “korkunç, züppe” biri olduğu ve isim sahibi olmayan bir kişiyi saygı göstermeye değer bulmayacağı hususunda birleşiyorlardı. Ve ben de o yıl boyunca Hemmings’i uzaktan gözlemlerken bu iddiaları yalanlayacak çok az şeyle karşılaşmış olduğumu söylemek zorundayım. Hatta ayrıcalıklı insanları çevreleyen havadan mahrum kaldığında, Hemmings’in doğru dürüst nefes bile alamadığı izlenimine kapılıyordum. Bir ara adının birlikte anıldığı avukat Henry Quinn’i, Charles Browning davasındaki başarısızlığının ardından terk etti. Bu defa, genç ve geleceği parlak bakan James Beacon’la arkadaşlığını ilerlettiğine dair söylentiler dolaşmaya başladı. Her halükârda, gümüş saçlı adamın neden “benim gibi birinin” Bayan Hemmings’in ilgisini çekmeye çalışmasını anlamsız bulduğunu şüpheye yer bırakmayacak şekilde anlamıştım. Tabii ki o zaman sözlerinin içeriğini tam olarak kavramamıştım. Artık anlıyordum ve o yıl boyunca Bayan Hemmings’in faaliyetlerini tuhaf bir ilgiyle takip etmeyi sürdürdüm. Buna rağmen, Charingworth Kulübü’ndeki karşılaşmadan sonraki iki yıl içinde, rastlaştığımız o öğleden sonraya dek onunla şahsen hiç konuşmadım.</p>

    <p class="paragraf">Waldorf Oteli’nde çay içtiğim ahbabım aniden çıkan bir işi yüzünden yanımdan ayrıldı. Palm Court katında tek başıma oturmuş iştahla reçel ve çörek yerken, balkon masalarının birinde Bayan Hemmings’in de tek başına oturduğunu gördüm. Dediğim gibi, bu türden yerlerde onunla ilk defa rastlaşmış değildim, ancak o öğleden sonra durum biraz farklıydı. Çünkü Mannering dosyası kapanalı bir ay kadar olmuştu ve ben hâlâ bulutların üstünde gibiydim. Halkın haberdar olduğu ilk zaferimin ardından gelen o dönem kesinlikle baş döndürücüydü. Önümde pek çok yeni kapı açılmıştı; henüz tanışmadığım kimselerden davetler yağıyordu; önceleri bana ancak nezaket göstermiş kişiler odaya girdiğimde beni büyük bir şevkle karşılıyorlardı. Biraz ayarımı kaybetmiş olmam gayet anlaşılır bir şeydi.</p>

    <p>Waldorf’taki o öğleden sonra, birdenbire yerimden kalkıp balkona doğru yöneliverdim. Ne beklediğimden emin değilim. Bayan Hemmings’in benimle tanışmaktan memnuniyet duyacağını düşünmekten kendimi alamadığım o günlerdeki tipik kendini beğenmişliğim üzerimdeydi. Piyanistin yanından, onun oturup kitap okumakta olduğu masaya doğru ilerlerken, aklımdan küçücük bir şüphe geçmedi değil. Gene de sesimin tonu beni memnun etmişti; nazik ve şakacı bir şekilde, “Özür dilerim; ama tahmin ediyorum artık kendimi size takdim edebilirim. Pek çok ortak arkadaşımız var. Ben Christopher Banks,” dedim.</p>

    <p>Adımı söylerken gösterişli bir tavır takınmayı becermiştim becermesine ama güvenimi daha o saniye yitirmeye başlamıştım. Bunun sebebi, Bayan Hemmings’in beni oturduğu yerden soğuk ve keskin bakışlarla süzmesiydi. Araya giren sessizlik anında gözünün okuduğu kitaba kayıvermesi, şikâyetini ele veren bir iniltiydi adeta. Nihayet, şaşkınlığını apaçık gösteren bir sesle, “Öyle mi? Nasılsınız?” diye sordu.</p>

    <p>“Mannering davası,” dedim sersem gibi. “Okumuş olabilirsiniz.”</p>

    <p>“Evet. Siz tahkik etmiştiniz.”</p>

    <p>Bu son derece gerçekçi sözlerin sarf edilmesi dizlerimin bağının çözülmesine sebep oldu. Çünkü sözlerinde herhangi bir şeyi fark ettiğine dair hiçbir ipucu yoktu; basit, düz bir ifadeyle benim kimliğim hakkında yeterince bilgi sahibi olduğunu belirtmişti ve o sırada masasının kenarında ne sebeple durduğum hususunda bir açıklama bekliyordu. Aniden, geçen haftalar boyunca duyduğum mutlu kıvancın buharlaştığını hissettim. Ve sanırım o anda, asabi bir kahkaha attım ve arkadaşlarımın bütün övgülerine rağmen, kusursuzca yürüttüğüm Mannering davasının benim dışımdaki dünyada zannettiğim önemi taşımadığını fark ettim.</p>

    <p>Muhtemelen ben kendi masama gerisin geri dönmeden evvel son derece medeni bir şekilde vedalaştık. Düşünüyorum da, Bayan Hemmings öyle davranmakta son derece haklıydı; onu etkilemek için Mannering davası gibi bir şeyin yeterli olacağını farz etmek ne saçmaydı! Yeniden yerime geçtiğimde kendimi hem kızgın hem de mahzun hissettiğimi hatırlıyorum. Kendimi Bayan Hemmings’in karşısında rezil ettiğim ve belki de bütün tebriklerine rağmen arkadaşlarımın da bana güldükleri, yani geçen aydan beri sürekli olarak aynı şeyi yapmakta olduğum düşüncesine kapıldım.</p>

    <p>Yaşadığım şoku tamamen hak etmiş olduğum gerçeğini kabul etmiştim. Ama Waldorf’taki bu hadise aslında hiçbir zaman tam olarak atlatamadığım ve şüphesiz dün akşamki talihsiz olaylara da tesir eden, Bayan Hemmings’e karşı bir tür öfkeli burukluk duygusuna kapılmama sebep olmuştu. Gene de, o zamanlar bütün olayı mukadderat olarak görmüştüm. Ne de olsa kader bana insanın en fazla üzerinde durduğu hedeflerinden uzaklaşmasının nasıl kolayca mümkün olabileceğini göstermişti. Benim niyetim kötülükle mücadele etmekti (özellikle sinsi, açıkta olmayan türden kötülükle) ve bunu sosyete çevrelerinde boy göstermekle yapamayacağım apaçıktı.</p>

    <p>Bundan sonra çok daha az sosyalleşmeye ve kendi işime çok daha derin bir şekilde gömülmeye başladım. Arşivlerdeki dikkate değer birtakım olayları, davaları inceledim ve çalıştım. Bir gün yararını göreceğimden emin olduğum yeni bilgiler edindim. O sıralarda isim yapmış kimi dedektiflerin kariyerlerini ayrıntılarıyla incelemeye başladım ve elle tutulur bir başarıyla elde edilmiş ün ile etkili bir grubun içindeki yer almakla devşirilmiş ün arasında pekâlâ bir çizgi olduğu kanaatine vardım; anladım ki dedektif için isim yapmanın bir doğru bir de yanlış yolu vardı. Kısaca, Mannering dosyasını takiben almış olduğum arkadaşlık tekliflerinden ne kadar heyecan duyarsam duyayım, Waldorf’taki karşılaşmadan sonra annemle babamın bana göstermiş olduğu örneği hatırlayıp anlamsız meşguliyetlerin konsantrasyonumu bozmasına izin vermeme kararı aldım.</p>
  </div>
</body>
</html>
