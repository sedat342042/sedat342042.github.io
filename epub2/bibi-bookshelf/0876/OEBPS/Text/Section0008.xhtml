<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">İkinci Bölüm</h2>

    <p>Hayatımın Mannering davasını takip eden döneminden bahsettiğime göre, Albay Chamberlain’le yıllar sonraki beklenmedik karşılaşmamızı anmanın sırasıdır. Çocukluğumda son derece kritik bir kavşakta oynadığı rol göz önünde bulundurulduğunda daha yakın irtibatta kalmış olmamamız şaşırtıcı bir durum. Her ne nedenle olursa olsun, tamamen şans eseri –Bayan Hemmings’le Waldorf’taki karşılaşmadan bir ya da iki ay sonra– yeniden görüştük.</p>

    <p>Yağmurlu bir öğleden sonra Charing Cross Yolu üzerindeki bir kitapçıda <em>Korkusuz Şövalye Ivanhoe</em>’nun<a href="../Text/Section0036.xhtml#Footnote0001" id="Backlink0001"><sup>[1]</sup></a> resimli bir baskısını inceliyordum. Bir süredir hemen arkamdaki birinin etrafımda dolaşıp durduğunun farkındaydım ve rafların diğer tarafına ulaşmaya çalıştığına hükmederek kenara çekildim. Fakat bu kişi etrafımda oyalanmaya devam edince, dayanamayıp arkama döndüm.</p>

    <p>Fiziki özellikleri hemen hiç değişmediği için Albay’ı hemen tanıdım. Ancak yetişkin gözleriyle bakınca, çocukluğumdan hatırladığımın aksine mazlum ve pejmürde göründüğünü fark ettim. Üzerinde bir yağmurluk vardı ve çekingen bakışlarla karşımda dikiliyordu. Ne zaman ki ben, “Albay!” diye sevinçle seslendim, o da gülümsedi ve elini uzattı.</p>

    <p>“Nasılsın evlat? Sen olduğundan emindim. Tanrım! Nasılsın evlat?”</p>

    <p>Gözleri yaşarmıştı fakat gene de bana geçmişi hatırlatan bu karşılaşmanın beni kızdıracağından korkar gibi tuhaf bir hal ve tavır içindeydi. Onu yeniden görmekten memnuniyet duyduğumu hissedebilmesi için elimden geleni yaptım ve biraz önce başlamış olan şiddetli sağanak eşliğinde küçük ve sıkışık kitapçıda ayakta sohbet ettik. Hâlâ Worcestershire’da yaşıyor olduğunu öğrendim, Londra’ya bir cenazeye katılmak için gelmiş ve “ziyaretini birkaç gün uzatmaya” karar vermiş. Nerede kaldığını sorduğumda dolambaçlı bir cevap vermesi, bana makul fiyatlı konaklama yerlerini tercih etmek durumunda kaldığını düşündürttü. Ayrılmadan önce, ertesi akşam beraber yemek yemeyi önerdim. Teklifimi sevinçle karşıladı, ama sanırım Dorchester dediğimde şevki kırılır gibi oldu. Israr ederek, “Geçmişte gösterdiğiniz nezaket için yapmak istediğim küçük bir şey,” deyince kabul etti.</p>

    <p class="paragraf">Şimdi düşünüyorum da, Dorchester’ı seçmemin düşüncesizliğin dik âlâsı olduğunu feci şekilde görüyorum. Albay’ın bütçesinin kısıtlı olduğu kanaatine zaten varmıştım, hesabın yarısını bile ödemesinin nasıl yaralayıcı olacağını düşünmem gerekirdi. Ama o günlerde böyle şeyler hiç aklıma gelmiyordu; tahmin ediyorum, onun beni son görüşünden bu yana geçirmiş olduğum dönüşümü bir çırpıda göstermek ve onu etkilemek benim için daha önemliydi.</p>

    <p>Emelime ulaştım da. Tesadüfen o aralar iki vesileyle Dorchester’a götürülmüştüm; o yüzden Albay Chamberlain’le orada buluştuğumuz akşam girişteki görevli beni, “Sizi yeniden görmek ne güzel efendim,” diye karşıladı. Sonra şef garsonla şakalaştığımı gördü ve çorbalarımıza başlamak üzereyken aniden gülmeye başladı.</p>

    <p>“İnsanın aklı almıyor,” dedi, “o gemide yanı başımda sızlanıp duran sümüklü çocuk bu hale gelmiş olsun.”</p>

    <p>Küçük kahkahalarını, konuya hiç temas etmemiş olması gerektiğini düşünerek aniden kesti. Ben de sakince gülümsedim ve, “Yolculuk boyunca size eziyet etmiş olmalıyım Albay,” dedim.</p>

    <p>Yüzü kararır gibi oldu. “Şartlar göz önüne alındığında son derece cesur davrandın çocuğum,” dedi vakarla. “Son derece cesur.”</p>

    <p>O sıra, hatırladığım kadarıyla kısa ama tuhaf bir sessizlik oldu. İkimiz birden çorbanın nefis aromasıyla ilgili yorum yaparak bu hali savuşturduk.</p>

    <p>Yan masada, bol mücevherli şişman bir kadın neşe içinde gülüyordu ve albay hiç de bakışlarını sakınmadan masanın o tarafını süzdü. Sonra sanki bir karara varmış gibi, “Biliyor musun, tuhaf ama,” dedi, “buraya gelmeden evvel, ilk tanıştığımız zamanı düşündüm. Hatırlıyor musun bilmiyorum evladım, hatırladığını hiç sanmıyorum. Pek tabii o zaman kafanda kim bilir neler vardı.”</p>

    <p>“Aksine,” dedim. “O anın hatırası bende hâlâ capcanlı duruyor.”</p>

    <p>Yalan değildi. Şimdi bile, bir dakika gözlerimi kapatsam, babamın Morganbrook ve Byatt şirketindeki patronu Bay Harold Anderson’ın odasına ve Şanghay’daki o pırıltılı sabaha hatıramda rahatlıkla dönebilirim. Meşe ve tabaklanmış deri kokan bir sandalyede oturuyordum, ihtişamlı yazı masalarının arkasında görebileceğimiz bir tür kolçaklı sandalyeydi. Bu görüşme için odanın ortasına yerleştirilmişti. Çok önemli şahsiyetlere tahsis edilecek cinsten bir sandalye olduğunu hissediyordum; bu görüşme için, şartların ağırlığı yüzünden veya belki biraz teselli olmam için buna oturtulmuştum sanırım. Ne kadar gayret edersem edeyim, özellikle de ince bir işçilikle oyulmuş kolçaklarına iki dirseğimi birden dayayabileceğim bir duruş bulamadığımı hatırlıyorum. Üstüne üstlük, o sabah üstümde kalın gri kumaştan (nereden geldiğini hiç hatırlamıyorum) dikilmiş bir ceket vardı ve çeneme kadar iliklenmişti.</p>

    <p>Yüksek tavanlı odada duvarda büyük bir harita ve Bay Anderson’ın masasının arkasında güneşin içeri dolduğu ve esintinin geldiği kocaman pencereler vardı. Tepemde vantilatörlerin çalışıyor olması gerek diye düşünüyorum ama bunu tam olarak hatırlamıyorum. Hatırladığım şey, odanın ortasında otururken, ciddi bir endişenin ve tartışmanın da merkezinde bulunduğumdu. Etrafımda yetişkinlerin kimisi ayakta fikir teatisi yapıyordu; bazen birkaçı pencerelere doğru giderek seslerini alçaltıp bir meseleyi tartışıyorlardı. Uzun boylu, gür bıyıklı ve saçları ağarmakta olan Bay Anderson’ın bana sanki eski dostmuşuz gibi davranmasına (bir süre, daha küçükkenden tanışıyormuşuz da ben unutmuşum zannetmiştim) şaşırdığımı hatırlıyorum. Çok sonraları, o sabahtan evvel tanışmış olmamızın mümkün olmadığına kanaat getirdim. Bir sebeple kendisine bir amca rolü biçmişti; sürekli gülümsüyor, sırtımı sıvazlıyor, koluma tatlı bir çimdik atıyor ve göz kırpıyordu. Bana çay ikram etmek istedi; “Christopher, şimdi bu senin neşeni biraz yerine getirir,” diyerek bir çırpıda eğildi, ben de çayımı aldım. Ardından bir fasıl daha mırıldanma ve yorum işittim. Sonra da Bay Anderson karşıma geçti ve, “Tamam artık Christopher. Karar verdik. Bu, Albay Chamberlain. Kendisi seni İngiltere’ye bizzat götürmeyi kabul etme nezaketinde bulundu,” dedi.</p>

    <p>Bu noktada odaya bir sükûnet çöktüğünü hatırlıyorum. Aslında sanki bütün yetişkinler geri çekilmiş ve duvarların kenarına seyirci gibi ilişmişlerdi. Bay Anderson da cesaret verici son bir gülümsemeyle geri çekildi. Ben tam o sırada Albay Chamberlain’e baktım. Yavaşça bana doğru yaklaştı, yüzüme bakmak üzere eğildi ve elini uzattı. Ayağa kalkarak elini sıkmalıyım diye düşündüm, ama Albay o kadar hızlı bir şekilde belirmişti ve ben de sandalyeye öyle bir yapışmıştım ki elini oturur vaziyette sıktım. Bana, “Zavallı çocuğum,” dediğini hatırlıyorum. “Önce baban, şimdi de annen. Bütün dünya başına yıkılmış gibi hissediyor olmalısın. Ama yarın İngiltere’ye gidiyoruz, sen ve ben, ikimiz. Teyzen seni bekliyor. Cesur ol. Yakında her şey yoluna girecek.”</p>

    <p>Kısa bir süre ağzımı açamadım. Açabildiğimde ise şunları söyledim: “Çok çok naziksiniz efendim. Teklifiniz için minnettarım, umarım kabalık ettiğimi düşünmezsiniz, ama efendim, şimdi İngiltere’ye gitmeye kalkmamalıyım.” Albay hemen cevap vermeyince de devam ettim:</p>

    <p>“Çünkü efendim, dedektifler annemi ve babamı bulabilmek için deli gibi çalışıyorlar, anlıyorsunuz ya. Ve bunlar Şanghay’daki en iyi dedektifler. Sanıyorum, onları çok yakında bulacaklar.”</p>

    <p>Albay kafasını aşağı yukarı sallıyordu. “Eminim, yetkililer ne mümkünse yapıyorlardır.”</p>

    <p>“Yani görüyorsunuz ya efendim, nezaketiniz için çok teşekkür ederim, ama benim İngiltere’ye gitmem, galiba hiç lüzumlu olmayacak.”</p>

    <p>Odada bir mırıltının dolaştığını hatırlıyorum. Albay sanki söylediklerimi dikkatle tartarcasına kafasını sallamaya devam etti.</p>

    <p>“Haklı olabilirsin evladım,” dedi sonunda. “Haklı olmanı samimiyetle ümit ediyorum. Ancak gene de neden benimle İngiltere’ye gelmeyesin ki? Annenle baban bulunur bulunmaz seni çağırtırlar. Kim bilir, belki onlar da İngiltere’ye gelir. Ne diyorsun, söyle bakalım? Yarın sen ve ben İngiltere’ye gidelim. Sonra da neler olacak bekleyip görelim.”</p>

    <p>“Ama efendim biliyorsunuz, özür dilerim, biliyorsunuz, annemle babamı arayan dedektifler, en iyi dedektifler onlar.”</p>

    <p>Albay’ın buna cevaben tam olarak ne dediğini hatırlamıyorum. Belki de kafasını sallamaya devam etmiştir. Neyse, bana doğru yaklaşarak eğildi ve elini omzuma koydu.</p>

    <p>“Bak, bunun nasıl bir şey olabileceğinin farkındayım. Dünya başına yıkılmış vaziyette ama cesur olmaya mecbursun. Hem İngiltere’de bir teyzen var. Biliyorsun, değil mi? Seni bekliyor ve o hanımı hayal kırıklığına uğratmak olmaz, değil mi?”</p>

    <p>Çorbadan sonra masada otururken, onun bana söylemiş olduğu bu son sözleri kendisine hatırlatıp, gülmesini bekledim. Onun yerine vakur bir şekilde, “Senin için çok üzülmüştüm çocuğum. Feci şekilde üzülmüştüm,” dedi. Sonra nasıl bir ruh halinde olduğuma ilişkin izleniminde yanıldığını sezdi ve kısa bir kahkaha atıp, “Limanda seninle beklediğimizi hatırlıyorum. Sana ikide birde, ‘Bak, o gemide çok ama çok eğleneceğiz, biliyor musun? Çok güzel vakit geçireceğiz,’ diyordum. Sen de bunlara, ‘Evet efendim. Evet efendim. Evet efendim,’ diye cevap veriyordun,” dedi.</p>

    <p>Birkaç dakika boyunca, o sabah Bay Anderson’ın bürosunda hangi eski ahbaplarının bir araya geldiğine dair hatıralarını yoklamasına izin verdim, isimlerin hiçbiri bana bir şey ifade etmiyordu. Sonra Albay sözlerine ara verdi ve kaşları çatıldı.</p>

    <p>“Anderson denen adama gelince,” dedi, “o adam bana hep bir rahatsızlık hissi verdi. Bir bit yeniği varmış gibi. Bana sorarsan o lanet meselede bir bit yeniği vardı.”</p>

    <p>Bunu söyledikten hemen sonra irkilerek yüzüme baktı. Cevap vermeme fırsat bırakmadan, kendince İngiltere yolculuğumuzun daha emniyetli bölgesi olarak telakki ettiği konulara uzanarak hızlı hızlı anlatmaya başladı. Çok geçmeden diğer yolcular, geminin mürettebatı ve benim çoktan unuttuğum veya zaten hiç tanık olmadığım küçük olaylarla ilgili hatıraları yeniden anarak kahkahalara boğuldu. Halinden pek memnundu ve ben de onu mutlu etmek için bazen hatırlamadığım şeyleri bile hatırlıyormuş gibi yaparak onun bu halini destekliyordum. Ve fakat Albay bu hatıralara devam ettikçe, giderek sinirlerimin bozulduğunu hissettim. Anlattığı neşeli anekdotlardan, benim hiç de aynı şekilde görmediğim bir tablo ortaya çıkıyordu. Benim o yolculuktaki resmim. Defalarca, benim gemide içine kapanık olduğumu ve sürekli değişen ruh halimle, en küçük şeyde gözyaşlarına boğulduğumu ima etti. Albay’ın, kendisine kahramanca bir vasi rolü biçerek değerini yükseltmeye çalışmış olduğu şüphesizdi ve zaten bunca zaman sonra ona muhalefet etmenin hem anlamsız hem de nezaketsiz bir davranış olacağına kanaat getirdim. Fakat dediğim gibi, giderek asabım bozuluyordu. Çünkü benim gayet sağlam hafızama göre, değişen şartlarımın gerçeklerine çok becerikli bir şekilde uyum sağlamıştım. O yolculuğa çıkarken kederli bir heyecan içindeydim. Elbette zaman zaman annemi babamı özlüyordum, ama kendime sürekli, başka yetişkinleri de sevip onlara güvenebileceğimi telkin ettiğimi hatırlıyorum. Gemide, başıma gelenleri duyduktan sonra bir süreliğine yanıma gelip acıyan ifadeleriyle benimle ilgilenmeye çalışmış birkaç kadın vardı ve sanırım onlarla ilgili hissettiğim asap bozukluğunun aynısını o gece Dorchester’da Albay’la ilgili olarak da hissettim. Gerçek şu ki etrafımdaki yetişkinlerin zannettikleri kadar sıkıntılı değildim. Hatırladığım kadarıyla o yolculuk süresince “sızlanan sümüklü çocuk” unvanını hak ettiğim sadece tek bir olay olmuş olabilirdi ki bu da yolculuğun ilk günü olmuş bir şeydi.</p>

    <p>O sabah gökyüzü bulutlu, etrafımızdaki sular çamurluydu. Buharlının güvertesinde durmuş geride bırakacağımız limana doğru, gemilerin dizildiği karmakarışık kıyı şeridine, borda iskelelerine, çamurdan barakalara, karanlık mendireklere, onların arkasındaki Bund’a doğru bakıyordum. Artık hepsi toptan bir bulanıklığa gömülüyordu.</p>

    <p>“E, söyle bakalım delikanlı,” dedi yanımda duran Albay. “Günün birinde geri dönecek misin sence?”</p>

    <p>“Evet, efendim. Geri gelmeyi ümit ediyorum.”</p>

    <p>“Belli olmaz. Bence İngiltere’ye yerleşince buraları çabucak unutacaksın. Şanghay kötü bir yer değil. Ama ben ancak sekiz yıl katlanabildim ve sanırım sen de burada yeterince yaşadın. Daha da uzarsa, Çinliye dönüşüverirsin vallahi.”</p>

    <p>“Evet efendim.”</p>

    <p>“Bak ufaklık, sahiden de biraz neşelenmen lazım. Hem bak, İngiltere’ye gidiyorsun. Memleketine dönüyorsun.”</p>

    <p>Bu son cümle, “memlekete gidiyor” olduğum düşüncesi o yolculuk boyunca ilk ve son kez duygularıma teslim olmama (bundan kesinlikle eminim) sebebiyet verdi. O zaman bile döktüğüm gözyaşı ıstıraptan çok kızgınlıktandı. Albay’ın sözlerine içerlemiştim. Bana göre, tek bir kişiyi bile tanımadığım yabancı bir ülkeye yol almak üzereydim ve bildiğim herkes ve her şey gözümün önünde kaybolmakta olan bu şehirdeydi. Üstelik annem ve babam hâlâ oradaydı; limanın ardında bir yerlerde, Bund’un ufku saran binalarının gerisinde bir yerlerde. Gözlerimi silerken, iskeleye doğru koşup gelen ve el kol sallayarak dönmem için bağıran annemin –hatta babamın– görüntüsünü yakalamak için kıyıya son bir kez daha baktım. Fakat o zaman bile bu düşüncenin çocukça bir umuttan ileri geldiğinin fazlasıyla farkındaydım. Memleketim olan şehrin geride, giderek daha da seçilemez hale gelişini seyrederken, neşeli bir şekilde Albay’a dönüp, “Yakında denize ulaşacağız, sizce de öyle değil mi efendim?” diye sorduğumu hatırlıyorum.</p>

    <p class="paragraf">Gene de o akşam sinirlerimin bozulmuş olduğunu Albay’a hiç belli etmediğime inanıyorum. Audley Caddesi’nin aşağısından taksiye bindiği sırada ve birbirimize veda ederken keyfi yerindeydi. Bir sene kadar sonra ölüm haberini duyduğumda, o akşam Dorchester’da ona daha sıcak davranmadım diye kendimi suçlu hissettim. Aslına bakılırsa, bir zamanlar bana kayda değer bir iyiliği dokunmuştu ve gördüğüm kadarıyla da çok iyi bir insandı. Fakat benim hayatımda oynadığı rol (o noktada Albay’ın olaylarla çok kuvvetli bir şekilde ilintili olduğu gerçeği) kendisinin benim hatıramda sonsuza dek karışık duygularla anacağım biri olarak kalmasına sebebiyet verdi.</p>

    <p class="paragraf">Waldorf olayından sonraki üç veya dört yıl içinde Sarah Hemmings’le hiç alakam olmadı. Onu bir kez Mayfair’de oturan dirilerinin evinde verilen bir kokteyl partide gördüm. Çok kalabalıktı; ancak orada bulunanların pek çoğunu tanımıyordum; bu yüzden partiden erken ayrılmaya karar vermiştim. Kapı istikametinde yolumu bulmaya çalışırken geçeceğim aralıkta Sarah Hemmings’i biriyle konuşurken gördüm. İlk aklıma gelen, yönümü değiştirip başka taraftan geçmekti. Ancak Roger Parker dosyasındaki başarımın hemen ertesindeydik ve Bayan Hemmings’in birkaç yıl önce Waldorf’ta olduğu gibi zorbaca davranmaya kalkıp kalkmayacağını merak etmiyor değildim. Bu sebeple misafirlerin arasında güçlükle açtığım yolumda ilerledim ve onun tam önüne rast gelen bir noktaya vardım. Geçmeye çalışırken bakışlarıyla beni süzmekte olduğunu gördüm. Kim olduğumu hatırlamaya çalışırken aklı karıştı ve bu hal yüzüne aksetti. Sonra yüzünde beni hatırladığına işaret eden bir uyanma gördüm ve gülümsemeksizin, selamlaşmaksızın bakışlarını yeniden konuşmakta olduğu kişiye dikti.</p>

    <p>Olay üzerinde düşünmedim bile. Çok çalışmamı gerektiren pek çok dosyaya gömüldüğüm bir döneme denk geldiği için. İsmimin bugün kazandığı noktanın hâlâ en az bir yıl gerisinde olmama rağmen, az çok üne sahip bir dedektifin üzerine düşen sorumlulukların derecesini kavramaya başlamıştım. Kötülüğü en korkunç şekilleriyle, hem de çoğunlukla tam da gözden kaçacakken ortaya çıkarmanın son derece çetin ve ciddi bir taahhüt olduğunu hep biliyordum. Ancak bu gerçeğin insanlar için (sadece olayların doğrudan etkilediği insanlar değil, toplumda herkes için) ne ifade ettiğini ve pusuda bekleyen kötülükten arınmanın ne kadar anlamlı olduğunu Roger Parker cinayeti münasebetiyle tecrübe etmek durumunda kalmıştım. Sonuç olarak, Londra hayatının yapmacık öncelikleriyle daha fazla meşgul olmama hususunda daha kararlı bir tavır takındım. Neticede Sarah Hemmings gibiler o sıralarda zihnimde olamazdı zaten ve eğer o gün Kensington Parkı’nda Joseph Turner’a rastlamamış olsaydım, Hemmings’in varlığını bile unutmam mümkündü.</p>

    <p>O sıralarda Norfolk’ta bir dosyayı soruşturuyordum ve aldığım uzun notları çalışmak niyetiyle birkaç günlüğüne Londra’ya dönmüştüm. Bulutlu bir sabah Kensington Parkı’nda dolaşarak kurbanın ortadan kaybolmasıyla ilgili tuhaf detayları kafamda kuruyordum ki birinin yaklaştığını gördüm. Hemen tanımıştım, Turner’dı bu, arkadaş çevresinde karşılaştığım, pek az tanıdığım bir adamdı. Aceleyle bana doğru gelip neden “son günlerde hiç meydanda görünmediğimi” sorduktan sonra, o akşam bir restoranda arkadaşıyla beraber verecekleri partiye davet etti. Soruşturmakta olduğum vakanın bütün vaktimi ve dikkatimi alıyor olması münasebetiyle davetini kibarca geri çevirdiğimde, “Çok yazık,” dedi. “Sarah Hemmings geliyor ve sizinle pek sohbet etmek istiyordu.”</p>

    <p>“Bayan Hemmings mi?”</p>

    <p>“Hatırlıyorsunuz, değil mi? Emin olun, o sizi hatırlıyor. Birkaç yıl öncesinden tanışıklığınız olduğunu söyledi. Artık hiç ortalarda görünmemenizden pek şikâyetçi.”</p>

    <p>İçimdeki yorum yapma isteğine direnerek sadece, “Eh, lütfen kendisine iyi dileklerimi iletiniz,” dedim.</p>

    <p>Ardından Turner’dan ayrıldım; ancak odama döndüğümde dikkatimin dağılmış olduğunu fark ettiğimi belirtmeliyim. Sonunda kendi kendime muhtemelen Turner’ın bir hata yaptığını veya en azından verdiği davete icabet etmem için konuyu abarttığını düşündüm. Ama aslına bakılırsa, sonraki aylarda da benzer haberler kulağıma geldi. Sarah Hemmings bir zamanlar arkadaş olmamıza rağmen şimdi böyle ulaşılamaz hale gelmeme kızgındı. Başka bazı kaynaklardan, beni “gizlendiğim delikten çıkarmak”la tehdit ettiğini de işitmiştim. En nihayet geçen hafta Oxfordshire’daki Shackton köyünde Studley Grange olayını soruştururken, Bayan Hemmings, büyük ihtimalle planlayarak, şahsen karşıma çıkıverdi.</p>

    <p class="paragraf">Evin alt tarafında yer alan ve Charles Emery’nin cesedinin çıktığı havuz, duvarla çevrili bir bahçedeydi. Dikdörtgen bir alana inen dört taş basamağı geçerek hiç güneş görmeyen öyle bir kısma ulaştım ki etrafımdaki her şey gölgeler içinde kaldı. Sarmaşıkla kaplı duvarlar arasında insanın çatısız bir hapishane hücresine düştüğü fikrine kapılmaması mümkün değildi.</p>

    <p>Havuz bu kısmın neredeyse tamamını kaplıyordu. Birkaç kişi havuzda japon balıkları olduğunu söylemişti; fakat böylesi bulanık bir suda herhangi bir hayat belirtisi görmek hayal gücünü fazlasıyla zorladığı için, burası bana ceset bulmaya uygun bir yer gibi gelmişti. Havuzun etrafındaki yosun tutmuş kare beton plakalar çamura gömülmüştü. Bu alanı yirmi dakika kadar incelemiş olmalıyım (yüzüstü eğilmiş, büyütecimle yosunlu plakayı derinlemesine görmeye çalışıyordum). O sıra birinin beni seyrettiğini fark ettim. Önce bunun, ailenin beni sorularıyla rahatsız edecek üyelerinden biri olduğunu düşündüm. Daha evvelce çalışmamın bölünmemesini ısrarla belirttiğim için, kaba görünse de, kimseyi fark etmemiş gibi yapmakta mahzur görmedim.</p>

    <p>Sonunda, bahçenin girişindeki taşlardan birine sürtünen bir pabuç sesi duydum. Göbeğimin üstünde o vaziyette uzun süre durmaktan rahatsız olmaya başlamıştım ve dahası, işime yarayacak türde bir araştırmayı o şekilde sürdürmem de mümkün değildi. Ayrıca bir cinayet mahallinin tam üzerinde durduğumu, failinin de hâlâ yakalanmadığını unutmuş değildim. Yeniden ayağa kalkarken içimden buz gibi bir duygu geçti ve üstümü başımı silkeleyerek işimi bölen kişiye doğru döndüm.</p>

    <p>Sarah Hemmings’i karşımda görmek elbette beni şaşırtmıştı ama yüzümde farklı bir ifade belirmediğinden emindim. Mimiklerimi kızgınlığımı belli etmeyecek şekilde kontrol ediyordum; onun da yüzümde gördüğü şey bu kontrol ifadesi olmuş olsa gerek ki sözlerine, “Ah, sizi gözetliyor olduğumu düşünmeyin,” diye başladı. “Ama çok iyi bir fırsat gibi göründü doğrusu. Yani, harika adamın işini nasıl yaptığını seyretmek demek istiyorum.”</p>

    <p>Yüzünü dikkatle inceledim ama müstehzi bir ifadeye rastlamadım. Yine de sesimi olabildiğince soğuk tutarak, “Bayan Hemmings,” dedim, “beni gerekten gafil avladınız.”</p>

    <p>“Burada olduğunuzu duydum. Şurada, yakında Pamleigh’de arkadaşımla kalıyorum da. Birkaç günlüğüne.”</p>

    <p>Benim cevap vereceğim beklentisiyle sustu. Sükûnetimi koruyunca, bozulma işareti göstermek yerine, bana doğru yaklaştı.</p>

    <p>“Biliyor muydunuz, ben Emery ailesinin yakın dostlarından biriyim,” diye sürdürdü konuşmasını. “Bu cinayet, berbat bir durum.”</p>

    <p>“Evet, berbat.”</p>

    <p>“Aa, demek siz de cinayet olduğunu düşünüyorsunuz. Yani galiba durum da onu gösteriyor. Bir teoriniz var mı Bay Banks?”</p>

    <p>Omuz silktim. “Zihnimde şekillenen birkaç fikir var, evet.”</p>

    <p>“Emerylerin olayın yaşandığı geçen nisanda hemen sizin yardımınızı istemiş olmamaları ne talihsizlik. Yani düşünebiliyor musunuz, böyle bir vakayı Celwyn Henderson gibi birine emanet etmek! Ne bekliyorlardı ki? O adamın çoktan emekli edilmiş olması gerekirdi. İşte buralarda yaşayan insanların nasıl da dünyayla irtibatlarının kesildiğini gösteren bir durum. Londra’da herhangi biri onlara sizden söz edebilirdi tabii.”</p>

    <p>Bu son yorum, itiraf etmeliyim bir şekilde beni cezbetmişti ve kısa bir tereddütten sonra, “Affedersiniz ama benim hakkımda tam olarak neyin sözünü edeceklerdi?” diye sordum.</p>

    <p>“E, elbette İngiltere’nin en parlak dedektifi olduğunuzu söylerlerdi. Biz aslında Emerylere bunu geçen bahar söyleyebilirdik ama yaralarını sarmaları çok zaman aldı. Gecikmesi hiç olmamasından iyidir tabii ama artık izlerin üstü kapanmıştır herhalde.”</p>

    <p>“Bazen, bir vakayı biraz zaman geçtikten sonra ele almanın da avantajları olur.”</p>

    <p>“Gerçekten mi? Ne kadar ilginç. Bense hep oraya bir an evvel varmanın hayati bir şey olduğunu sanırdım, kokuyu almak için, malum.”</p>

    <p>“Aksine, sizin tabirinizle kokuyu almak için hiçbir zaman geç değildir.”</p>

    <p>“Bu vakanın insanların bütün neşesini alıp götürmüş olması ne kadar iç karartıcı, değil mi? Sadece ev halkının değil üstelik. Sanki Shackton ahalisinin tamamı karamsarlaştı. Burası nasıl da mutlu ve hareketli bir alışveriş kasabasıydı. Şimdi bir görseniz, birbirlerinin gözlerinin içine bakamıyorlar. Bütün bu olaylar onları sanki bir şüphe çukurunun dibine çekti. Demek istediğim Bay Banks, bu olayı çözerseniz, sizi sonsuza dek hatırlayacaklar burada.”</p>

    <p>“Hakikaten öyle mi düşünüyorsunuz? Bu hayli ilginç olurdu.”</p>

    <p>“Hiç şüphesiz. Minnettar kalırlar. Evet, aynen öyle, burada kuşaklar boyunca sizi anlatırlar.”</p>

    <p>Küçük bir kahkaha attım. “Bayan Hemmings, kasabayı iyi tanıyorsunuz anlaşılan. Oysa ben sizin bütün vaktinizi Londra’da geçirdiğinizi sanıyordum.”</p>

    <p>“Ah, Londra’yı bir süre çekebiliyorum doğrusu, sonra biraz kaçma ihtiyacı duyuyorum. Ben aslında öyle pek de şehir kızı değilimdir, içten içe yani.”</p>

    <p>“Beni şaşırtıyorsunuz. Sizin şehir hayatını çok daha çekici bulduğunuzu sanırdım.”</p>

    <p>“Haklısınız Bay Banks,” dedi. Sesinde onu köşeye sıkıştırmışım gibi bir gücenme vardı.</p>

    <p>“Bir şey hakikaten de beni şehre doğru sürüklüyor. Bana göre şehrin kendince... kendince çekicilikleri var.” Yüzünü ilk kez öte yana çevirip, duvarlı bahçeye göz gezdirdi. “Bundan bahsetmişken, aklıma geldi de,” dedi, “aman, aklıma filan geldiği yok, ne lüzum var şimdi ‘mış’ gibi yapmaya, konuştuğumuz süre boyunca aklımda olan bir şey var. Sizden bir iyilik isteyecektim.”</p>

    <p>“Ne gibi, Bayan Hemmings?”</p>

    <p>“Güvenilir kaynaklardan duyduğuma göre, bu yılki Meredith Vakfı Balosu’na siz de davetlisiniz. Doğru mu?”</p>

    <p>Cevap vermeden evvel kısa bir süre sustum. “Evet. Doğru.”</p>

    <p>“Sizin yaşınızda davet edilmek hayli önemli. Bu yılki balo Sir Cecil Medhurst onuruna veriliyormuş galiba.”</p>

    <p>“Evet, zannedersem öyle.”</p>

    <p>“Charles Wolfe’un katılacağını duydum.”</p>

    <p>“Kemancı mı?”</p>

    <p>Neşeyle güldü. “Başka bir iş daha yapmıyor herhalde? Ve anlaşılan Thomas Byron da.”</p>

    <p>Gözle görülür şekilde heyecanlanmıştı; fakat bir kez daha başını başka tarafa çevirip hafif bir ürpertiyle etrafı inceledi.</p>

    <p>En sonunda ben, “Benden bir iyilik istediğinizi mi söylemiştiniz?” diye sordum.</p>

    <p>“Ah evet, evet. Sizden... beni beraberinizde götürmenizi isteyecektim. Meredith Vakfı Balosu’na.”</p>

    <p>Beni baştan ayağa süzüyordu. Verecek bir cevap bulmam biraz zaman aldı ve o cevabı bulduğumda sakince konuştum.</p>

    <p>“Böyle bir lütufta bulunmak isterdim Bayan Hemmings, ancak organizatörlerin davetini günler önce cevaplandırdım. Korkarım onlara beraberimde bir misafir getirmek istediğimi bildirmek için geç oldu...”</p>

    <p>“Saçmalık,” diyerek öfkeyle sözümü kesti. “Şu ara herkesin dilinde olan sizsiniz. Beraberinizde birini getirmek isterseniz, onlar bundan sadece memnuniyet duyacaklardır. Bay Banks, beni reddetmek niyetinde değilsiniz, değil mi? Bu gerçekten münasebetsizce olur. Neticede, bir süredir iyi arkadaşız.”</p>

    <p>Beni kendime getiren bu son cümle oldu, “arkadaşlığımız”ın gerçek karşılığının aklıma gelmesi.</p>

    <p>“Bayan Hemmings,” dedim, tereddüde yer vermeyecek bir tonla, “bu iyiliği yapıp yapmamak benim elimde değil.”</p>

    <p>Sarah Hemmings’in gözlerine kararlı bir bakış yerleşmişti.</p>

    <p>“Ben bütün detayları biliyorum, Bay Banks. Claridge Oteli’nde. Önümüzdeki çarşamba. Orada olacağım. Akşamı sabırsızlıkla bekliyorum. Lobide buluşuruz.”</p>

    <p>“Claridge’in lobisi bildiğim kadarıyla kentin itibarlı mensuplarına açık bir yer. Eğer önümüzdeki çarşamba orada olacaksanız sizi engelleyecek bir şey yapmam düşünülemez Bayan Hemmings.”</p>

    <p>Gözüme büyük bir dikkatle bakıyor ama niyetimin ne olduğuna ilişkin bir karara yaramıyordu. Sonunda, “Önümüzdeki çarşamba görüşürüz Bay Banks,” dedi.</p>

    <p>“Söylediğim gibi, Bayan Hemmings, o sizin bileceğiniz iş. Şimdi müsaadenizle.”</p>
  </div>
</body>
</html>
