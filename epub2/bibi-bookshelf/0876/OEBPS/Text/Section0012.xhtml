<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Beşinci Bölüm</h2>

    <p>Salondaki hadisenin sağlık müfettişinin ziyaretinden önce mi sonra mı vuku bulduğunu şu anda hatırlamıyorum. Hatırladığım şey şu: Feci yağmurlu bir öğleden sonraydı; evin her yanına kasvet çökmüştü. Kütüphanede Mei Li’nin gözetiminde aritmetik kitaplarının içine gömülmüştüm.</p>

    <p>“Kütüphane” dediğimiz bu yer, duvarlarına kitaplar dizilmiş, girişteki küçük bekleme odasıydı yalnızca. Ortada, oraya zar zor sığdırılmış maun bir masa vardı; sırtımı salona açılan çift kanatlı kapıya dönerek o masaya oturur, ödevlerimi yapardım. Mei Li, yani <em>amah,</em> eğitimimin son derece ciddi bir önem arz ettiğini anladığı için, ben diyelim ki bir saat boyunca ödevimi yaparken, kımıldamadan başımda durur, arkasındaki raflara sırtını dayamayı veya karşımdaki dik sandalyeye oturmayı aklına getirmezdi. Hizmetkârlara, ders çalışma sürelerinde hata yapmamaları öğretilmişti ve hatta mutlak bir gereklilik olmadıkça, annemle babam da rahatsız etmezlerdi.</p>

    <p>O gün, öğleden sonra beklenmedik bir şey oldu. Babam bizim varlığımıza kayıtsız kalarak kütüphanenin içinden geçip salona girdi ve çift kanatlı kapıyı sıkıca kapattı. Birkaç dakika içinde aynı şekilde annem de yanımızdan hızlıca geçip salona girdi. İlerleyen dakikalarda, ağır kapıların arkasında olmama rağmen, annemle babamın münakaşa ettiklerini düşünmeme yol açacak kelime veya ifadeler çalındı kulağıma. Maalesef ne zaman biraz daha fazla şey duymaya çalışsam, ne zaman kalemim yazdıklarımın üstünde biraz fazla kalsa, Mei Li’den azar işitiyordum.</p>

    <p>Fakat o sıra –tam olarak nasıl oldu hatırlayamıyorum– Mei Li’yi çağırdılar; böylece ben, kütüphane masasında aniden yalnız kaldım. İlkin Mei Li geri döner de beni sandalyemden kalkmış bulur korkusuyla dersimi yapmaya devam ettim. Fakat Mei Li’nin yokluğu sürdükçe, yan odada devam eden boğuk konuşmaları açıkça duyma arzum da giderek artıyordu. Sonunda yerimden kalkıp kapıya doğru gittim ama birkaç saniyede bir <em>amah</em>’ımın ayak sesini duymuşçasına masaya geri döndüm. En nihayetinde, Mei Li bir anda ortaya çıkarsa, odanın boyutlarını ölçüyordum diyebilmek için elime bir cetvel alıp, kapının yanına yerleştim.</p>

    <p>O halde bile, ancak annemle babamın seslerini kontrol edemedikleri anlarda doğru düzgün bir şeyler duyabildim. Annemin sesinde bu sabah sağlık müfettişinin de tanıştığı o hiddetli ve haklı tonu ayırt edebiliyordum. “Günah ticareti,” dediği şeye atfen birkaç kez, “Rezalet,” dedi. Bir ara, “Buna hepimizi ortak ediyorsun! Hepimizi! Rezalet bu!” dediğini duydum. Kendini müdafaa etmeye çalıştığı anlaşılan babamın sesi umutsuz, bir yandan da hiddetliydi. “O kadar basit değil.” Ve bir noktada bağırdığını duydum:</p>

    <p>“Ne yazık ki ben Philip değilim! Ben öyle biri değilim çünkü. Kusura bakma! Hiç kusura bakma!”</p>

    <p>Bu sözleri haykırırken sesinde bir şey vardı, acıklı bir teslimiyetti bu ve o an birdenbire beni bu durumda yalnız bırakıp gittiği için Mei Li’ye çılgınca bir öfke duydum. Muhtemelen o esnada, yani elimde cetvelimle kapının yanında dururken ve olan biteni duyma arzum ile odama, kurşun askerlerimin bulunduğu sığınağıma kaçma isteğim arasında bocalarken, annemin söylediklerini işittim:</p>

    <p>“Böylesi bir şirkete hizmet etmekten utanmıyor musun? Varlığını böylesi korkunç bir servete borçlu olmak nasıl olur da seni vicdanen rahatsız etmez?”</p>

    <p class="paragraf">Bunun ardından neler oldu hatırlamıyorum: Mei Li geri geldi mi, annemle babam oradan çıktığında ben hâlâ kütüphanede miydim, bilmiyorum. Yalnız şunu çıkarabiliyorum ki hadise annemle babamın arasına uzun vadeli bir sessizliğin, yani günlerce değil de haftalarca sürecek olan bir sessizliğin girmesine neden olmuştu. Annemle babam bir süre hiçbir şekilde iletişim kurmadılar demek istemiyorum; sadece bütün konuşmalar sıkı sıkıya sorumluluklar çerçevesinde tutuldu.</p>

    <p>Böyle dönemlere alışkın olduğumdan, onlar için lüzumundan fazla endişelenmiyordum. Ne şekilde olursa olsun, bu türden şeylerin hayatımda bıraktığı izler hayli küçük boyuttaydı. Mesela babam neşeyle, “Herkese günaydın!” diyerek kahvaltıya gelip ellerini ovuştururken, annem onu buz gibi bakışıyla karşılardı. Böyle durumlarda babam utancını saklamak için bana döner ve aynı neşeli tonda, “Ya sen, Pisicik? Dün gece güzel rüyalar gördün mü?” diye sorardı.</p>

    <p>Tecrübelerimden öğrendiğim formülü uygulayıp, anlaşılması güç bir ses çıkarır ve kahvaltıma devam ederdim. Dediğim gibi iyi kötü, genellikle kendi âlemimde olurdum. Ama sanırım bu konuları, en azından bazı zamanlarda, düşünüp anlamaya çalışıyor olmalıydım ki Akira’yla bir gün onların evinde oynarken yaptığımız bir konuşma hatırımda öylece duruyor. Akira’nın eviyle ilgili hatırladıklarım, mimari açıdan bizimkine benzediği, hatta babamın bana söylediğine göre her iki evin de yirmi yıl kadar önce aynı Britanya firması tarafından inşa edilmiş olduğuydu. Ancak arkadaşımın evinin içi bambaşka bir âlem, benim için son derece ilgi çekici bir yerdi. Mesele evdeki Asya temalı tablo ve bibloların veya eşyaların bolluğu değildi (Şanghay’da geçirdiğimiz dönemde bu türden tabloların garipsenecek bir tarafı olduğunu düşünmem mümkün değil). Beni etkileyen, ailenin Batılı mobilyayı veya döşeme unsurlarını kullanırken yaptığı tuhaf tercihlerdi. Yerde olması gereken halılar duvarlara asılmıştı, masaların etrafındaki sandalyeler masaya oranla yanlış ebattaydı; lambaların kendilerine büyük gelen gömlekleri, sabitlenemedikleri için sallanıyordu. En ilginci de, Akira’nın annesi ve babası tarafından evin en üst katına yaptırılan bir çift “replika” Japon odasıydı. Bu iki oda, küçük hem de fazla eşyası olmayan, zemini Japon tatami döşemesiyle kaplı ve kâğıt panellerin duvarlara tutturulduğu mekânlardı ki, içeri giren kim olursa olsun, en azından Akira’ya göre, ağaç ve kâğıttan yapılmış orijinal bir Japon evinde olmadığını söyleyemezdi. Bu odaların kapılarının özellikle garip olduğunu hatırlıyorum; dışarıdan yani “Batılı” tarafından bakıldığında sağlam meşe panellerle pırıldayan pirinç kapı tokmakları vardı; içeride, yani Japon tarafında ise kapıya parlak süslemeli incecik kâğıtlar asılıydı.</p>

    <p>Neyse işte, Akira ve ben, havanın kaynar sıcak olduğu bir gün, bu Japon odalarının birinde oynuyorduk. Bana, üzerlerinde Japon karakterlerin resimlerinin bulunduğu bir deste kâğıtla bir tür oyun öğretmeye çalışıyordu. Oyunun temel kurallarını kapmayı başarmıştım ve birkaç dakika oynamıştık ki ona aniden bir soru sordum:</p>

    <p>“Annen bazen babanla konuşmamazlık ediyor mu?”</p>

    <p>Yüzüme boş boş baktı; çünkü muhtemelen ne sorduğumu anlamamıştı. Bazen böyle ilgisiz bir konudan konuştuğumda, İngilizcesi yeterli olmayabiliyordu. Sonra sorumu tekrar ettiğimde, omzunu silkti ve, “Baba büroda, anne onunla konuşmaz. Baba tuvalette, anne onunla konuşmaz,” dedi.</p>

    <p>Sonra, sanki tiyatro sahnesindeymiş gibi bir kahkaha atıp kükredi ve sırtının üstüne yatıp ayaklarını havada sallamaya başladı. Konuyu kapatmak zorunda kalmıştım. Ancak bir kere bundan bahsettiğime göre, onun fikrini mutlaka almalıydım. Birkaç dakika sonra konuyu yeniden açtım.</p>

    <p>Bu defa ciddiyetimi ve samimiyetimi görüp, kartları bir tarafa bıraktı ve endişelerimin tabiatını iyi kötü anlayıncaya dek sorular sordu. Sonra sırtının üstüne yeniden devrildi; ama bu defa tepemizde dönmekte olan vantilatörün pervanesine düşünceli bir şekilde gözlerini dikti. Birkaç dakika sonra, “Ben biliyor neden konuşmadıkları. Biliyor neden,” dedi. Sonra bana döndü ve, “Christopher. Sen yeterince İngiliz değil,” diye ekledi.</p>

    <p>Ondan bunu bana izah etmesini istediğimde tavandaki pervaneye döndü ve sessizleşti. Ben de sırtüstü yatıp, onun gibi gözlerimi pervaneye diktim. Benden biraz ötede uzanmıştı ve yeniden konuşmaya başladığında sesi tuhaf bir şekilde ona ait değilmiş gibi çıkmıştı.</p>

    <p>“Benim için aynı,” dedi. “Anne ve baba, konuşmuyor. Çünkü ben yeterince Japon değil.”</p>

    <p>Evvelce de söylediğim gibi, Akira’yı hayatla ilgili meselelerde dünya çapında bir otorite olarak gördüğüm için, o gün onu bütün dikkatimi vererek dinledim. Annemle babam benim davranışlarım yüzünden mutsuz oldular, diye anlattı, o zaman birbirleriyle konuşmayı bıraktılar. Benim açımdan bu, bir İngiliz gibi davranamadığım anlamına geliyordu. Eğer üzerinde düşünmeye kalkarsam, dedi, annemle babamın her küslüğünü, benim bu yönde başarısızlıkla sonuçlanmış bir davranışıma bağlayabilirim. Akira’ya göre, o zaten Japon kanına yakışmayan şeyler yaptığında bunun hep farkında olan biriydi ve annesiyle babasının artık birbirleriyle konuşmuyor olduklarını keşfetmek onu şaşırtmıştı. Ona böyle davranışlarda bulunduğumuzda neden olağan şekilde azar işitmediğimizi sordum. Akira, bunun başka türlü olduğunu izah etti; sonucunda normal olarak cezalandırıldığımız yaramazlıklar gibi değildi bu kabahatler. Anne babalarımız öyle derin bir hayal kırıklığı yaşıyorlardı ki bizi azarlamak bile gelmiyordu ellerinden.</p>

    <p>“Anneyle baba çok fazla çok çok üzülmek,” dedi yavaşça. “Yani artık konuşma yok.”</p>

    <p>Sonra yerinden doğruldu ve o sırada pencerenin bir kısmını örten çıtalı jaluziyi gösterdi. Biz çocuklar, dedi, çıtaları bir arada tutan sicim gibiyiz. Bir zamanlar bir Japon rahipten duymuştu bunu. Çoğu zaman anlamayı beceremiyorduk, ama sadece bir aileyi değil, tüm dünyayı bir arada tutan şey çocuklardı. Eğer biz üzerimize düşeni yapmazsak, çıtalar birbirinden ayrılarak düşer, yerlere dağılırdı.</p>

    <p>O günkü konuşmamıza dair başka bir şey hatırlamıyorum; hem zaten, dediğim gibi, böyle konular hakkında kafa yormakla uğraşmazdım ben. Gene de arkadaşımın söyledikleri hakkında bir iki defa anneme bir şeyler sormayı istediğimi hatırlıyorum. Sonunda hiçbir şey sormadım, ama bir keresinde meseleyi Philip Amca’ya açtım.</p>

    <p class="paragraf">Philip Amca gerçek amcam değildi. Benim doğumumdan önce, halen Morganbrook ve Byatt’ta çalışırken, Şanghay’a ilk geldiği zamanlarda annemle babamın yanında “misafir” olarak kalmıştı. Sonra, ben hâlâ çok küçükken, annemin ifadesiyle “Çin’e nasıl yardım edileceği hususunda işverenleriyle düştüğü son derece derin anlaşmazlık” sonucunda istifa etmişti. Onun kim olduğunu idrak edecek kadar büyüdüğümde, şehrin Çinli nüfusu barındıran bölgelerindeki şartları iyileştirmek için uğraşan Kutsal Ağaç adında bir hayır kurumunun başında bulunuyordu. Hep aile dostumuz olmuş biriydi, ama dediğim gibi annemin afyon karşıtı kampanyayı yürüttüğü yıllarda çok daha sık gördüğümüz bir ziyaretçiydi.</p>

    <p>Annemle beraber Philip’in bürosuna sık sık gittiğimizi hatırlıyorum. Şehir merkezindeki kiliselerden birinin (tahminimce Suçov Yolu’ndaki Birlik kilisesinin) arazisinin içine kurulmuş bir yerdi. Faytonumuz bizi kilise bahçesinin içine kadar götürür ve meyve ağaçlarının gölgelediği çimenlerin yanında dururdu. Burada, bizi çevreleyen şehrin tüm gürültüsüne rağmen her şey sakinleşirdi; annem faytondan adımını atar atmaz şöyle bir durur, başını kaldırarak, “Hava,” derdi, “burada nasıl da daha saf.” Morali görünür şekilde yükselirdi ve bazen –eğer biraz erken gelmişsek– annemle ben çimenin üzerinde oyunlar oynayarak vakit geçirirdik. Ebelemece oynuyorsak mesela, meyve ağaçlarının arasında birbirimizi kovalarken, bazen annem aynen benim heyecanımla güler ve çığlık atardı. Bir defasında, böyle bir oyunun tam ortasında, kiliseden bir rahibin çıktığını görünce aniden durdu, ikimiz beraber çimenliğin kenarında sessizce dikilip yanımızdan geçerken onunla selamlaştık. Rahip gözden kaybolduğu anda, annem bana doğru eğilmiş ve gizli bir planı tatbik ediyormuşuz gibi kıkırdamıştı. Bu türden şeylerin birden çok defa olmuş olması mümkün. Neticede, annemin tıpkı benim gibi “azar işitebileceği” bir şeye benimle beraber katılması fikrinin beni büyülediğini hatırlıyorum. Ve belki de benim için bu anları özel kılan şey, o anların bir kilise bahçesinde kaygısızca oyun oynayabildiğimiz zaman cereyan etmesiydi.</p>

    <p>Philip Amca’nın bürosu hatırımda dağınık ve döküntü bir yer olarak duruyor. Her yerde her ebattan kutu, kâğıt öbekleri, hatta yerlerinden çıkarılıp içindekilerle beraber tehlike arz edecek bir şekilde birbirinin üstüne konmuş çekmeceler vardı. Annemin böyle bir dağınıklığı hiç tasvip etmeyeceğini düşünürdüm ama Philip Amca’nın bürosu söz konusu olduğunda kullandığı kelimeler ancak “küçük” veya “kalabalık”tı.</p>

    <p>Bahsettiğim ziyaretler sırasında elimi sıkıca tutarak benimle tokalaşır, beni oturtup sohbete koyulur ve annem gülümseyerek bize bakarken orada oluşumu maceraya çevirmekte her zaman başarılı olurdu. Çoğu zaman bana güya önceden alıp hazırladığı bir hediye (kısa sürede anlamıştım ki aslında bu o anda gözüne takılan herhangi bir şeydi) verirdi. “Bak bakalım senin için ne var burada Pisicik!” diyerek uygun bir şeye rastlayabilmek için odaya göz gezdirirdi. Bu şekilde hayli geniş bir büro malzemeleri koleksiyonuna sahip olmuştum. Kül tablası, fildişi bir kalemlik ve kurşun evrak ağırlığından oluşan hediyelerimi oyun odasında eski bir çekmecede saklıyordum. Bir defasında bana bir hediyesi olduğunu ilan ettikten sonra, gözüne hiçbir şey kestiremedi. Tuhaf bir sessizliğin ardından fırlayıp büronun içinde, “E, peki nereye koydum ben onu? Ne yaptım acaba?” diye söylenerek dolaşmaya başladı. Sonunda büyük ihtimalle umutsuzluktan, duvara doğru yaklaştı ve Yangtze Bölgesi’nin bir haritasını köşesinden kaldırıp duvardan aldı, rulo haline getirip bana uzattı.</p>

    <p>Ona içimi açtığım gün, Philip Amca ile bürosunda oturmuş, annemin bir yerden gelmesini bekliyorduk. Beni çalışma masasının arkasındaki sandalyesine oturtmuş, odada amaçsızca dolanıyordu. Her zamanki küçük eğlenceli sohbetine başlamıştı ve normalde beni hemen güldürmüş olurdu, ama o gün –Akira ile yaptım görüşmeden birkaç gün sonra– hiç o havada değildim. Philip Amca bunu gördü ve, “Ee, Pisicik? Bugün tadımız yok gibi,” dedi.</p>

    <p>Aradığım fırsatı bulunca, “Philip Amca, düşünüyordum da, sizce bir insan nasıl daha İngiliz hale gelir?” diye sordum.</p>

    <p>“Daha İngiliz mi?” Durup bana baktı. Sonra düşünceli bir ifadeyle yaklaştı, bir sandalye çekti ve masanın yanına oturdu.</p>

    <p>“Neden şu halinden daha İngiliz olmayı isteyesin ki Pisicik?”</p>

    <p>“Düşündüm ki... Biraz daha İngiliz olabileceğimi düşündüm.”</p>

    <p>“Senin zaten yeterince İngiliz olmadığını söyleyen kim?”</p>

    <p>“Hiç kimse.” Bir saniye sonra ekledim: “Ama annemle babam öyle düşünüyor olabilir.”</p>

    <p>“Peki, sen ne düşünüyorsun Pisicik? Sence biraz daha fazla İngiliz olman gerekir mi?”</p>

    <p>“Aslında... bilmiyorum, efendim.”</p>

    <p>“Evet. Herhalde bilemezsin. Şimdi bak, şu bir gerçek ki, burada etrafında birçok başka cinsten insanla büyüyorsun. Çinliler, Fransızlar, Almanlar, Amerikalılar ve diğerleri. Büyüdüğünde bir tür melez olursan şaşırmam,” dedi ve kısa bir kahkaha attı. Sonra devam etti: “Ama bu kötü bir şey değil. Biliyor musun ben ne düşünüyorum, Pisicik? Bence senin gibi çocukların her şeyden biraz alarak yetişmeleri hiç fena olmazdı. O zaman birbirimize çok daha iyi davranırdık. Mesela şu savaş denen şey daha az olurdu. Eh, evet, kim bilir, belki bir gün tüm ihtilaflar bir son bulur ve bunu da büyük devlet adamları veya kiliseler veya teşkilatlar sayesinde değil, insanlar değiştiği için başarırız. Yani senin gibi olduklarında, Pisicik. Karışık bir şey yani. Neden melez olmayalım ki? Çok sağlıklı bir şey bu.”</p>

    <p>“Ama öyle olursam, her şey...”</p>

    <p>“Her şey ne, Pisicik?”</p>

    <p>“Şu jaluzi gibi...” Elimle işaret ettim. “Sicim koparsa, her şey yere saçılır.”</p>

    <p>Philip Amca gösterdiğim jaluziye uzun uzun baktı. Sonra yerinden kalktı, pencereye doğru gitti ve jaluziye hafifçe dokundu.</p>

    <p>“Her şey yere saçılır. Haklı olabilirsin. Sanırım kolayca kopabileceğimiz bir şey değil bu. İnsanlar ait olduklarını hissetme ihtiyacı duyarlar. Bir millete, soya. Öbür türlü neler olabileceğini kim bilebilir ki? Şu bizim medeniyetimiz mesela, belki de yıkılıp gider.” Sanki bir münazarada onu yenilgiye uğratmışım gibi iç çekti: “Demek daha İngiliz olmak istiyorsun, öyle mi? Pekâlâ Pisicik, bunun için ne yapmayı düşünüyorsun?”</p>

    <p>“Diyordum ki, mümkünse efendim, yani sizin için bir mahzuru yoksa, bazen sizi taklit edebilir miyim diye soracaktım.”</p>

    <p>“Beni taklit etmek mi?”</p>

    <p>“Evet efendim. Sadece bazen. İngiliz tarzında davranmayı öğrenmek için yani.”</p>

    <p>“Şeref duyarım, dostum. Ama sence de bu ayrıcalığı asıl hak eden kişi baban değil mi? Hem de annenle baban fazlasıyla İngiliz olduklarına göre?”</p>

    <p>Başımı öte yana çevirdim. Philip Amca yanlış şeyi söylemiş olduğunu derhal sezdi. Sandalyesine dönüp yeniden önüme oturdu.</p>

    <p>“Bak,” dedi sakince. “Ne yapalım, biliyor musun, bir şeyleri nasıl yapman gerektiğini bilemediğinde, aklına gelen ne olursa, doğrusunun ne olduğuna karar veremediğinde doğruca bana gel ve oturup bunu güzelce konuşalım. Neyin ne olduğunu tam olarak anlayıncaya kadar konuşalım. Oldu mu? Anlaştık mı?”</p>

    <p>“Evet efendim, anlaştık,” dedim ve gülümsemeyi başardım. “Teşekkür ederim, efendim.”</p>

    <p>“Bak Pisicik, sen haylazın birisin. Biliyorsun tabii bunu. Ama haylaz da olsan, aslında çok da temiz bir örneksin. Eminim, annenle baban seninle çok ama çok gurur duyuyorlar.”</p>

    <p>“Sizce gerçekten öyle mi efendim?”</p>

    <p>“Evet, aynen öyle. Şimdi daha iyisin, değil mi?” dedikten sonra ayağa fırladı ve büronun içinde dolaşma faaliyetini kaldığı yerden sürdürdü. O tasasız haliyle, yan bürodaki kadın hakkında saçma sapan bir hikâye anlatıp beni gülmekten yerlere yatırdı.</p>

    <p>Philip Amca’yı nasıl severdim! Onunsa beni sevmediği gibi bir şeyi düşünmek için herhangi bir sebep olabilir mi gerçekten? O sıralarda sadece benim iyiliğimi istediğini ve olayların alacağı şekil hakkında benden daha fazla sezgisi olmadığını düşünmek de pekâlâ mümkün.</p>
  </div>
</body>
</html>
