<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Yirmi Üçüncü Bölüm</h2>

    <p>Yıllardan sonra yaptığım ilk uzun yolculuktu ve Hong Kong’a varışımızın üzerinden iki gün geçmesine rağmen hayli yorgundum. Havayollarıyla seyahat etmek baş döndürücü şekilde hızlı, ancak seyahat şartları boğucu, hem de insanın iç düzenini feci şekilde bozuyor. Kalça kemiğimden kaynaklanan bel ağrılarım intikam alırcasına nüksetti ve beynime saplanan baş ağrısı orada kaldığım müddetçe dinmek bilmedi. Bütün bunlar elbette o koloniye bakışımı menfi şekilde etkiledi. Oraya gidip de şehri öve öve bitiremeyen insanlar tanıyorum. “İstikbali parlak bir yer,” diyorlar hep. “Ve şaşırtıcı şekilde güzel.” Ne ki haftanın büyük bölümünde hava kapalı, caddeler nefes alınmayacak denli kalabalıktı. Sanırım arada sırada (dükkânların dışındaki Çince tabelalarda veya çarşı ve pazarda koşuşturan Çinlileri gördüğümde) Şanghay’dan belli belirsiz bir yansıma hissettiğimi söyleyebilirim. Fakat neyse ki zaman zaman karşılaştığımı hissettiğim bu yansımalar beni kederlendirecek sıklıkta olmadı. Sanki Kensington veya Bayswater’da katıldığım durgun bir akşam yemeği davetinde bir zamanlar âşık olduğum bir kadının uzak kuzenlerinden birini görmüşüm de, o şahsın jestlerinde, mimiklerinde eski hatıranın hareketlendiğini düşünüyorum; ama bu kişi yine de, bir zamanlar çok sevilmiş bir suretin tuhaf, hatta çirkin bir parodisi olarak kalıyor ister istemez.</p>

    <p>Nihayetinde Jennifer’ın bana eşlik etmesinden memnun olmuştum. Yanımda olması gerektiğini ilk defa telaffuz ettiğinde, onu basbayağı duymazdan gelmiştim. O son dönemde bile (sadece beş yıl öncesinden bahsediyorum) beni bir tür bakıma muhtaç yaşlı olarak görme eğilimindeydi, bilhassa hayatımda geçmişin veya Uzakdoğu’nun yeniden belirdiği durumlarda. Sanırım bir tarafım bu lüzumundan fazla ilgiden epey rahatsızdı; ancak Jennifer’ın hakikaten bir süreliğine bulunduğu yerden uzaklaşma ihtiyacı duyduğunu (sorunları olduğunu ve böyle bir seyahatin ona iyi geleceğini) fark edince, beraber yola çıkmaya razı oldum.</p>

    <p>Seyahatimizi Şanghay’a kadar uzatmayı Jennifer teklif etmişti. Böyle bir şey yapmamızın mümkün olduğunu düşündüm. Birkaç eski dostla, Dışişleri’nde hâlâ sözü geçen bazı adamlarla konuştum ve Çin’in sınırları dahiline girme iznini fazla zorlukla karşılaşmadan alabildik. Aynı yola başvuran birtakım insanlar tanıyorum. Ancak şu var; nereden bakılırsa bakılsın bugünkü Şanghay, o zamanki Şanghay’ın hayaletine benzeyen bir gölgesi olabilir ancak. Komünistler şehri fiziken yerle bir etmekten imtina ettikleri için bir zamanlar Uluslararası Yerleşim içinde yer alan şeyler öylece kalmış. Caddeler, isimleri değiştirilmekle beraber gayet tanıdık ve dediklerine göre, eski Şanghay’ı bilen birisi şehirde sağını solunu rahatlıkla bulabiliyormuş. Fakat haliyle yabancıların hepsi sürülmüş ve bir zamanlar lüks otel veya gece kulübü olan yerler artık Başkan Mao’nun hükümetinin devlet daireleriymiş. Bir başka deyişle bugünün Şanghay’ı, eski şehrin kötü bir taklidi haline getirilmiş, tıpkı zamanında Hong Kong’a yapıldığı gibi.</p>

    <p>Bu arada duyduğum kadarıyla fakirlik –ve bir zamanlar annemin uğrunda çok mücadele ettiği afyon iptilası– komünistlerin idaresi altında epey gerilemiş. Bu iki berbat şerrin tam olarak ortadan kalkıp kalkmadığını bilemeyiz; ama görünen o ki gönüllü hayırseverlik ve tutkulu mücadelenin onyıllar boyunca başaramadığı şeyi komünizm beş altı yıl zarfında başarmış. Hong Kong’da geçirdiğimiz ilk gece, belimin ağrısını dindirmek ve vücut dengemi yeniden kazanmak için Excelsior Oteli’ndeki odamın içini turlarken, annemin bu tahlil hakkında ne düşüneceğini merak ettiğimi hatırlıyorum.</p>

    <p>Rosedale Bakımevi’ne ancak oradaki üçüncü günümüzde gidebildim. Oraya yalnız gideceğim hususunda çok önceden anlaşmıştık ve Jennifer sabah boyunca her hareketimi kontrol edip, öğle yemeğinden sonra beni bir yığın nasihatle uğurladı.</p>

    <p>Öğleden sonra biraz güneş çıkmıştı. Bir taksinin içinde yokuşları tırmanırken atletlerine kadar soyunmuş bahçıvanların, iki tarafta yer alan bahçelerin çimlerini sulayıp biçtiklerini gördüm. Sonunda bir düzlüğe ulaştık ve taksi kolonyal tarzda inşa edilmiş büyük, beyaz bir köşkün önünde durdu; binanın dış cephesinde kanatlı pencereler ve yan duvarından bahçeye doğru uzanmış bir çıkıntı vardı. Adanın batı yakasının büyük bölümünü ve suyu gören bina, bir zamanlar şahane bir evdi muhakkak. Yüzümü esintiye karşı dönüp limana doğru baktığımda, uzakta bir tepede, yukarı doğru çıkan teleferiği gördüm. Dönüp köşke baktığımdaysa, çürümeye terk edildiğini anladım; özellikle de pencere pervazlarının ve kapı kasalarının boyaları çatlamış, yer yer dökülmüştü.</p>

    <p>İçeride, holde, belli belirsiz bir kaynamış balık kokusu vardı, ama her şey tertemiz görünüyordu. Çinli bir rahibe, beni yankılı bir koridordan geçirerek, kırk yaşlarında, ciddi, hatta biraz aksi biri gibi görünen Hemşire Belinda Heaney’nin odasına götürdü. Ve işte orada, o sıkış tıkış, küçük büroda “Diana Roberts” adıyla bildikleri bir kadının, komünist Çin’de mahsur kalmış yabancılar için çalışan bir aracı teşkilat tarafından nasıl buraya ulaştırılmış olduğunu dinledim. Çinli yetkililerin kadını teslim ederken onun hakkında bildikleri tek şey, savaşın sonundan beri Çanking’de bir akıl hastanesinde yaşamakta olduğuydu.</p>

    <p>“Savaşın büyük kısmını akıl hastanesinde geçirmiş olması mümkün,” dedi Hemşire Belinda. “Nasıl bir yer olduğunu tahayyül etmek bile insana ıstırap verir Bay Banks. Orada hapsedilen birinden bir daha asla haber alınamayabilir. Sağ çıkmasının sebebi beyaz bir kadın olması. Çinliler onu ne yapacaklarını bilemiyorlardı. Bir de zaten bütün yabancıların Çin’i terk etmesini istiyorlardı. O yüzden bir şekilde buraya sevk edilmiş ve neredeyse iki yıldır da bizimle beraber. Bize ilk geldiğinde perişan bir haldeydi. Ama iki ay zarfında, Rosedale Bakımevi’nin malum faydaları, huzur, düzen, dualar etkisini göstermeye başladı. Zavallıcık buraya ilk geldiğinde onu tanıyamazdınız. Şimdi çok daha sakin. Akrabasıyım demiştiniz, değil mi?”</p>

    <p>“Evet, kuvvetle muhtemel ki öyleyim,” dedim. “Hazır Hong Kong’a gelmişken ziyaret etmeden olmaz diye düşündüm. En azından bunu yapayım dedim.”</p>

    <p>“Yani tabii, aileden herhangi biri, yakın dostlardan haberler, İngiltere’yle herhangi türden bir irtibat bizi memnun ediyor. Elbette ziyaretçilere de kapımız her zaman açık.”</p>

    <p>“Çok ziyaretçisi var mı?”</p>

    <p>“Düzenli ziyaretçileri var. Saint Joseph Koleji’nin öğrencileriyle beraber bir program yürütüyoruz.”</p>

    <p>“Anladım. Buranın diğer sakinleriyle iyi anlaşıyor mu?”</p>

    <p>“Ah, evet. Ve bize hiç zorluk çıkarmıyor. Keşke bazı başka misafirlerimiz için de aynı şeyi söyleyebilsem!”</p>

    <p>Hemşire Belinda beni, hepsi bej renkli önlükler giymiş yirmi kadar kadının kimisinin oturduğu, kimisini etrafta dolandığı geniş, güneşli bir odaya (belki bir zamanlar yemek odası olarak kullanılmış olan bir odaya) götürdü. Çift kanatlı kapılar dışarıdaki araziye açılıyordu ve pencerelerden dolan gün ışığı parke döşemeye vuruyordu. Taze çiçeklerle dolu bir sürü vazo olmasaydı, odayı bir anaokulu sınıfı zannedebilirdim; bütün duvarlara rengârenk suluboya resimler raptiyelenmişti ve odanın muhtelif noktalarına üzerlerinde dama tahtaları, iskambil kâğıtları, pastel boyalar ve resim kâğıtları bulunan masalar konmuştu. Hemşire Belinda beni girişte bırakıp, konsol piyanoda oturan bir başka rahibenin yanına gitti ve birkaç kadın meşgul oldukları şeyi bırakıp gözlerini bana dikti. Diğerleri benden çekindi ve gizlenecek yer arandı. Hemen hemen hepsi Batılıydı; fakat gene de bir veya iki tane Asya-Avrupa melezi de gördüğümü biliyorum. Sonra arkamda, binada bir yerlerde biri feryat etmeye başladı ve çok tuhaf bir şekilde bu durum kadınları yatıştırdı. Yanımda duran fırça saçlı kadın bana sırıttı ve, “Merak etme canım, Martha’dır. Coştu gene!” dedi.</p>

    <p>Sesindeki Yorkshire aksanını almıştım. Kaderin hangi cilvesinin onu buraya getirmiş olabileceğini düşünürken, Hemşire Belinda geri geldi.</p>

    <p>“Diana dışarıda olmalı,” dedi. “Buyurun, benimle gelin Bay Banks.”</p>

    <p>Çift kanatlı kapılardan bakımlı araziye çıktık. Bu alan, bir tepenin uç noktasına yakın olduğumuzun göstergesi olacak şekilde engebeliydi. Sardunyaların ve lalelerin açtığı çiçek tarhlarının arasından yürümekte olan Hemşire Belinda’yı takip ederken, düzgünce biçilmiş yüksek çalılıkların üzerinden manzaraya göz atıyordum. Ara ara bej rengi önlükleriyle güneşte oturan, örgü ören, birbiriyle sohbet eden veya zararsızca kendi kendine söylenen kadınlar görüyordum. Hemşire Belinda bir ara durdu, gözleriyle onu aradı, sonra da aşağı doğru eğimli çimenliği geçerek beni beyaz kapılı, etrafı duvarla çevrili küçük bir bahçeye getirdi.</p>

    <p>Bahçedeki tek suret, ileride, çimenlerin iyice azaldığı kısımda güneşte oturan ve ferforje bir masada iskambil oynayan yaşlı bir kadındı. Oyununa öyle dalmıştı ki ona yaklaştığımızda başını kaldırıp bakmadı. Hemşire Belinda omzuna hafifçe dokunup, “Diana. Bak burada seni ziyarete gelen bir beyefendi var. İngiltere’den gelmiş,” dedi.</p>

    <p>Annem başını kaldırıp ikimize de gülümsedi, sonra iskambil kâğıtlarına döndü.</p>

    <p>“Diana ona ne söylendiğini her zaman anlayamıyor,” dedi Hemşire Belinda. “Bir şey yapması icap ediyorsa eğer, tekrar tekrar anlatmanız gerekiyor.”</p>

    <p>“Kendisiyle yalnız konuşabilir miyim acaba?”</p>

    <p>Hemşire Belinda önce buna yanaşmadı, kısa bir süre bunun neden mümkün olmayacağını açıklayacak bir sebep bulmaya çalıştı. Neyse ki sonra, “Öyle arzu ediyorsanız Bay Banks, bir mahzuru yok. Ben koğuşta olacağım,” dedi.</p>

    <p>Hemşire Belinda gidince, iskambil kâğıtlarını açmakta olan annemi dikkatle seyretmeye başladım. Görmeyi beklediğimden çok daha küçülmüş haldeydi ve sırtı kamburlaşmıştı. Grileşen saçları sıkı bir topuz yapılmıştı. Arada bir, ben onu seyrettiğim müddetçe, başını kaldırıp gülümsedi, ama Hemşire Belinda yanımızdayken gözlerinde olmayan incecik bir korkunun varlığını fark ediyordum. Yüzündeki çizgiler çok da fazla değildi fakat gözlerinin altındaki iki kalın iz öyle derindi ki adeta neşterle kesilmiş gibi görünüyordu. Boynu, muhtemelen bir hastalık veya yaralanma sonucunda gövdesinin içine çökmüştü; açtığı kâğıtlara farklı açılardan bakmak istediğinde, başıyla birlikte omuzlarını da çevirmek zorunda kalıyordu. Burnunun ucundan bir damlacık düşmek üzereydi ve silmek için mendilimi çıkarmıştım ki böyle bir şey yaparsam onu yok yere korkutabileceğimin farkına vardım. Nihayet sessizce konuşmaya başladım: “Sana önceden haber etme şansı bulamadığım için üzgünüm. Bunun sende şok etkisi yaratmış olabileceğinin farkındayım.” Dinlemediğini görünce sustum. Sonra, “Anne, benim, Christopher,” dedim.</p>

    <p>Başını kaldırıp aynı şekilde gülümsedi ve iskambil kâğıtlarına geri döndü. Pasyans oynadığını zannetmiştim ama seyrettikçe onun kendine göre tuhaf bir sistem takip ettiğini gördüm. Bir ara kâğıtlardan birkaçı esintiyle uçtu; ama annem aldırmışa benzemiyordu. Çimenlerden kâğıtları toplayıp geri getirdiğimde gülümsedi ve şöyle dedi:</p>

    <p>“Çok teşekkür ederim. Ama zahmet etmenize hiç gerek yoktu. Ben yerde epey kâğıt birikinceye kadar bekliyorum. Sonra da onları hep birlikte topluyorum, bütün işi bir defada yapmış oluyorum yani, anlatabildim mi? Hem zaten hepsi birden tepeden uçup gidecek değil ya?”</p>

    <p>Dakikalarca onu seyrettim. Şarkı söylemeye başladı. Sessizce, kendi kendine, mırıldanır gibi şarkı söylüyor, iskambil kâğıtlarını bir yerden alıp başka bir yere koyuyordu. İncecik sesi (söylediği şarkının ne olduğunu çıkaramıyordum) hiç zorlanmadan müzikli bir şekilde çıkıyordu. Onu seyrederken ve dinlerken kırık bir hatıra aklıma geldi: Bahçemizde rüzgârlı bir yaz gününün hatırası: Annem salıncakta, var gücüyle şarkı söylüyor ve ben önünde zıplıyorum, bir aşağı bir yukarı, sussun diye.</p>

    <p>Eğildim ve hafifçe eline dokundum. Derhal elini çekti ve bana hiddetle baktı.</p>

    <p>“Ellerinize hâkim olun bayım!” dedi, afallamış bir halde, fısıltıyla. “Elinize <em>hâkim</em> olun!”</p>

    <p>“Özür dilerim.” Rahatlasın diye biraz geri çekildim. İskambiline döndü ve bir süre sonra, sanki hiçbir şey olmamış gibi bakıp yeniden gülümsedi.</p>

    <p>“Anne,” dedim yavaşça, “benim. İngiltere’den geldim. Bu kadar uzun zaman sonra gelebildiğim için gerçekten çok özür dilerim. Biliyorum, seni büyük hayal kırıklığına uğrattım. Çok büyük. Elimden gelen her şeyi denedim; ama sonunda hepsi, her şey beni aşıyordu, anlıyor musun? Farkındayım çok geç olduğunun, dönüşü mümkün olmayacak şekilde.”</p>

    <p>Ağlamaya başlamış olmalıyım; çünkü annem başını kaldırmış gözlerini bana dikmişti.</p>

    <p>“Dişin mi ağrıyor yoksa senin? Dişin ağrıyorsa Hemşire Agnes’e gitmen lazım.”</p>

    <p>“Hayır, iyiyim ben. Ama ne dediğimi anlıyor musun acaba? Benim. Christopher.”</p>

    <p>Başıyla onayladı ve, “Beklemenin yararı yok canım. Hemşire Agnes formu doldurur,” dedi.</p>

    <p>O sıra aklıma bir fikir geldi. “Anne,” dedim, “ben Pisicik. Pisicik.”</p>

    <p>“Pisicik.” Birdenbire öylece kaldı. “Pisicik.”</p>

    <p>Uzunca bir süre hiçbir şey söylemedi fakat yüzündeki ifade tamamen değişmişti. İleri doğru bakıyordu, gözleri omzumun arkasında bir yere odaklanmış, yüzünün çizgileri hafif bir gülümsemeyle belirginleşmişti.</p>

    <p>“Pisicik,” diye tekrarladı kendi kendine ve bir an mutluluktan uçacakmış gibi bir hale büründü. Sonra başını iki yana sallayarak, “Ah o çocuk. Beni nasıl meraklandırıyor,” dedi.</p>

    <p>“Bir dakika,” dedim. “Bir saniye lütfen. Diyelim ki senin bu çocuk, bu Pisicik. Diyelim ki elinden geleni yapmış olsa, seni bulmak için neyi varsa, her şeyiyle denemiş olsa. Yani eğer onun ne çok çabaladığını bilseydin, sence... sence onu affedebilir miydin?”</p>

    <p>Annem omzumun ötesine bakmaya devam etti; artık kafası karışmış gibi görünüyordu.</p>

    <p>“Pisicik’i affetmek mi? Pisicik’i affetmek mi dedin? Ne için affedecek olayım ki?” Gözleri mutlulukla yeniden aydınlandı. “Ah o çocuk. Gayet iyiymiş, öyle diyorlar. Ama ondan hiç emin olamaz insan. Ah, beni nasıl meraklandırıyor. Bilemezsin.”</p>

    <p class="paragraf">“Sana aptalca gelebilir,” dedim Jennifer’a, geçen ay gene seyahatten bahsederken. “Öyle dediğinde ancak fark ettim, ancak <em>o zaman</em> anlayabildim. Demek istediğim şu: Beni sevmekten hiç vazgeçmemişti, bütün o yıllar içinde hiçbir zaman vazgeçmemişti bundan. Tek istediği, benim iyi bir hayat yaşamamdı. Geriye kalan herhangi bir şey, onu bulma uğraşım, onu o enkazdan çıkarmaya çalışmış olmam hiçbir fark yaratmayacaktı. Benim için hissettiği şeyler hep aynı kalmıştı, başka bir şeye bağlı değildi bu. Hiç şaşırtıcı değil belki, ama işte bunu fark etmem onca zaman aldı.”</p>

    <p>“Sence hakikaten de senin kim olduğuna dair hiçbir fikri yok muydu?”</p>

    <p>“Eminim yoktu. Ama söyledikleri hakikiydi ve ne söylediğini de biliyordu. Affedilecek bir şey olmadığını söyledi ve böyle bir sorunun niye sorulduğuna da gerçekten anlam verememişti. O ismi ilk telaffuz ettiğimde yüzünü görseydin, senin de hiç şüphen olmazdı. Beni sevmekten hiç vazgeçmemişti, bir tek an bile.”</p>

    <p>“Christopher Amca, aslında onun oğlu olduğunu rahibelere neden söylemedin dersin?”</p>

    <p>“Bilmem ki. Biliyorum biraz garip, ama işte, söylemedim. Üstelik onu oradan alıp götürmek için bir neden de göremedim. Halinden bir şekilde memnun görünüyordu. Tam olarak mutlu demiyorum. Ama sanki ıstırabı geçmiş gibi. İngiltere’de bir bakımevinde daha iyi olacak da değildi. Yani bu, ölünce nerede yatacağıyla ilgili gibiydi daha çok. Ölümünün ardından onu buraya gömmeyi düşündüm. Ama sonradan üzerinde tekrar düşününce vazgeçtim. Bütün hayatını Doğu’da geçirmişti. Sanırım ebedi istirahatgâhı olarak da orayı tercih ederdi.”</p>

    <p>Buz gibi bir ekim sabahıydı ve Jennifer’la ben Gloucestershire’da kıvrımlı bir yoldan aşağı doğru yürüyorduk. Yaşadığı pansiyona yakın bir handa kalmıştım ve kahvaltıdan sonra buluşmuştuk, ikamet ettiği yerin kötü şartlarını görünce kapıldığım üzüntüyü gizlememiş olmalıyım ki çabucak bir icat çıkardı ve soğuğa rağmen bana yakınlardaki bir kiliseden Windrush Vadisi’nin manzarasını göstermekte ısrar etti. İlerde, yolun bitiminde bir çiftliğin girişini görebiliyordum; fakat oraya varmadan, Jennifer beni çalılıkların arasındaki bir patikadan geçirerek başka bir alana getirdi.</p>

    <p>“Christopher Amca, gel bak.” Sık bir sıra devedikeninin arasından geçip demir tırabzanlı bir yere geldik. Vadinin yan tarafından aşağılara uzanan tarlaları görebiliyordum.</p>

    <p>“Harika bir manzara,” dedim.</p>

    <p>“Kilisenin bahçesinden daha uzaklar bile görünüyor. Sen de buraya taşınmayı düşünmez miydin? Londra artık o kadar kalabalık ki.”</p>

    <p>“Eski tadı yok, doğru söylüyorsun.”</p>

    <p>Bir süre manzarayı seyrederek yan yana durduk.</p>

    <p>“Kusura bakma,” dedim. “Epeydir buralara gelmedim. Galiba birkaç aydan fazladır. Uğraştığım bir şey de yoktu.”</p>

    <p>“Ah, benim için bu kadar endişelenme.”</p>

    <p>“Ama endişeleniyorum. Hem de çok endişeleniyorum.”</p>

    <p>“Ben onları geride bıraktım,” dedi. “Geçen yıl olanları. Bir daha asla öyle aptalca bir şey yapmaya kalkmayacağım. Zaten sana da söz verdim. Sadece gerçekten berbat bir dönemdi, hepsi bu. Üstelik aslında benim niyetim o değildi. Pencerenin açık bırakılıp bırakılmadığını kontrol ediyordum.”</p>

    <p>“Ama Jenny, sen hâlâ genç bir kadınsın. Yaşayacağın o kadar çok şey var ki. Öyle bir şeyi tasarlamış olman bile beni nasıl üzüyor, bir bilsen.”</p>

    <p>“Genç bir kadın mı? Otuz bir yaşında, çocuk yok, evlilik yok. Belki hâlâ geç değildir. Ama o arzuyu yakalamak mesele, anlıyor musun, bütün o şeylerin içinden yeniden geçmek. Artık o kadar yorgunum ki bazen kendi halinde sessiz bir hayat kurmaya memnuniyetle razı olabilirim diye düşünüyorum. Bir yerlerde bir dükkânda çalışırım, haftada bir sinemaya giderim ve kimseye de bir zararım dokunmaz. Böyle bir hayatın nesi kötü ki.”</p>

    <p>“Ama buna razı olacak mısın gerçekten? Benim tanıdığım Jennifer olmazdı.”</p>

    <p>Küçük bir kahkaha attı. “İyi de, nasıl bir şey olduğu hakkında hiçbir fikrin yok. Benim yaşımda bir kadının böyle bir yerde aşkı bulmaya çalışması hakkında demek istiyorum. Ev sahibiyle kiracıların odanın dışına adım attığın anda senin hakkında fısıldaşmaları. Ne yapabilirim ki? Gazeteye ilan mı vereyim? İşte asıl o zaman beni konuşmaya başlarlar, gerçi hiçbiri umurumda değil ama.”</p>

    <p>“Fakat sen çok çekici bir kadınsın Jenny. Demek istediğim o ki, insanlar sana baktığında sendeki o canlılığı görüyorlar, nezaketini, hassasiyetini. Eminim bir şeyler olacaktır.”</p>

    <p>“İnsanlar benim canlılığımı görüyorlar, öyle mi? Christopher Amca, bence bana baktığında bir zamanlar tanıdığın küçük kızı görüyorsun, hepsi bu.”</p>

    <p>Dönüp ona dikkatle baktım. “Ah, evet ama o canlılık hâlâ yerli yerinde,” dedim. “Görebiliyorum. Orada, derinde bir yerde, bekliyor. Dünya sandığın kadar çok değişmedi sevgili çocuk. Seni biraz şok etti, o kadar. Ve bu arada, şu dünyada hâlâ iyi adamlar var, buna inan. Yapman gereken tek şey, onlarla karşılaşmamak için yaptığın şeyleri terk etmek.”</p>

    <p>“Peki o zaman, Christopher Amca. Bir dahaki sefere daha çok çabalayacağım. Eğer bir dahaki sefer olursa.”</p>

    <p>Bir süre manzarayı seyretmeye devam ettik. Yüzüme hafif bir rüzgâr vuruyordu.</p>

    <p>“Senin için daha iyi şeyler yapmalıydım Jenny. Çok üzgünüm,” dedim.</p>

    <p>“Daha ne yapabilirdin ki? Eğer ben şu sersem kafama bazı şeyler...”</p>

    <p>“Hayır, o değil... Daha önceleri demek istiyorum. Sen büyürken. Senin yanında daha çok olabilmeliydim. Ama dünya meselelerini çözmeye çalışmakla meşguldüm. Senin için çok daha fazlasını yapmış olmam gerekirdi. Özür dilerim. İşte, söyledim. Hep bunu anlatmak istemiştim.”</p>

    <p>“Christopher Amca, nasıl özür dilersin? Sensiz ben ne yapardım? Öksüz bir çocuktum, kimsesiz. Sakın bir daha özür dileme. Ben her şeyi sana borçluyum.”</p>

    <p>Uzanıp demir tırabzana asılı örümcek ağına dokundum. Kopup, parmağımdan sarktı.</p>

    <p>“Ah, nefret ederim o histen!” diye seslendi. “Hiç dayanamam!”</p>

    <p>“Ben çok severim. Küçükken bunu yapayım diye eldivenlerimi çıkarırdım.”</p>

    <p>“Nasıl seversin böyle bir şeyi?” Yüksek sesle gülüyordu, aniden eski Jennifer’ı görmüştüm. “Peki ya sen, Christopher Amca? Sen evlenmeyecek misin? Hiç düşünmüyor musun bunu?”</p>

    <p>“Kesinlikle çok geç artık.”</p>

    <p>“Ah, bilemiyorum ki. Kendi kendine yaşamayı gayet iyi beceriyorsun. Ama sanki sana göre değil. Hiç değil hem de. Huysuz bir adama dönüşüyorsun. Evlenmeyi düşünmek lazım. Hanım arkadaşlarından hep bahsediyorsun. Birinden biri seni istemez mi?”</p>

    <p>“Beni öğle yemeğine isterler. Ondan fazlasına niyetleri olmadığını tahmin ediyorum.” Fakat sonra, “Birisi vardı,” dedim. “O zamanlar. Her şeye olan, ona da oldu.” Güldüm. “Benim şahane mesleğim neticede epey bir şeyin önüne geçti.”</p>

    <p>Ona arkamı dönmüş olmalıyım. Omzumda temasını hissettim; ben etrafıma bakınırken yüzümü dikkatle inceliyordu.</p>

    <p>“Mesleğin hakkında böyle kötü konuşmamalısın, Christopher Amca. Ben yapmaya çalıştığın şeyler için sana hep hayranlık duydum.”</p>

    <p>“Yapmaya çalıştığım... çok doğru. En sonunda pek az şeye tekabül eden. Neyse, bütün bunlar geride kaldı zaten. Bu aralar hayatımın en büyük emeli romatizmamı azdırmamak.”</p>

    <p>Jennifer birdenbire gülümsedi ve koluma girdi. “Ne yapacağımızı biliyorum,” dedi. “Bir planım var. Karar verdim. Doğru düzgün birini bulup evleneceğim ve üç tane, hayır, hayır, dört tane de çocuk dünyaya getireceğim. Buralarda bir yerlerde, canımız istediğinde gelip vadiyi seyredebileceğimiz bir yerde oturacağız. Ve sen de Londra’daki sıkış tıkış daireni bırakıp, gelip bizimle yaşarsın. Hanım arkadaşların seni almadıklarına göre, müstakbel evlatlarımın amcaları olmayı kabul edersin.”</p>

    <p>Ben de ona gülümsedim. “İyi bir plana benziyor. Tabii kocan her daim evinde beni görmeyi kabul eder mi etmez mi, bilemiyorum.”</p>

    <p>“Eh, o zaman sana kulübe gibi bir şey uydururuz.”</p>

    <p>“Bak bu güzel işte. Sen anlaşmanın sana düşen kısmını yerine getir, ben de bunu düşüneyim.”</p>

    <p>“Eğer söz veriyorsan, dikkat et. Çünkü söylediklerimi yaparım, bilirsin. Sen de buraya gelip kulübende yaşamak zorunda kalırsın.”</p>

    <p class="paragraf">Son bir ay içinde, Londra’nın gri günlerini güz turistleri ve öğle arasına çıkmış memurlar eşliğinde Kensington Parkı’nda dolaşarak geçirdim. Bu gezintilerimde zaman zaman rastladığım eski ahbaplarımla öğle yemeğine veya çay içmeye gittiğimde ise, kendimi sık sık o sabah Jennifer’la konuştuğumuz şeyleri düşünürken buldum. Muhakkak ki beni biraz neşelendirmişti. Jennifer’ın hayatındaki karanlık tünelden geçtiği ve o tünelin diğer ucundan çıkmış olduğu besbelli. Tünelin sonunda onu bekleyen şeyi göreceğiz; ama tabiat itibarıyla yenilgiyi kolay kabul eden biri değildir. Hatta o sabah vadiyi seyrederken bana ana hatlarıyla bahsettiği (yarı şaka yarı ciddi) planı uygulamaya koyabileceğini düşünüyorum. Ve birkaç yıl içinde işler hakikaten de onun dilediği gibi giderse teklifini kabul edip onunla şehir dışında yaşamayı düşünmemek için hiçbir sebep göremiyorum. Tabii kulübe konusunu düşünmek lazım, ama yakınlarda bir yerde küçük bir ev bulabilirim. Jennifer’a minnettarım. Birbirimizin endişelerini derinden anlıyoruz. O soğuk günün sabahında yaptığımız konuşma türünden şeyler, benim için yıllardır teselli kaynağı oldu hep.</p>

    <p>Gene de kasaba hayatı bana biraz fazla sakin gelebilir; son dönemde Londra’ya epey bağlanmış haldeyim. Üstelik, zaman zaman hâlâ savaş öncesinden ismimi hatırlayıp bir mesele hakkında tavsiyelerimi isteyen insanlar oluyor. Daha geçtiğimiz hafta, aslında, Osbournlarla yemeğe çıktığımda ismimi duyar duymaz elimi tutup, “Yani siz o Christopher Banks misiniz? Dedektif Christopher Banks mi?” diye heyecanla atılan bir hanımla tanıştım.</p>

    <p>Meğer hayatının büyük bölümünü Sarah’yla “çok yakın dost” olduğu Singapur’da geçirmiş. “Sarah hep sizden bahsederdi,” dedi bana. “İnanın, sizi zaten tanır gibiyim.”</p>

    <p>Osbournlar başka birkaç misafir daha davet etmişlerdi, ancak yemeğe oturduğumuzda aynı hanımın yanına denk geldim ve ister istemez konuşmamız tekrar Sarah’ya uzandı.</p>

    <p>“Çok iyi dostuydunuz, öyle değil mi?” diye sordu bir ara. “Sizden hep hayranlıkla bahsederdi.”</p>

    <p>“Mutlaka, iyi dosttuk. Tabii Uzakdoğu’ya gittikten sonra irtibatımız kalmamıştı.”</p>

    <p>“Sizi sık sık anlatırdı. Meşhur dedektif hakkında öyle çok hikâyesi vardı ki, briç oynamaktan sıkıldığımızda bizi pek eğlendirirdi. Sizden hep saygıyla, hayranlıkla bahsetti.”</p>

    <p>“Beni öyle iyi hatırlıyor olmasından çok duygulandım. Dediğim gibi, irtibatımız kopmuştu; gerçi ondan bir defa bir mektup aldım, savaştan iki yıl kadar sonraydı. O zamana dek savaşı nerede, nasıl geçirdiğini bilmiyordum. Esaret günlerini pek öyle kötü bir şey değilmiş gibi anlatmıştı, ama eminim hafife alınacak bir tarafı yoktu.”</p>

    <p>“Ah, hafife alınacak hiçbir tarafı yoktu tabii. Ben ve kocam da aynı çileyi çekebilirdik. Tam zamanında kendimizi Avustralya’ya attık. Fakat Sarah ve Mösyö de Villeport, her şeyi kadere bırakmış insanlardı. Onlar akşam hiçbir plan yapmadan dışarı çıkan, karşılaştıkları herkesle zaman geçirmekten memnuniyet duyan bir çiftti. Çoğu zaman hoş olabilecek bir tarz bu ama Japonlar kapınıza dayandığında değil. Kendisini tanır mıydınız?”</p>

    <p>“Kont’la tanışma fırsatım olmadı. Sarah’nın ölümünden sonra Avrupa’ya dönmüş diye biliyorum, ama yollarımız hiç kesişmedi.”</p>

    <p>“Ah, demek öyle. Sarah sizden öyle bahsederdi ki ben ikisiyle birden iyi dost olduğunuzu düşünmüştüm.”</p>

    <p>“Hayır. Ben Sarah’yı daha evvelki dönemde tanıdım aslında. Affınızı rica ederek size bir şey soracağım, ama cevabı var mı bilemiyorum. Onlar, yani Sarah ve bu Fransız adam, sizce mesut bir çift miydi?”</p>

    <p>“Mesut bir çift mi?” Hanımefendi bir süre düşündü. “Tabii, insan hiçbir zaman tam olarak emin olamaz; ama dürüstçe söylemek gerekirse, aksini düşünmek zor. Kendilerini tamamıyla birbirlerine adamış gibiydiler. Fakat paraları yoktu, dolayısıyla gönüllerinin istediği kadar tasasız olamıyorlardı. Fakat Kont hep çok, yani nasıl desem, çok romantik biriydi. Gülüyorsunuz, ama Bay Banks, öyle birine yakışan bir kelime bu. Sarah’nın ölümü onu yerle bir etti. Esaret döneminin sonucuydu, biliyorsunuz. Pek çokları gibi, eski sağlığına kavuşamadı. Onu gerçekten özlüyorum. Öyle hoş bir insandı ki.”</p>

    <p>Geçen hafta, bu karşılaşmanın ardından Sarah’nın mektubunu (yıllar önce Şanghay’da o şekilde ayrıldıktan sonra yazmış olduğu tek mektubu) bulup çıkardım ve birkaç kez okudum. Üzerindeki tarih 18 Mayıs 1947’ydi ve Malaya’da bir tepe istasyonundan<a href="../Text/Section0036.xhtml#Footnote0006" id="Backlink0006"><sup>[6]</sup></a> yazılmıştı. Arkadaşıyla aramızda geçen konuşmadan sonra, gayet resmi, son derece donuk bir memnuniyet içeren satırların bugüne dek gizlenmiş cihetini açığa çıkarmayı ummuştum belki de. Fakat mektup onun Şanghay’dan ayrıldıktan sonraki hayatının malum çatısı hakkında bilgi vermekten öteye gitmiyor. Makao, Hong Kong ve Singapur’u “inanılmaz hoş”, “rengârenk”, “büyüleyici” olarak tanımlıyor. Fransız arkadaşından birkaç defa bahsediyor, ama sanki bu konuyu, ben zaten adam hakkında bilinecek ne varsa biliyormuşum gibi kısaca geçiştiriyor. Japon esaretinde olduğu dönemi neredeyse neşeli bir şekilde anıyor ve sağlık problemlerini “epey sıkıcı bir konu” diyerek bir kenara koyuyor. Nazikçe benim ne âlemde olduğumu sorup, hür memleket Singapur’daki hayatını “sürdürmeye değecek gayet güzel bir şey” olarak anlatıyor. Bu mektup daha çok yabancı bir memlekette, bir öğleden sonra aniden içinizden geldiği için belli belirsiz hatırladığınız bir dosta yazacağınız türden bir şey. Sadece bir kez, sonuna doğru, bir zamanlar paylaşmış olduğumuz mahremiyeti ima eden bir vurgu yapıyor.</p>

    <p>“Söylemekten imtina etmeyeceğim, canım Christopher,” diyor, “o zamanlar, gerçekten hayal kırıklığına uğramıştım, en azından ikimiz arasında cereyan eden şeyin aldığı hal itibarıyla. Ama merak etme, sana küs kalmaktan vazgeçeli çok oldu. Hem kader en sonunda bana böyle gülmüşken nasıl küs kalabilirim ki? Ayrıca şimdi inanıyorum ki o gün benimle gelmemen doğru bir karardı. Sen hep tamamlaman gereken bir vazifen olduğunu düşünüyordun ve eminim, istediğine ulaşmadan hiç kimseye veya hiçbir şeye kalbini veremeyecektin. Şimdi ümit ediyorum ki yapman gereken şeyleri tamamlamış ve benim maalesef son dönemde kıymetini bilmediğim mutluluğu ve dostluğu bulmayı başarmışsındır.”</p>

    <p>Mektubunun bu bölümleri –ve bilhassa o son satırlar– bana hiç de gerçeği yansıtmıyormuş gibi geliyor. Mektup boyunca hissedilen üstü kapalı düşünce –hatta bana o anda yazıyor olma hali– naklettiği “mutluluk ve dostluk” dolu günlerle çelişir gibi duruyor. Şanghay’da iskeleye adımını attığı gün karşılaşmayı ümit ettiği şey Fransız Kont’la kurduğu hayat mıydı hakikaten? Zannetmiyorum. Öyle hissediyorum ki vazife ve vazifeden kaçmaya kalkmanın anlamsızlığı derken, beni olduğu kadar kendisini de tarif ediyordu. Belki hayatlarını böyle meselelerle sınırlandırmaksızın yaşayıp giden kimi insanlar vardır. Fakat bizim gibiler, bizim kaderimiz dünyanın karşısına öksüz olarak çıkmak, yok olup gitmiş annelerimizin ve babalarımızın gölgelerini senelerce kovalamaktır. Üstlendiğimiz vazifeyi nihayete erdirmeye çalışmaktan başka çaresi yok bunun ve oraya ulaşıncaya kadar da huzur bulamayacağız.</p>

    <p>Kendinden fazla memnun biri gibi görünmek istemem, ama burada, Londra’da artık belli bir mutluluğu yakaladığımı düşünerek geçiriyorum günlerimi. Parklarda yürüyüş yapmaktan zevk alıyorum, sanat galerilerini dolaşıyorum; son zamanlarda giderek daha sıkça, British Museum’daki okuma salonunda çözdüğüm olaylarla ilgili eski gazete haberlerini taramaktan sersemce bir gurur duymaya başladım. Bu şehir, bir başka deyişle, artık benim evim ve ömrümün geri kalanını burada geçirecek olmaktan şikâyetim yok. Fakat bazen günlerce boşluk duygusuyla boğuştuğum oluyor; o zaman Jennifer’ın davetini ciddiye almam gerektiğini düşünüyorum.</p>
  </div>
</body>
</html>
