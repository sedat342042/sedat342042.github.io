<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">On Dokuzuncu Bölüm</h2>

    <p>Yolun ilk kısmının nispeten daha kolay geçtiğini ancak şimdi görebiliyorum. O zaman, Teğmen’in adeta su üstünde kayarcasına ilerleyen gövdesi arkasında düşe kalka yol alırken, hiç ama hiç kolay olmadığını düşünüyordum. Enkaz kaplı zemin hemen ayaklarıma batmaya başlamıştı ve karşımıza çıkan her bir duvarda cebelleşmek zorunda kaldığım bu oyuklar ve delikler bana çok ama çok tuhaf geliyordu.</p>

    <p>Bodrum katındaki karargâhta gördüğüm oyuklara benzeyen bu çarpık duvarlar bitip tükenecek gibi değildi. Kimisi çok küçük, kimi iki adamın sıkışabileceği kadar büyüktü, ama hepsinin kenarları sert ve pürüzlüydü ve içinden geçebilmek için de sıçramak gerekiyordu. Çok geçmeden takatsiz kalmıştım; deliğin birinden sıyrılmaya çalışırken hemen önümde yürüyen Teğmen’e baktım; bir sonraki duvarın içinden zarafetle geçiyordu.</p>

    <p>Duvarların bir kısmı ayakta değildi; bazen bir diğer duvara ulaşana kadar üç veya dört evin enkazı olabilecek kadar çok parçayı önümüzden ayıklamamız gerekiyordu. Çatıların neredeyse tamamı paramparça olmuş, hatta bazıları tümüyle göçmüştü. O yüzden etrafımızda yeterince gün ışığı vardı; gene de arada bir çöken büyük gölgeler yüzünden adımımızı nereye attığımızı göremiyorduk. Zemine iyice alışıncaya kadar, ayaklarım defalarca iki sert taşın arasına girip acıdı veya paramparça olmuş molozların içine bileğime kadar battım.</p>

    <p>O şartlar altında, daha birkaç hafta öncesine dek yüzlerce insanın yaşadığı evlerin içinden geçiyor olduğumuzu hatıra getirmek pek mümkün değildi. Esasında bazen bir gecekondu bölgesinde değil de devasa bir malikânenin yıkıntıları arasında ilerlediğimiz hissine kapılıyordum. Buna rağmen, ara sıra ayağımızın altındaki enkazın içinde üzerine titrenmiş aile yadigârlarının, oyuncakların, aile hayatının parçası olan basit, sevilen bir sürü şeyin yattığını idrak ediyor ve bunca masum insana böyle bir kaderi reva görenlere karşı içimde aniden, tekrar o büyük öfkeyi hissediyordum. Uluslararası Yerleşim’in burnu havada sakinlerini düşündüm; yıllarca, sorumluluklarından kaçabilmek için ne bahaneler yaratmışlardı kim bilir. Böyle anlarda Teğmen’e durmasını söyleyip, içimdeki öfkeyi haykırmak isteyecek kadar yoğun bir hiddetle sarsılıyordum.</p>

    <p>Teğmen bir ara, kendi istediği için ara verdi; bu vesileyle ikimiz arasındaki mesafeyi kapattığımda, “Bay Banks, şimdi lütfen buraya iyice bir bakın,” dedi. Hemen sol tarafımızda toz toprak kaplı ama iyi kötü ayakta kalabilmiş, dev bir kazan gibi görünen fırını işaret ediyordu. “Bu, Batı Fırını. Başınızı yukarı kaldırırsanız, bugün çatıdan bakarken tespit ettiğimiz bacalardan bize yakın olanını göreceksiniz. Doğu Fırını da görünüş itibarıyla buna benziyor. Bir sonraki nirengi noktamız, işaretimiz o olacak. Oraya ulaştığımızda eve yaklaşmış olduğumuzu anlayacağız zaten.”</p>

    <p>Fırını dikkatle inceledim. Gövdesinden silindirik bir şey yükseliyordu. Birkaç adım daha yaklaşıp yukarı baktığımda, gökyüzüne uzanmış devasa bacayı gördüm. Yol arkadaşım bir şeyler söylemeye başladığında hâlâ bacayı seyrediyordum.</p>

    <p>“Lütfen, Bay Banks. Yola devam etmeliyiz. Güneş batmadan işimizi bitirmemiz çok önemli.”</p>

    <p>Batı Fırını’ndan sonra Teğmen daha ihtiyatlı hareket etmeye başladı. Yürüyüşü yavaşladı ve deliklerin içinden geçmeden önce etrafı kontrol edip, tüfeği hazır konumda, her sese kulak kesilerek dışarı çıkmaya başladı. Ben de artık daha fazla sayıda kum torbası veya dikenli tel öbeği görmeye başlamıştım; özellikle deliklere yakın vaziyette bırakılmışlardı. Makineli tüfeği ilk duyduğum an, ateş altında olduğumuzu zannederek, olduğum yerde donup kaldım. Sonra Teğmen’in hâlâ önümde yürüdüğünü görüp derin bir nefes alarak peşinden gittim.</p>

    <p>Sonra geçtiğim deliklerden biri beni kocaman bir alana çıkardı. Öyle yorgun bir haldeydim ki Uluslararası Yerleşim’de beni hep götürdükleri balo salonlarından birinin bombalanmış kalıntıları arasında olduğumu düşündüm. Sonra, bulunduğumuz alanın esasında birkaç odanın kapladığı ama mesnet duvarları tamamen çökmüş bir yer olduğunu fark ettim; en yakın sağlam duvar yirmi metre kadar ötedeydi. Duvarın orada, sıra halinde, arkaları bize dönük yedi veya sekiz asker gördüm. İlkin bunların esir alınmış askerler olduğunu sandım, ama her birinin küçük birer deliğin önünde durduğunu ve tüfeklerinin namlularını bu deliklere dayamış olduklarını fark ettim. Teğmen moloz yığınını aşmış, üç ayaklı mekanizma üzerine kurulu makineli tüfek başında siperde duran bir askerle konuşmaya başlamıştı bile. Bu makineli tüfek mekanizması, yolumuza devam edebilmek için geçmemiz gereken en büyük deliğin önünde kuruluydu. Biraz yaklaşınca deliğin iç çeperine dikenli tel döşenmiş olduğunu fark ettim; ancak makinelinin namlusunun manevralarına izin verebilecek kadar açıklık bırakılmıştı.</p>

    <p>İlkin Teğmen’in yolumuzdan bu engeli kaldırması için askerle konuştuğunu zannettim, ama sonra oradaki herkesin nasıl gerginleştiğini gördüm. Makineli tüfeğin başındaki asker, Teğmen onunla konuştuğu müddetçe gözünü önündeki delikten ayırmadı. Duvar boyunca dizili diğer askerler de kımıldamadan ve pozisyonlarını bozmadan, öbür tarafta her ne varsa oraya tüm dikkatlerini vermeye devam ediyorlardı.</p>

    <p>Gördüklerimin dehşet verici sonuçlarını kavrayınca, az evvel çıktığım deliğe doğru geri girmeyi düşündüm. Fakat o sırada Teğmen’in bana doğru döndüğünü görüp bulunduğum yerde kaldım.</p>

    <p>“Biraz problem çıktı,” dedi. “Birkaç saat önce Japonlar içeri doğru ilerlemişler. Şimdi onları geri püskürttük ve hatta bu sabah oldukları yere çekebildik. Yalnız galiba, birkaç Japon askeri diğerleriyle birlikte geri çekilmemiş ve bizim hattımız dahilinde kalmış. Kendi kuvvetlerinden tamamen kopuk vaziyetteler ve o yüzden de son derece tehlikeliler. Askerlerim, onların şu anda duvarın öbür tarafında olduklarını düşünüyor.”</p>

    <p>“Teğmen, bir saniye, bu mesele çözülünceye dek bekleyelim filan demiyorsunuz herhalde?”</p>

    <p>“Korkarım beklemek zorundayız.”</p>

    <p>“İyi de, ne kadar bekleyeceğiz?”</p>

    <p>“Bir şey söylemek çok zor. Bu askerler kapana kısılmış vaziyetteler; ya yakalanacaklar ya da öldürülecekler. Ama birinden biri oluncaya dek ellerinde silahları var ve çok tehlikeliler.”</p>

    <p>“Yani saatlerce bekleyebiliriz mi diyorsunuz? Hatta günlerce?”</p>

    <p>“Mümkündür. Bu noktada ikimizin beraber hareket etmesi çok tehlikeli zaten.”</p>

    <p>“Teğmen, doğrusu size hayret ediyorum. Sizin, yani böyle eğitimli bir adamın mevcut durumun aciliyetini tamamen kavradığı izlenimine kapılmıştım. Bu askerlerle karşılaşmadan geçebileceğimiz bir başka güzergâh veya güzergâhlar muhakkak ki vardır.”</p>

    <p>“Başka güzergâhlar var. Fakat bu, nasıl ilerlersek ilerleyelim tehlikede olacağımız gerçeğini değiştirmiyor. Maalesef bayım, beklemekten başka bir tercih göremiyorum. Durumun fazla uzun sürmeden çözülmesi de mümkün. İzninizle.”</p>

    <p>Duvarın önündeki askerlerden biri telaşlı hareketlerle Teğmen’i çağırıyordu. Hemen ardından makineli tüfeğin başındaki asker kulakları sağır edecek bir ateş açtı ve ateşe son verdiğinde duvarın arka tarafından uzun bir çığlık geldi. Çığlık dopdolu bir feryat olarak başladı ve ardından tuhaf, tiz bir iniltiye dönüştü. İnsanın içini ürperten bir sesti ve dinlerken kendimi adeta felç olmuş gibi hissettim. Teğmen koşarak gelip de beni molozun arkasına ittiğinde, arkamdaki duvara saplanan mermilerin farkına varabildim. Duvarın öte yanındaki askerler de ateş ediyorlardı artık ve makineli tüfekten de ateş açıldı. Bu silahın sahip olduğu güç, diğer tümünü susturmaya kadirdi. İnanılmaz derecede uzun gelen bir süre boyunca duyulabilen tek ses, duvarın arkasındaki yaralı adamın sesiydi. Tiz iniltiler birkaç dakika daha sürdü, sonra Japonca bağırmaya başladı; arada bir sesi çılgın bir imdada dönüşüyor sonra yeniden inilti haline geliyordu. Bu bedeninden ayrılmış ses, enkazın içinde sinir bozucu ve ürkütücü şekilde yankılanıyordu; ama önümdeki Çinli askerler delikten baktıkları şeye yoğunlaşmış halde kımıldamadan durmaya devam ediyorlardı. Makineli tüfeğin başındaki asker birdenbire döndü ve hemen yanı başına kustu, sonra da önündeki dikenli tel deliğine geri döndü. Kusma biçimine bakarak mide bulantısına sebep olan şeyin sinirleri mi, ölmek üzere olan adamın çıkardığı sesler mi, yoksa sadece bir mide rahatsızlığı mı olduğunu söylemek güçtü.</p>

    <p>Duruşları neredeyse hiç değişmedi ama askerler görünür biçimde rahatladılar. Yanımda duran Teğmen, “Sizin de gördüğünüz gibi Bay Banks buradan hareket etmek öyle kolay bir şey değil,” diyordu.</p>

    <p>Epeydir çömelmiş halde duruyorduk. Açık renk flanel takım elbisemin tamamen toz ve pislik içinde olduğunu fark ettim. Düşüncelerimi toparlayabilmek için biraz durdum, sonra şöyle dedim:</p>

    <p>“Riskleri gayet iyi anlıyorum. Fakat devam etmeye mecburuz. Özellikle muharebe böyle sürerken annemle babamın o evde fazladan bir dakika bile kalmalarını kabul edemem. Bu askerleri beraberimize almayı teklif edebilir miyim? Japon askerleri bize saldırmaya kalkarsa çok daha güçlü bir şekilde cevap verebiliriz.”</p>

    <p>“Burada emir yetkisini haiz subay olarak böyle bir fikri hiçbir şekilde tasdik etmem mümkün değil, Bay Banks. Eğer bu askerler bulundukları mevkiyi terk ederlerse karargâh son derece savunmasız bir durumda kalacaktır. Ayrıca askerlerimi hiçbir mazereti olmayacak şekilde hayati bir riske atmış olurum.”</p>

    <p>Takatim kalmamışçasına içimi çektim. “Şunu bilin Teğmen, askerlerinizin o Japonları sizin haltınızın içinde bırakmış olmaları haylice, hatta fazlasıyla baştan savma bir iş olmuş. Eğer adamlarınızın hepsi vazifelerini doğru düzgün yapsalardı, eminim böyle bir durum hiç ortaya çıkmazdı.”</p>

    <p>“Adamlarım takdire şayan bir cesaretle savaşıyorlar, Bay Banks. Sizin vazifenizin şimdilik sekteye uğramış olması onların suçu değil.”</p>

    <p>“Siz ne demek istiyorsunuz, Teğmen? Neyi ima ediyorsunuz?”</p>

    <p>“Lütfen sakin olun, Bay Banks. Size sadece bunun adamlarımın suçu olmadığını...”</p>

    <p>“Kimin suçu o zaman bayım? Neyi ima ettiğinizi biliyorum! Evet, aynen öyle! Epeydir böyle düşündüğünüzü biliyorum ben! Ağzınızdaki baklayı ne zaman çıkaracağınızı merak ediyordum.”</p>

    <p>“Bakın efendim, ne kastettiğiniz hakkında en ufak bir...”</p>

    <p>“Başından beri öyle düşündüğünüzü çok iyi biliyorum ben, Teğmen! Gözlerinizden okuyorum. Size göre tüm bunlar, hepsi, her şey, tüm bu korkunç ıstırap, bu berbat yıkım, hep benim suçum. Daha şimdi, etrafı incelerken yüzünüzden akıyordu. Fakat bunun sebebi hiçbir şey bilmiyor oluşunuz bayım, bu meseleyle ilgili tek bir şey bile bilmiyor oluşunuz. Savaşmakla ilgili belki bir iki şey biliyorsunuzdur; ama ben size bir şey söyleyeyim, böylesi karmaşık bir olayı çözmek savaşmaya benzemez. Belli ki neyin ne olduğu hakkında en ufak bir fikriniz yok. Böyle şeyler zaman ister bayım! Bunun gibi olaylar inanılmaz hassasiyet ister. Tabii siz sanırım böyle bir şeyin üstüne tüfekle, süngüyle çullanmaya kalkardınız, değil mi? Biliyorum, zaman alıyor, ama bu türden olayların tabiatı böyledir. Fakat ben neden bunları anlatarak nefes tüketiyorum, bilmiyorum. Bunun neresini, ne kadar anlayabilirsiniz ki, basit bir asker olarak?”</p>

    <p>“Bay Banks, böyle münakaşa etmemize hiç gerek yok. Ben sadece size samimiyetle başarı diliyorum. Size sadece neyin mümkün olduğunu anlatmaya...”</p>

    <p>“Neyin mümkün olduğu veya olmadığı hakkındaki fikirlerinizle ilgilendiğimi hiç sanmıyorum, Teğmen. Çin Ordusu’nu hiç de layığıyla temsil etmiyorsunuz bence. Verdiğiniz sözü tutmayacağınıza hükmediyorum, öyle değil mi? Bana bu noktadan sonra eşlik etmek istemiyorsunuz, değil mi? Tam da tahmin ettiğim gibi. Bu zor görevi tek başıma tamamlamaya terk edildim. Pekâlâ, öyle olsun, tamamlayayım o halde! Evi tek başıma kuşatayım o zaman!”</p>

    <p>“Bence efendim, sakin olsanız iyi olur; daha fazla...”</p>

    <p>“Ve bir diğer husus beyefendi! Jessfield Parkı’ndaki kutlamada sizin isminizi anmayacağımdan emin olabilirsiniz. Ansam bile, iltifatkâr sözler sarf edeceğimi hiç sanmıyorum...”</p>

    <p>“Bay Banks, lütfen beni dinleyin. Tehlikeli olmasına rağmen yola devam etmek istiyorsanız, size engel olamam. Hiç şüphe yok ki yalnız olmanız daha emniyetli bir şey. Benimle beraber bulunduğunuzda, üzerinize ateş açılması riski doğuyor. Fakat siz, üniformasız bir beyaz adamsınız. Çok dikkatli olduğunuz ve herhangi bir karşılaşma anında kendinizi en açık şekilde ifade ettiğiniz takdirde zarar görme ihtimaliniz çok düşük. Elbette ben buradaki durumun çözülmesini beklemeniz gerektiği yönündeki tavsiyemi tekrarlıyorum. Ama öte yandan, annesi ve babası giderek yaşlanan biri olarak, ben de sizin acilen harekete geçme isteğinizi anlıyorum.”</p>

    <p>Ayağa kalkıp, üzerimdeki tozu olabildiğince silkeledim.</p>

    <p>“O halde yola koyulsam iyi olur,” dedim buz gibi bir tonla.</p>

    <p>“Madem öyle, Bay Banks, lütfen şunu yanınıza alın.” Elinde küçük bir fener vardı. “Size tavsiyem, önce de söylediğim gibi, karanlık çökmeden istediğiniz noktaya ulaşamazsanız durup beklemeniz olacaktır. Fakat halinizden anladığım kadarıyla, bunu zorlayacak gibi duruyorsunuz. Yani fenere kesinlikle ihtiyacınız olacak. Pilleri yeni değil, o yüzden ihtiyacınız olmadığı müddetçe feneri kullanmayın.”</p>

    <p>Feneri cebime koydum ve gönülsüzce teşekkür ettim, deminki çıkışımdan zaten pişman olmuştum. Ölmek üzere olan adam konuşmaya çalışmaktan vazgeçmiş, sadece bağırıyordu. Sesin geldiği yöne doğru yürürken Teğmen, “O taraftan gidemezsiniz Bay Banks. Önce bir süre kuzeye doğru gidip sonra tekrar, kendi kendinize doğru yönü bulmak zorundasınız. Böyle gelin lütfen,” dedi.</p>

    <p>Birkaç dakika bulunduğumuz yolu dik olarak kesen bir ara sokakta benimle beraber yürüdü. Sonra içinde delik açılmış bir duvarın önüne geldik.</p>

    <p>“Şimdi, en az üç yüz metre bu istikamette ilerleyip sonra tekrar doğuya doğru gideceksiniz. Gene de karşınıza asker çıkabilir, her iki taraftan da yani. Size anlattıklarımı unutmayın. Tabancanız görünmesin ve ilk işiniz tarafsızlığınızı beyan etmek olsun. Mahalle sakinlerine rastlarsanız da sizi Doğu Fırını’na yönlendirmelerini isteyin. Size bol şans dilerim efendim, daha fazla yardımcı olamadığım için kusura bakmayın.”</p>

    <p class="bolum_arasi">* * *</p>

    <p>Kuzeye doğru gittikçe buradaki evlerin daha az hasar görmüş olduğunu fark ettim. Fakat bu durum yolculuğumu kolaylaştırmadı; çökmemiş çatılar yolumu daha loş bir ışıkta bulmaya çalışmam anlamına geliyordu (el fenerini karanlık bastırınca kullanmaya karar vermiştim) ve duvarda bir delik bulmaya çalışırken çok kez duvar boyunca epey bir süre el yordamıyla hareket ediyordum. Bir sebepten ötürü bu bölgede çok daha fazla kırık cam vardı ve bazı yerleri su basmıştı. Büyük gruplar halinde kaçışan farelerin sesleri sıklıkla kulağıma geliyordu. Bir kez de ölü bir köpeğin üzerine kapaklanacak gibi oldum, ama etraftan hiç silah sesi gelmiyordu.</p>

    <p>Yolun bu kısmında kendimi tekrar tekrar Jennifer’ı düşünürken buldum; birbirimize veda ettiğimiz o güneşli öğleden sonra saatlerinde, etüt ablalarının odasında oturduğumuzu düşünerek ve özellikle de bana o tuhaf taahhütte bulunduğu andaki yüzünü, büyüyünce bana “yardım edeceğini” samimiyetle söyleyişini düşündüm. Bir ara, el yordamıyla yolumu açmaya çalışırken zihnimde zavallı çocuğun verdiği sözü tutmak azmiyle bu berbat yerde arkamdan koşturan resmi belirdi ve birdenbire gözlerimi yaşla dolduran bir duyguyla allak bullak oldum.</p>

    <p>Sonra duvarın içinde sadece zifiri karanlığın göründüğü bir deliğe denk geldim; fakat aynı yerden tahammül edilmesi mümkün olmayan bir dışkı kokusu geliyordu. Rotamdan şaşmamak için o delikten geçip öbür odacığa girmem gerekiyordu ama bu fikri tahayyül bile edemediğim için yürümeye devam ettim. Titizliğim bana pahalıya mal oldu; çünkü epey bir zaman başka bir delik bulamadım ve sonrasında da giderek güzergâhımdan uzaklaşmakta olduğum hissine kapıldım.</p>

    <p>Tamamen karanlık bastırıp el fenerini yaktığımda artık biraz daha fazla yaşam belirtisiyle karşılaşmaya başlamıştım. Ara sıra pek hasar görmemiş bir çekmeceli dolaba veya Budist mihrabına ayağım takılıyor, eşyaların yerli yerinde durduğu odaların içinden geçiyordum; sanki evin sakinleri sadece misafirliğe gitmişler gibi. Öte yandan, böyle yerlerin hemen yanında tamamen yıkılıp dökülmüş odalara, su altında kalmış yerlere rastlıyordum.</p>

    <p>Giderek daha fazla başıboş köpek çıkıyordu karşıma; bir deri bir kemik yaratıkların bana saldırmasından endişe ediyordum; ama fenerimin ışığından korkup hırıltılarını kesiyorlardı. Bir cismi aralarına almış çekiştiren üç köpeğe denk geldim. Peşime düşeceklerinden emin olduğum için silahımı çektim; fakat bu hayvanlar bile insanoğlunun yapabileceği katliama ve verebileceği zarara hürmet etmek zorunda kaldıklarından, yanlarından geçişimi usulca seyrettiler.</p>

    <p>O sırada karşıma çıkan aile beni o kadar da şaşırtmadı. Fenerimin ışığı onları karanlık bir köşeye büzülmüş halde buldu. Birkaç çocuk, üç kadın ve yaşlı bir adam. Etraflarında, yeryüzündeki tek varlıkları olan bohçaları ve alet edevatları duruyordu. Gözlerini korkuyla bana dikmiş, ev yapımı silahlarını bana doğrultmuşlardı. Şüphelerini giderecek güven sözcüklerimi duyunca ellerindekileri hafifçe indirdiler. Doğu Fırını’na yakın bir yerde miyim diye sormaya çalışıyordum; ama aldığım cevap söylediklerimden tek kelime anlamadıklarını gösteren bakışları oldu. Yakınlardaki evlerde, tıpkı bunlar gibi, üç veya dört aileye daha denk geldim (artık duvarlardaki delikleri değil, gerçek ev kapılarını kullanıyordum); fakat o insanlardan da hiçbir cevap alamadım.</p>

    <p>Sonra arka kısmı kızılımsı bir ışıkta yıkanmakta olan daha geniş bir yere girdim. Gölgeler içinde bir sürü insan vardı; yine çoğunluğu kadın ve çocuklardan müteşekkil, aralarında birkaç yaşlı adamın bulunduğu gruplar. Malum güven veren sözcüklerimle konuşmaya başlamıştım ki havada bir tuhaflık olduğunu sezerek durdum ve tabancama uzandım.</p>

    <p>Fenerin ışığında bütün yüzler bana dönmüştü. Ve fakat sanki aynı anda o bakışlar, köşede bir yerde, bir düzine kadar çocuğun başına üşüşmüş olduğu şeye çevrildi. Yerdeki şey, her neyse, çocukların bir kısmı onu sopalarla dürtüyordu ve o sırada yetişkinlerden birçoğunun da ellerinde sivri bahçıvan belleri, bıçaklar ve başka uyduruk silahlarla tetikte beklemekte olduklarını fark ettim. Sanki kötüye hizmet eden bir ritüelin akışını bozmuş gibiydim ve ilk düşüncem geçip gitmek oldu. Belki duyduğum bir sesten, belki de altıncı hissin yardımıyla kendimi, elim hâlâ tabancamda, çocukların oluşturduğu halkaya doğru ilerlerken buldum. Ellerinde ne olduğunu göstermekte pek istekli değillerdi, ama gölgeleri yavaşça birbirinden ayrıldı. Kısık kızıl ışıkta, yan yatmış bir Japon askeri gördüm. Elleri arkadan bağlanmıştı; ayakları da bağlıydı. Gözleri kapalıydı ve koltuk altında üniformasını karartmış olan lekenin ıslaklığını görebiliyordum. Yüzü, saçları toz toprak içinde ve kanlıydı. Bütün bunlara rağmen Akira’yı hiç zorlanmadan tanıdım.</p>

    <p class="paragraf">Çocuklar başımıza yeniden toplanmaya başladılar ve oğlanlardan biri Akira’yı sopayla ittirdi. Tabancamı sallayarak geri çekilmelerini söyledim ve çocuklar dikkatle beni seyretmeye devam ederek biraz geri çekildiler.</p>

    <p>Ben ona eğilip bakarken, Akira’nın gözleri hâlâ kapalıydı. Üniformasının sırt kısmı, tenini gösterecek şekilde aşınarak yırtılmıştı, demek ki yerde sürüklenmişti. Koltuk altına yakın bir yerdeki yara muhtemelen şarapnel yarasıydı. Kafasının arka kısmında bir şişlik ve yara vardı. Fakat her tarafı öyle kötü kir içindeydi ve ışık o kadar zayıftı ki yaralarının ne kadar ciddi olduğuna dair bir şey söylemek çok zordu. El fenerini ona doğru tuttuğumda, etrafımdaki koyu gölgeler yüzünden pek bir şey göremedim.</p>

    <p>Birkaç dakika boyunca onu inceledim. Sonunda gözlerini açtı.</p>

    <p>“Akira,” dedim, yüzümü yaklaştırarak. “Benim, Christopher.”</p>

    <p>Arkamdan vuran ışıkla ona ürkünç bir siluet gibi görünüyor olabileceğim aklıma geldi ve o yüzden el fenerini bu defa yüzüme tutarak adını tekrar ettim. Akira yüzünü iğrentiyle ekşitip bana hakaretle tükürdüğüne göre, yaptığım şey, Akira’ya korkunç bir hayalet gibi görünmemle sonuçlanmış olmalıydı. Hiç takati kalmadığından, tükürüğü yanağına doğru aktı.</p>

    <p>“Akira! Benim! Nasıl buldum seni, ne büyük şans. Şimdi sana yardım edebilirim.”</p>

    <p>Bana baktı ve, “Bırak öleyim,” dedi.</p>

    <p>“Öldüğün filan yok, ihtiyar. Biraz kan kaybetmişsin, bir de birazcık hırpalanmışsın, o kadar. Ama seni doğru düzgün bir yere götüreceğiz, sonra da iyi olacaksın, bak göreceksin.”</p>

    <p>“Domuz. Domuz.”</p>

    <p>“Domuz mu?”</p>

    <p>“Sen domuz.” Tekrar tükürdü ve ağzının kenarından tekrar salya süzüldü.</p>

    <p>“Akira. Belli ki kim olduğumun hâlâ farkına varamadın.”</p>

    <p>“Bırak öleyim. Asker gibi. Asker gibi ölmek.”</p>

    <p>“Akira, benim. Ben, Christopher.”</p>

    <p>“Ben bilmek yok. Sen domuz.”</p>

    <p>“Bak, şu ipleri çözeyim de önce, o zaman kendini daha iyi hissedeceksin. O zaman tekrar aklın başına gelecek.”</p>

    <p>Omzumun üzerinden yan tarafıma baktım, ipleri kesmek için bir alet istesem mi diye düşünerek. Sonra odada bulunan herkesin biraz ötede, arkamda –birçoğu ellerinde hâlâ cins cins silah tutar vaziyette– adeta uğursuz bir grup fotoğrafı çektirmek üzere poz verircesine bir araya toplanmış olduğunu gördüm. Bir anlığına onların varlığını unutmuş olduğum için şaşırdım ve tabancama davranmaya niyetlendim. Fakat tam o anda Akira taptaze bir enerjiyle, “Sen eğer iplik kes, ben seni öldür. Sen uyarı, anladın, İngiliz?” dedi.</p>

    <p>“Ne diyorsun sen? Baksana, kalın kafalı, benim, arkadaşın. Sana yardım edeceğim.”</p>

    <p>“Sen domuz. İplik kes, ben seni öldür.”</p>

    <p>“Bak bana, asıl buradaki insanlar seni öldürür. Zaten yaraların da enfeksiyon kapacak çok yakında. Sana yardım etmeme izin vermelisin.”</p>

    <p>Birdenbire iki Çinli kadın bağırmaya başladı. Birincisi bana bağırıyor gibi görünüyordu, diğeri ise kalabalığa sesleniyordu. Kısa bir süreliğine bir kargaşa oldu ve sonra on yaşlarında bir oğlan çocuğu elinde bir orakla öne çıktı. Işığa yaklaştıkça orağın uç kısmından sarkan bir parça tüy –belki bir kemirgenin artığı– meydana çıktı. Çocuğun orağı sanki bir nimet sunarmış gibi yoğun bir dikkatle tutuyor olmasına hayret etmiştim, ama sonra bana bağıran kadın orağı çocuğun elinden kaptı ve ucundaki her neyse yere düştü.</p>

    <p>“Bakın buraya!” Ayağa kalkıp kalabalığa seslendim. “Yanlışınız var. Bu adam iyi bir insan. Benim arkadaşım. Dostum.”</p>

    <p>Kadın kenara çekilmemi işaret ederek tekrar bağırdı.</p>

    <p>“Ama bu sizin düşmanınız değil,” diye devam ettim. “Bu adam dost. Bana yardım edecek. <em>Olayı çözmem için yardım edecek.</em>”</p>

    <p>Tabancamı kaldırdım, kadın geri çekildi. O esnada herkes aynı anda konuşuyordu. Bir bebek ağlamaya başladı. Sonra yaşlı bir adamı öne doğru ittiler; küçük bir kız elinden tutuyordu.</p>

    <p>“Ben İngilizce biliyorum,” dedi.</p>

    <p>“Eh, çok şükür,” dedim. “Rica ediyorum, burada mevcut olan herkese bu adamın benim arkadaşım olduğunu söyleyin. Bana yardım edecek.”</p>

    <p>“O adam Japon asker. O Yun Teyze öldürdü.”</p>

    <p>“Böyle bir şey yapmadığına eminim. Yani şahsen yapmamıştır.”</p>

    <p>“Öldürdü ve hırsızlık etti.”</p>

    <p>“Ama bu adam değil. Bu Akira. Bu adamın, şu anda burada gördüğünüz adamın birini öldürdüğünü veya hırsızlık yaptığını gören var mı? Hadi, sorun onlara.”</p>

    <p>Yaşlı adam isteksiz bir şekilde dönüp bir şeyler mırıldandı. Bu durum bir fasıl daha münakaşaya sebep oldu ve başka bir silah, ucu sivri bir bahçe beli elden ele dolaştı ve öndeki kadınlardan birinin elinde kaldı.</p>

    <p>“Evet?” diye sordum yaşlı adama. “Haklıymışım, değil mi? Kimse Akira’nın bizzat kötülük yaptığını görmemiş demek ki.”</p>

    <p>Yaşlı adam belki bana katılmadığı belki de beni anlamadığı için kafasını hayır anlamında iki yana salladı. Akira bir ses çıkarınca, ona döndüm.</p>

    <p>“Bak, gördün mü? İyi ki gelmişim. Seni başka bir herifle karıştırıyorlar ve öldürmek istiyorlar. Tanrı aşkına, hâlâ kim olduğumu bilmiyor musun? Akira! Benim ben, Christopher!”</p>

    <p>Kalabalığı bir tarafa bırakıp tamamen ona dönerek el fenerini yüzüme bir kez daha tuttum. Feneri kapatınca ilk kez yüzünde beni tanımaya başladığına dair işaretler belirdi.</p>

    <p>“Christopher,” dedi, sanki inanmaya çalışarak, emin olamadan. “Christopher.”</p>

    <p>“Evet, benim işte. Sahiden benim. Ne kadar uzun zaman oldu. Ama tam zamanında işte. Tam zamanında.”</p>

    <p>“Christopher. Arkadaşım.”</p>

    <p>Ayağa kalkıp kalabalığı şöyle bir taradım ve elinde ekmek bıçağı tutan bir oğlanı yanıma çağırdım. Bıçağı ondan alınca oraklı kadın tehditkâr bir şekilde üzerime gelmeye kalktı; fakat tabancamı doğrulttum ve geri çekilmesi için bağırdım. Sonra Akira’nın yanına çömeldim ve iplerini kesmeye başladım. Akira’nın az İngilizcesi yüzünden “iplik” dediğini düşünmüştüm ama onu bağlayan iplerin hakikaten de eskimiş, sicim gibi bir şey olduğunu, bıçağın hiç zorlanmadan kesmesiyle anlıyordum.</p>

    <p>“Söyleyin onlara,” dedim yaşlı adama. Bu arada, Akira’nın elleri serbest kalmıştı. “Söyleyin, bu benim arkadaşım. Ve olayı beraber çözeceğiz. Söyleyin, büyük bir hata yapmışlar. Hadi, durmayın, söyleyin onlara.”</p>

    <p>Akira’nın ayaklarıyla uğraşırken, yaşlı adamın bir şeyler anlattığını ve kalabalığın içinde yeni bir münakaşa çıktığını duyuyordum. Sonra Akira temkinli bir şekilde oturdu ve yüzüme baktı.</p>

    <p>“Arkadaşım Christopher,” dedi. “Evet, biz arkadaş.”</p>

    <p>Kalabalığın yaklaşmaya başladığını hissettim ve ayağa fırladım. Belki arkadaşım için duyduğum heyecandan ötürü lüzumsuz bir saldırganlıkla bağırdım: “Sakın daha fazla yaklaşmaya kalkmayın! Hiçbiriniz! Yoksa ateş ederim! Gerçekten ederim, ona göre!” Sonra yaşlı adama dönüp haykırdım: “Söyle geri çekilsinler! Söyle, kendi iyilikleri için geri çekilsinler!”</p>

    <p>Yaşlı adam ne tercüme etti bilmiyorum. Fakat her ne idiyse, bunun kalabalık üzerindeki etkisi (bize duydukları düşmanlığı abartmıştım) tam anlamıyla bir keşmekeş oldu. Kalabalığın yarısı onları duvarın kenarında durmaları konusunda uyardığımı düşünürken, diğer yarısı yere oturmalarını emretmişim gibi davranıyordu. Hal ve tavrımdan hepsi, her biri dehşete kapılmıştı ve söylenenlere uyabilmek için heyecanlanıp korkarak birbirlerine çarpıyorlar ve panik içinde bağrışıyorlardı.</p>

    <p>Akira, fırsatını bulduğunu fark ederek ayağının üstüne kalkmaya teşebbüs etti. Kolundan destek oldum ve birkaç saniye dengemizi bulmaya çalışarak ayakta durduk. Diğer elimi kullanabilmek için tabancamı belime sokmak zorundaydım, ikimiz beraber adım atmaya çalışıyorduk. Yarasından gelen koku berbattı; fakat bunu zihnimden çıkararak bağırmaya başladım. Kimin, kaçının beni anladığı umurumda değildi.</p>

    <p>“Yakında göreceksiniz zaten! Hata yaptığınızı anlayacaksınız!”</p>

    <p>“Christopher.” Akira kulağıma mırıldanıyordu. “Arkadaşım. Christopher.”</p>

    <p>“Bana bak,” dedim alçak sesle. “Bu insanlardan uzaklaşmamız lazım. Orada, köşede kapı var. Nasıl, oraya kadar yürüyebilecek misin?”</p>

    <p>Akira, omzuma iyice yaslanarak önündeki karanlığa baktı. “Tamam. Biz gidiyor.”</p>

    <p>Görünüşe bakılırsa, bacaklarından yaralanmamıştı ve yürümekte zorlanmıyordu. Fakat altı yedi adım sonra, bohça gibi yere düşmemek için gayret sarf etmeye başladık. Dışarıdan bizi seyreden biri güreştiğimizi zannedebilirdi. Sonunda başka bir duruş bulup yürüyüşümüze devam etmeyi başardık. Küçük bir oğlan çocuğu bize çamur fırlatmak üzere öne atıldı, ama kalabalıktan biri onu derhal tuttu. Sonra işte, Akira’yla beraber kapının eşiğine geldik (kapının kendisi ortada yoktu) ve yalpalayarak yandaki eve geçtik.</p>
  </div>
</body>
</html>
