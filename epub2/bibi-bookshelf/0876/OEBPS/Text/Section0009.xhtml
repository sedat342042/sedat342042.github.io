<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Öksüzlüğümüz</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">Üçüncü Bölüm</h2>

    <p>Charles Emery vakasının esrarını aydınlatmam en fazla birkaç günümü aldı. Mesele diğer soruşturmalarım kadar büyük ses getirmese de, Emery ailesinin (aslında Shackton sakinlerinin tümünün) derin minnettarlığı meslek hayatımda karşılaştığım diğer vakalar kadar tatmin edici oldu. Londra’ya fevkalade bir moralle döndüm ve sonra da soruşturmanın o ilk gününde, bahçede Sarah Hemmings’le gerçekleşen karşılaşma üzerinde düşünme fırsatım olmadı. Meredith Vakfı Balosu’yla ilgili olarak ifşa ettiği niyetlerini unutmuştum demiyorum, sadece söylediğim gibi, aklımda sadece zaferim vardı ve sanırım bu türden şeyler hakkında inceden inceye düşünmemeyi tercih etmiştim.</p>

    <p>Hem zaten dün akşam Claridge’in önünde taksiden inerken düşüncelerim başka yerlerdeydi. Bir defa son dönemdeki başarılarımın bir sonucu olarak haklı nedenlerle buraya davet edildiğimi, böyle toplantılara neden katılmam gerektiğini sorgulamamın yersiz olduğunu, diğer davetlilerin elimdeki vakalara dair kamunun bilgisine sunulmayan şeyleri öğrenmek için beni sıkıştırmaya çalışacaklarını kendime hatırlattım. Ayrıca baloda epey bir süre ayakta tek başına dikilmekle sonuçlansa bile, konuşmayı ve töreni lüzumundan önce terk etmeme kararımı bir kez daha tekrarladım. Büyük lobiye girerken, yüzünde bir tebessümle beklemekte olan Sarah Hemmings’le karşılaşmaya hiç hazır değildim.</p>

    <p>Koyu renk ipekten gayet etkileyici bir gece elbisesi giymiş, sade ama şık mücevherler takmıştı. Bana yaklaşırken tek kelimeyle kendinden emin bir hali vardı, hatta yanımızdan yürüyen bir çifte gülümseyerek selam vermeyi ihmal etmedi.</p>

    <p>“A, Bayan Hemmings,” dedim, o gün Studley Grange’da aramızda geçenleri hızla hatırlamaya çalışırken. O dakika, itiraf etmeliyim, koluma girerek içeride bana eşlik etmesini önermemi beklemeye hakkı olabileceğini düşündüm. Şüphesiz benim kendimden emin olamadığımı sezdi ve kendine güveni tazelendi.</p>

    <p>“Sevgili Christopher,” dedi, “çok şık görünüyorsunuz. Bayıldım doğrusu! Ah, sizi tebrik etme fırsatı da bulamadım. Emery ailesi için yaptıklarınız muazzamdı. Ne kadar akıllıymışsınız.”</p>

    <p>“Teşekkür ederim. Öyle karmaşık bir mesele değildi.”</p>

    <p>O esnada artık koluma girmişti ve balonun davetlilerini içeri yönlendiren görevliye doğru hareket etmiş olsaydı, eminim onu hedefinden döndürecek gücü gösteremezdim. Ama şimdi düşününce, o noktada bir hata yaptığını görüyorum. Belki o anın tadını çıkarmaya çalışıyordu, belki de küstahlığı bir an için gün yüzüne çıkmıştı. Sebebi her neyse, yukarıya çıkmak için bir harekette bulunmadı da, onun yerine lobiye dizilmekte olan davetlilere uzun uzun bakarak, “Sir Cecil henüz gelmedi. Kendisiyle konuşma fırsatı bulabileceğimi umuyorum. Bu senenin balosunun onun şerefine verilmesi ne kadar yerinde, değil mi?” dedi.</p>

    <p>“Kesinlikle.”</p>

    <p>“Biliyor musunuz, Christopher, önümüzdeki senelerde burada sizin şerefinize toplanacağımızı tahmin etmek zor değil.”</p>

    <p>Güldüm. “Pek zannetmiyorum...”</p>

    <p>“Hayır, hayır. Eminim bundan. Pekâlâ, birkaç yıl sonra diyelim o zaman, ama göreceksiniz, o gün gelecek.”</p>

    <p>“Çok naziksiniz, Bayan Hemmings.”</p>

    <p>Ayakta konuştuğumuz süre boyunca kolumda kaldı. Yanımızdan geçenlerin birçoğu bana ve ona tebessümle veya sözle selam veriyorlardı. Ve bu insanların (pek çoğu son derece seçkin kişilerdi) beni Sarah Hemmings’le kol kola görmelerinden haylice haz aldığımı söylemek zorundayım. Bizimle selamlaşırken gözlerinde gördüğüm ifadeyi düşünüyordum. “Hmm. Sarah Hemmings şimdi de onu yakalamış anlaşılan. Gayet tabii.” Bu mevhum kendimi budala veya aşağılanmış hissettirmek şöyle dursun, içimi iftiharla doldurdu. Fakat sonra aniden (buna neyin sebep olduğundan emin değilim) içimde ona karşı büyük bir hiddet doğduğunu hissediverdim. O dakika tavrımda bir değişiklik olmadığından eminim. Dostça sohbetimizi birkaç dakika daha sürdürüp, yanımızdan geçen diğer misafirleri başımızı sallamak suretiyle selamladık. Sonunda kolumu onun kolundan ayırırken döndüm ve dondurucu bir kararlılıkla, “Evet, Bayan Hemmings, sizi yeniden görmek güzeldi. Ancak şimdi sizden ayrılmak ve yukarıdaki davete katılmak zorundayım,” dedim.</p>

    <p>Başımı hafifçe eğerek veda ettim ve uzaklaştım. Kesinlikle çok şaşırmış olmalıydı ve işbirliğine yanaşmama ihtimalime karşılık bir plan hazırlamış olsa bile, onu uygulamaya fırsat bulamamıştı. Ondan birkaç adım uzaklaşmış ve hatta bana selam veren yaşlı bir çifte takılmıştım ki aniden hızla yanıma geldi.</p>

    <p>“Christopher!” dedi çileden çıkmış bir halde ama fısıltıyla. “Yapamazsınız bunu! Bana söz verdiniz!”</p>

    <p>“Hiçbir şekilde öyle bir söz vermedim, biliyorsunuz.”</p>

    <p>“Yapamazsınız! Christopher, yapamazsınız!”</p>

    <p>“İyi akşamlar diliyorum, Bayan Hemmings.”</p>

    <p>Ondan ve olan biteni duymamak için ellerinden geleni yapan yaşlı dostlarımdan mecburen uzaklaşıp geniş merdivenleri hızlıca çıkmaya başladım.</p>

    <p class="paragraf">Üst kata varınca pırıl pırıl aydınlatılmış bir fuayeye alındım. Donuk suratlı, üniformalı bir adamın davetlilerin isimlerini kontrol ettiği bankonun önünde sıra olmuş davetlilere katıldım. Benim sıram geldiğinde ismimi işaretleyen adamın yüzünde beliren heyecan ışıltısı beni çok memnun etti. Davetli listesini imzaladım ve görebildiğim kadarıyla hayli kalabalık bir grubun çoktan toplanmış olduğu büyük salona yöneldim. Girişten geçer geçmez içerdeki velvele adeta beni yuttu; uzun boylu, sık ve koyu sakallı bir adamla selamlaştık. Anladığım kadarıyla gecenin ev sahiplerinden biriydi; ancak bana söylediği şeylerin pek azını anlamıştım; çünkü dürüst olmak gerekirse, az önce aşağıda olanlardan başka bir şey düşünemez haldeydim. İçimde çok tuhaf bir çöküntü hissediyordum ve Bayan Hemmings’i tuzağa düşürmüş filan olmadığımı, alçaltıcı bir durumla karşılaşmışsa da buna tamamen kendisinin sebep olduğunu kendime hatırlatıyordum.</p>

    <p>Fakat sakallı adamdan ayrılıp da salonun içine doğru sürüklenirken, Sarah Hemmings’i aklımdan bir türlü atamadım. Aperitif tepsisiyle yaklaşan garsonun da, dönüp beni selamlayan insanların da pek farkında değildim. Hepsi de bir biçimde beni tanıyan üç dört bilim adamıyla sohbet ettim. Salona gireli on beş dakika kadar olmuştu ki ortamda hafif bir değişiklik yaşandığını sezdim; bana doğru yönelmiş bakışlar ve mırıldanmalar eşliğinde, az evvel salona alındığımız girişin yakınında bir yerlerde bir çeşit kargaşa çıktığını gördüm.</p>

    <p>Bunu fark ettikten hemen sonra, kötü bir durumun yaklaştığı içime doğdu ve aklıma gelen ilk şey, salonun derinliklerine doğru kaçmak oldu. Fakat aynı anda esrarengiz bir güç beni girişe doğru itiyordu ve kendimi yeniden, o anda resepsiyona arkasını dönmüş, fuayede vuku bulan dramatik sahneyi yüzünde kederli bir ifadeyle seyreden sakallı adamın yanında buldum.</p>

    <p>Dikkatle bakınca patırtının merkezindeki kişinin Bayan Hemmings’in ta kendisi olduğunu gördüm. Bankoda davetlilerin isimlerinin kontrol edilmesine mâni oluyordu. Avaz avaz bağırıyor değildi; ancak kendisine hâkim olmaya çalışmadığı aşikârdı. Onu yatıştırmaya koşan yaşlıca bir otel görevlisini uzaklaştırıp bankoya dayanarak, orada hâlâ donuk suratıyla oturan adama ateş püskürmek üzere olduğunu seyrediyordum. Neredeyse ağlayarak, “Ama siz hiçbir şey anlamıyorsunuz! Oraya girmek zorundayım, duymuyor musunuz? Dostlarımın hemen hepsi orada, ben oraya aidim, anlamıyor musunuz! Tanrı aşkına biraz makul olun!” diyordu.</p>

    <p>“Gerçekten çok üzgünüm Bayan...” diyen donuk suratlı adamın sözlerine kulak vermeyen Sarah Hemmings’in yapılı saçı yüzünün bir tarafına devrilmişti.</p>

    <p>“Aptalca bir karışıklık olmuş işte, hepsi bu, anlamıyor musunuz? Sersemce bir karışıklık. Bunu bile bile canavarca davranıyorsunuz bana, inanamıyorum doğrusu! Kesinlikle inanamıyorum!”</p>

    <p>Hadiseye tanık olan herkes, hepimiz bir an ortak bir utançla donakaldık. O sıra sakallı adam toparlandı ve durumu kontrol altına almak niyetiyle fuayeye doğru ilerledi.</p>

    <p>“Mesele nedir?” diye sakinleştirici bir tonla sordu. “Hanımefendi, bir hata mı yapılmış? Buyrun, buyrun lütfen, eminim şimdi hallederiz. Emrinizdeyim.” Sonra aniden geri çekildi ve, “Siz Bayan Hemmings değil misiniz?” diye sordu heyecanla.</p>

    <p>“Elbette benim, ben Bayan Hemmings’im. Görmüyor musunuz? Bu adam bana canavarca davranıyor...”</p>

    <p>“Sevgili Bayan Hemmings, bu şekilde sinirlenmenizi gerektirecek bir şey yok. Gelin, bir dakika şöyle geçelim de...”</p>

    <p>“Hayır! Hayır diyorum! Beni buradan çıkaramazsınız, hiçbir şekilde yapamazsınız bunu. Söyledim size, içeri mutlaka ve mutlaka girmek zorundayım! Onca zaman bunun hayalini kurdum...”</p>

    <p>Hadiseyi seyredenler arasında bir adam, “Genç hanım için bir şeyler yapılması mümkün olsa gerek. Niçin böyle adice davranılıyor? Zahmet edip buraya gelmiş, niçin içeri girmesine izin verilmesin ki?” dedi.</p>

    <p>Bu sözler üzerine kalabalıktan bir onaylama mırıltısı yükseldi; gerçi durumu tasvip etmeyen yüzler de fark ettim. Sakallı adam tereddüt etti ama önceliğin bu sıkıntılı sahneyi derhal sonlandırmak olduğunun ayırdına varmış görünüyordu.</p>

    <p>“E, o zaman, durumun özelliği nedeniyle...” dedi ve donuk suratlı adama dönerek devam etti: “Eminim Bayan Hemmings’i memnun edecek bir şeyler yapabiliriz, öyle değil mi Bay Edwards?”</p>

    <p>Daha uzakta kalabilirdim, ama tüm bunlar esnasında, Bayan Hemmings’in beni birden fark edip bu son derece tatsız hadisenin suçlusu gibi gösterebileceği ve içine çekebileceği korkusuyla taş kesilmiştim. Aslında, ben geriye doğru çekilirken, bir an dosdoğru bana bakmıştı. Ama bir şey yapmadı ve öfkeden deliye dönmüş bakışları tekrar sakallı adama yöneldi. Fırsattan istifade edip, orayı hızla terk ettim.</p>

    <p>Yirmi dakika boyunca balo salonunun girişten en uzak noktalarında saklandım. Orada bulunanlardan şaşılacak denli büyük bir kısmı, olan bitene lüzumundan fazla itibar etmemiş olsa gerek ki salondaki konuşmalar (hem etrafımda duyduklarım hem de bizzat iştirak ettiklerim) neredeyse tamamen karşılıklı edilen iltifatlar üzerine kuruluydu. İltifatlaşmanın sonuna gelindiğinde ise şeref misafiri olan kişiye methiye düzülmeye başlıyordu. Bir ara, Sir Cecil Medhurst’ün uzun başarı listesi diyebileceğim türde bir nutuk atan yaşlı beyefendiye, “Acaba Sir Cecil gelmişler mi?” diye sordum.</p>

    <p>Yanımdaki kişi elindeki kadehle işaret edince, dönüp salonun biraz ilerisinde, iki orta yaşlı hanımla sohbet etmekte olan büyük devlet adamının heybetli cüssesine baktım. O sıra, Sarah Hemmings’in kalabalıktan sıyrılıp doğruca Sir Cecil’e yöneldiğini gördüm.</p>

    <p>Tavrında fuayedeki acınası halinden eser yoktu. Tek kelimeyle harika görünüyordu. Ben bunları izlerken Sir Cecil’e yaklaştı ve tek bir tereddüt emaresi göstermeksizin bir elini onun koluna koydu.</p>

    <p>Yanında durduğum yaşlı bey beni birileriyle tanıştırdığından, mecburen diğer tarafa döndüm. Yeniden Sir Cecil’in tarafına doğru baktığımda, orta yaşlı iki hanımın zoraki bir şekilde gülümseyerek yana çekilmiş olduklarını, Sarah Hemmings’in de Sir Cecil’in dikkatini tümüyle kendisine çekmeyi başardığını gördüm. Sir Cecil başını geriye atmış, Sarah Hemmings’in şakalarına sesli sesli gülüyordu.</p>

    <p>Bir süre sonra yemek salonuna alındık ve parlak avizelerin aydınlattığı devasa bir masaya oturtulduk. Neyse ki Sarah Hemmings benden uzak bir yere geçmişti ve epey bir süre bulunduğum ortamdan zevk aldım. Her iki yanımda oturan ve farklı yönlerden hoşlukları olan iki hanımla sırayla sohbet ettim. Yiyecekler son derece lezizdi. Ancak yemek boyunca masaya eğilerek Bayan Hemmings’i masanın diğer ucunda görmeye çalıştığımı fark ettim ve hangi sebeple o şekilde davranmış olabileceğim hususunda tekrar düşündüm.</p>

    <p>Davranışım, davetin kendisiyle ilgili şu anda hatırlayamadığım endişelerimden kaynaklanmış olabilirdi. Sonlara doğru çeşitli şahsiyetler, Sir Cecil’in özellikle Milletler Cemiyeti’nin kuruluşunda üstlendiği rol başta olmak üzere, dünya ülkeleri arasındaki münasebetlere yaptığı katkıları övmek için ayağa kalkarak konuştular. En sonunda söz sırası Sir Cecil’e geldi.</p>

    <p>Konuşması, hatırladığım kadarıyla, fazlasıyla mütevazı, hatta belki biraz kendi itibarını zedeler şekilde de iyimserdi. Ona göre, insanoğlu hatalarından ders almıştı artık; yeryüzünde Birinci Dünya Savaşı ölçüsünde bir felaketin bir daha tecrübe edilmemesini teminat altına alabilmek için belli bazı kurumlar meydana getirilmişti. Savaş elbette berbat bir olaydı; ancak temsil ettiği şey, “İnsan’ın evriminde tuhaf bir pencereydi”, o kadar; teknik gelişmenin birkaç yıl boyunca teşkilatlanma kapasitemizin önüne geçtiği zamanlarda böylesi bir durumun ortaya çıkması olağandı. Mühendislik harikası hızlı gelişmelerle ve bunun neticesi olan modern silahlarla savaşma kabiliyetimiz hepimizi şaşırtmıştı.</p>

    <p>Fakat şimdi aradaki boşluğu kapatıyorduk. İçimizdeki dehşetin ve şiddetin serbest bırakılırsa neler doğurabileceğini bize hatırlatmış olan medeniyet galip gelmiş ve hukuk tesis edilmişti. Bu türden noktalara temas eden konuşmasını tamamlayınca, hepimiz kendisini yürekten alkışladık.</p>

    <p>Yemeği takiben hanımlar bizden ayrılmadı ve hep birlikte balo salonuna geçmemiz istendi. Balo salonunda bir yaylı sazlar dörtlüsü çalıyor, garsonlar likör, puro ve kahve tepsileriyle davetliler arasında geziyorlardı. Davetliler hemen hareketlenmişlerdi ve ortam yemek öncesine göre çok daha rahattı. Bir ara salonun karşı tarafında duran Bayan Hemmings’le göz göze geldik. Bana gülümsemesine hayret ettim. İlk düşüncem, bu tebessümün intikam planı yapan bir düşmanın tebessümü olduğuydu; ancak gecenin ilerleyen saatlerine dek onu gözlemlemeye devam ettim ve bu hususta yanılıyor olduğuma karar verdim. Aylar, hatta yıllar sürmüş olabilecek bir çabanın ardından bu mekânda, bu tarihte mevcut olabilmeyi başarmıştı ve amacına ulaşmış olduğu için de –söylediğine göre tıpkı yeni doğum yapmış bir kadında olduğu gibi– bu yolda tecrübe ettiği acı hatıraların tamamını ardında bırakmıştı. Dostça sohbetler ederek gruptan gruba dolaşmasını seyrettim. Halihazırda morali böyle iken onun yanına gidip barışmam gerektiğini düşünsem de, aniden başka bir hadise çıkarma ihtimaline karşı ondan uzak durmaya karar verdim.</p>

    <p>Gecenin bu kısmını işgal eden yarım saat sonunda, nihayet Sir Cecil Medhurst’le tanıştım. Onunla tanışmak için özel bir gayret sarf etmedim ama baloyu meşhur devlet adamıyla birkaç kelime konuşmadan terk etmek de doğrusu beni hayal kırıklığına uğratırdı. Neticede, bir soruşturma sırasında tanışmış olduğum Lady Adams tarafından yanıma getirildi. Sir Cecil elimi sıkıca kavradı ve içtenlikle, “A genç dostum! Demek buradasınız!” dedi.</p>

    <p>Birkaç dakika boyunca salonun ortasında yalnız kaldık. O esnada etrafımızda canlı bir gürültü vardı ve karşılıklı ettiğimiz nezaket sözlerini birbirimize yaklaşarak ve sesimizi yükselterek söylemek zorunda kaldık. Bir ara beni hafifçe yana iterek şöyle dedi: “Yemekte söylediğim her şey, dünyanın daha emin, daha medeni bir yer olmasıyla ilgili. Buna gerçekten inanıyorum, anlıyor musun? En azından...” Bu noktada elimi yeniden kavradı ve bana muzip bir ifadeyle bakarak ekledi: “En azından inanmak istiyorum. Ama bilemiyorum, genç dostum. Bilmiyorum, sonunda bütün bunları bir arada tutabilecek miyiz? Ne gerekiyorsa yapacağız. Teşkilatlanma, muhakeme ve müzakere. En büyük ülkelerin en büyük adamlarını bir araya getirme ve konuşmalarını sağlama. Ama kenardan köşeden başını çıkaracak kötüler her zaman var olacaktır. Evet! Çalışıyorlar, şimdi bile, biz burada konuşurken onlar medeniyeti yok etmek üzere planlar yapmakla meşguller. Ve çok akıllılar, şeytani bir şekilde akıllı. İyi adamlar ve iyi kadınlar ellerinden geleni yapabilir, onları uzakta tutabilmek için hayatlarını tehlikeye atabilirler ama korkarım bu yeterli olmayacak dostum. Korkarım, olmayacak. Kötüler, sıradan düzgün vatandaşlara nispeten çok daha kurnaz. Onlar doğru düzgün bir adamı kafesleyip aklını çelerler, onu yozlaştırır ve kendi dostlarına ihanet etmesine sebep olurlar. Görüyorum bunu, artık sürekli olarak görüyorum ve daha da kötüleşecek bu. O yüzden sizin gibilerin varlığına çok daha fazla ihtiyaç duyacağız genç dostum. Bizim tarafımızda, olabildiğince akıllı birkaç kişiye. Onların dümenini hemen anlayacak ve çıbanı fazla büyümeden ortadan kaldıracak birilerine.”</p>

    <p>Muhtemelen haylice sarhoştu; muhtemelen gecenin ehemmiyeti onu çok etkilemişti. Neyse, konuşurken duygulu bir şekilde kolumu sıkıca tuttu ve bir süre daha muhabbetine devam etti. Ve belki bu seçkin adam böylesi coşkun bir ruh halinde olduğu için (veya belki de bütün gece ona bu türden bir şeyi sormak aklımda olduğu için) konuşmasını bitirdiğinde ona, “Sir Cecil, yakın zamanda Şanghay’da olduğunuzu duydum,” dedim.</p>

    <p>“Şanghay mı? Çok doğru, dostum. Gidip gelmeye devam ediyorum. Çin’de olan bitenler bizi yakından ilgilendiriyor. Artık sadece Avrupa’ya bakamayız, biliyorsun. Avrupa’daki kaosu kontrol altına almak için dikkatimizi daha uzak diyarlara çevirmek zorundayız.”</p>

    <p>“Şunun için sordum efendim; oradayken benim eski bir arkadaşıma rastlamış olabilirsiniz diye düşündüm. Tabii rastlamanızı gerektirecek gerçek bir sebep yok. Ama ismi Yamaşita. Akira Yamaşita.”</p>

    <p>“Yamaşita mı? Hmm, Japon yani. Şanghay’da haylice Japon var elbette. Ve orada etkileri her geçen gün artıyor. Yamaşita mı dediniz?”</p>

    <p>“Akira Yamaşita.”</p>

    <p>“Karşılaştım diyemem. Diplomat filan mı, yoksa başka bir şey mi?”</p>

    <p>“Aslına bakılırsa efendim, bilmiyorum. Çocukluk arkadaşımdı.”</p>

    <p>“A, anladım. Hâlâ Şanghay’da olduğundan emin misiniz? Belki de oradan ayrılmış ve Japonya’ya dönmüştür.”</p>

    <p>“Yok, yok. Hâlâ orada olması gerek. Akira, Şanghay’ı çok severdi, Japonya’ya bir daha asla dönmemeye kararlıydı. Evet, eminim hâlâ orada olduğundan.”</p>

    <p>“Hm, hayır, hiç rastlamadım. Saito diye bir adam vardı, onu gayet sık gördüm. Ordudan birkaç adam. Ama o isimde biriyle tanışmadım.”</p>

    <p>“E, evet...” Hayal kırıklığımı gizlemek için güldüm. “Zaten pek ihtimal dahilinde değildi. Sadece merak etmiştim.”</p>

    <p>Tam o dakika, Sarah Hemmings’in yanı başımda durduğunu fark edip dehşete kapıldım.</p>

    <p>“Demek büyük dedektifi köşeye sıkıştırdınız sonunda, Sir Cecil,” dedi şen sesiyle.</p>

    <p>“Hem de nasıl, canım,” diye cevapladı yaşlı beyefendi, gözlerinin içi gülerek. “Önümüzdeki yıllarda ona feci şekilde ihtiyaç duyacağımızdan ve itimat edeceğimizden bahsediyordum kendisine.”</p>

    <p>Sarah Hemmings bana gülümsedi. “Yalnız şu var Sir Cecil, ben Bay Banks’in tümüyle güvenilir olduğunu pek düşünmüyorum. Fakat onunla yetinmek zorundayız belki de.”</p>

    <p>Bir an evvel orayı terk etmeye karar verdim ve salonda bir başkasını görmüş gibi yaparak özür dileyip yanlarından hızla ayrıldım.</p>

    <p class="paragraf">Bir süre Bayan Hemmings’e bakmamaya gayret ettim. Saatler ilerledikçe davetliler yavaş yavaş salonu terk etmeye başlamıştı ve ortalık biraz olsun boşalmıştı. Ayrıca garsonlar balkon kapılarından bazılarını açtıkları için salona serinletici bir gece esintisi girmişti. Buna rağmen içerisi hâlâ sıcak ve havasız olduğundan, biraz hava almak arzusuyla balkonlardan birine çıktım. Adım atar atmaz, Sarah Hemmings’in arkası salona dönük, elinde ağızlığıyla karanlık gökyüzüne bakarak kenarda durmakta olduğunu gördüm. Geriye doğru bir adım attım, ama kımıldamamış olmasına rağmen beni fark ettiğini düşündüm. Bu yüzden balkonun ön kısmına ilerledim ve, “Evet Bayan Hemmings, galiba sonunda bu gece sizin oldu,” dedim.</p>

    <p>“Harikulade bir gece,” dedi, bana dönmeden. Mutlu bir iç çekişle sigarasından bir nefes aldı ve dönüp hafifçe gülümsedikten sonra bakışlarını yeniden karanlığa çevirdi. “Tıpkı hayalimdeki gibiydi her şey. Bütün bu harikulade insanlar. Başınızı nereye çevirseniz. Harikulade insanlar. Ve Sir Cecil, nasıl hoş biri, sizce de öyle değil mi? Eric Mitchell’la sergisi hakkında müthiş zevkli bir sohbete daldık bir ara. Önümüzdeki ay, sergi açılmadan evvelki özel gösterime davet etti beni.”</p>

    <p>Bunlara cevaben hiçbir şey söylemedim; birkaç dakika, tırabzanın kenarında yan yana durduk sadece. İlginç bir şekilde (belki de yaylı sazlar dörtlüsünün çaldığı ince vals kulağımıza kadar geldiği için) aramızdaki sessizlik beklendiği gibi rahatsız edici olmadı. Sonunda, “Herhalde bana hayret etmişsinizdir,” dedi.</p>

    <p>“Hayret etmek mi?”</p>

    <p>“Nasıl kararlı olduğuma. Bu gece burada olabilmek için.”</p>

    <p>“Evet, hayret ettim,” dedim ve ekledim: “Bayan Hemmings, bu geceki gibi bir mecliste bulunmaya çalışmanız neden bu kadar hayati bir şey?”</p>

    <p>“Hayati mi? Sizce ben bunun hayati bir şey olduğunu mu düşünüyorum?”</p>

    <p>“Doğrusu, öyle. Bu akşamın başında, aşağıda şahit olduklarım da bu manzarayı destekler nitelikte.”</p>

    <p>Şaşırtıcı bir şekilde, tepkisi küçük bir kahkaha oldu ve ardından bana gülümsedi. “Neden istemeyeyim ki Christopher? Neden böyle bir mecliste olmayı arzu etmeyeyim ki? Sizce de burası düpedüz... büyüleyici değil mi?”</p>

    <p>Sessizliğimi bozmayınca gülümsemesi kayboldu.</p>

    <p>“Sanırım beni hiç tasvip etmiyorsunuz,” dedi farklı bir sesle.</p>

    <p>“Ben sadece bir şeye işaret etmek...”</p>

    <p>“Önemli değil. Haklısınız. Olanları, kapıda olan biteni utanç verici buluyor ve tasvip etmiyorsunuzdur. Ama başka ne yapabilirim ki? Yaşlandığımda geride bıraktığım hayata bakıp boş bir şey görmek istemiyorum. Gurur duyacağım bir şey görmek istiyorum. Anlıyor musunuz, Christopher? Ben <em>tutku dolu</em> bir insanım.”</p>

    <p>“Sizi anladığımdan emin değilim. Meşhur insanlarla vakit geçirirseniz daha anlamlı bir hayat süreceğinizi mi zannediyorsunuz?”</p>

    <p>“Beni gerçekten böyle mi görüyorsunuz?”</p>

    <p>Başını çevirdi, galiba hakikaten incinmişti. Sigarasından bir nefes daha çekti. Boşalmış caddeye ve beyaz duvarlı binalara uzun uzun baktı. Sonra sükûnetle, “Öyle görünebileceğini kabul ediyorum,” dedi. “En azından bana kötümser ve eleştirel bir tavırla yaklaşan birine öyle görünebilir.”</p>

    <p>“Umarım ben sizi o gözle görmüyorumdur. Öyle gördüğümü düşünmeniz beni üzer.”</p>

    <p>“O zaman biraz daha anlayışlı olmaya çalışın.” Kararlı bir ifadeyle bana doğru döndü ve hemen ardından bakışlarını yeniden başka yöne çevirdi. “Annemle babam hayatta olsalardı,” dedi, “bana çoktan evlenmiş olmam gerektiğini söylerlerdi. Belki olmalıydım da. Ama bir sürü kızın yaptığı şeyi yapmayacağım. Bütün sevgimi, bütün enerjimi, bütün aklımı (ortalama olmasına rağmen) kendini golfe veya Şehir’de tahvil satmaya adamış, işe yaramaz bir adam için harcamayacağım. Evlenirsem, hayata katkısı olan biriyle olacak bu. Yani insanlığa demek istiyorum, daha iyi bir dünyanın yaratılmasına katkıda bulunan biri. Bu çok korkunç bir hırs mı? Ben bu tür yerlere meşhur erkekler bulmak için gelmiyorum, Christopher. Buralara seçkin erkekleri bulmak için geliyorum. Arada bir utanmama sebep olacak şeyler olması umurumda değil.” Salona doğru dönüp el salladı. “Fakat hayatımı hoş, kibar ve ahlaken beş para etmez bir adam için boşa harcamanın kaderim olmasını kabul etmiyorum.”</p>

    <p>“Böyle izah ettiğinizde,” dedim, “kendinizi bir anlamda, ihtiraslı olarak görebileceğinizi anlıyorum.”</p>

    <p>“Bir anlamda evet, Christopher. Ah, şu anda çaldıkları parça nedir? Bildiğim bir şey. Mozart mı?”</p>

    <p>“Zannedersem Haydn.”</p>

    <p>“Ah evet, evet, haklısınız. Haydn.” Birkaç saniye gökyüzüne baktı, müziği dinler gibiydi.</p>

    <p>“Bayan Hemmings,” dedim nihayet. “Size karşı evvelce takındığım tutumdan üzüntü duyuyorum. Aslında, şu anda öyle davranmış olduğum için çok pişmanım. Özür dilerim. Umarım beni affedersiniz.”</p>

    <p>Ağızlığını hafifçe yanağına sürterek gecenin derinliğine bakmaya devam etti. “Çok naziksiniz, Christopher,” dedi sakince. “Ama özür dilemesi gereken asıl benim. Neticede sizi kullanmaya çalışıyordum. Aynen öyle. Bu gece kendimi rezil ettiğimi biliyorum ama umursamıyorum bunu. Size kötü davranmış olmamı ise umursuyorum. Belki bana inanmıyorsunuz ama gerçeği söylüyorum.”</p>

    <p>Güldüm. “E, o halde birbirimizi affetmeye çalışalım.”</p>

    <p>“Evet, öyle yapalım.” Bana doğru döndü ve gözlerinde neredeyse çocuksu bir mutlulukla parıldayan bir gülümseme belirdi. Sonra yüzüne yeniden bir yorgunluk indi ve başını karanlığa çevirdi. “Çok zaman insanlara kötü davranıyorum,” dedi. “Galiba hırslı olmamın bir sonucu bu. Ve fazla zamanımın kalmamış olmasının.”</p>

    <p>“Annenizle babanızı uzun zaman önce mi kaybettiniz?” diye sordum.</p>

    <p>“Sanki ezelden beri öksüzüm. Ama bir taraftan da her zaman benimleler.’”</p>

    <p>“Eh, geceden zevk almanıza memnunum, nihayetinde yani. Benim parçası olduğum kısmı içinse ancak tekrar üzgün olduğumu söyleyebilirim.”</p>

    <p>“Ah bakın, herkes çıkıyor. Ne fena! Bense sizinle bir sürü şey konuşacaktım. Arkadaşınızı mesela.”</p>

    <p>“Arkadaşımı mı?”</p>

    <p>“Sir Cecil’le bahsediyordunuz ya. Hani Şanghay’daki.”</p>

    <p>“Akira mı? Bir çocukluk arkadaşım sadece.”</p>

    <p>“Ama sizin için önemli biri olsa gerek.”</p>

    <p>Toparlandım ve arkama baktım. “Haklısınız. Herkes çıkıyor.”</p>

    <p>“O zaman ben de gitmeliyim,” dedi. “Yoksa gidişim de gelişim gibi hayli dikkat çekici olacak.”</p>

    <p>Fakat gitmek üzere hiçbir harekette bulunmadı. İzin isteyerek salona dönen ben oldum. Bir ara, arkama baktığımda, sigarasını gecenin içine üfleyen yalnız bir insan figürü gördüm. Sırtını döndüğü salon hızla boşalıyordu. Dönüp salondan çıkarken ona eşlik etmeyi önermek aklımdan geçmedi değil. Ama birden Akira’dan bahsetmesinin beni telaşa düşürdüğünü hatırlayarak, bu gece için Sarah Hemmings’le ilişkilerimi düzeltmek namına yeterince faaliyette bulunduğum kanaatine vardım.</p>
  </div>
</body>
</html>
