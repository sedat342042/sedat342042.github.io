<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">HALDON BAŞI</p>
	<p class="block_2"> </p>
	<p class="block_3">İki gün yolculuk ettiler.</p>
	<p class="block_2"> </p>
	<p class="block_3">James ve yol arkadaşları Değirmencinin Durağı'nda bekleyen bir devriye bulamadılar. Oyalanmak için sebepleri yoktu, bu yüzden kasabaya ismini veren değirmenin yakınındaki küçük bir dükkândan erzak satın aldılar ve kuzeye, Haldon Başı köyüne yöneldiler.</p>
	<p class="block_2"> </p>
	<p class="block_3">Köyün güneyinde küçük bir yol ayrılarak batıya uzanıyor, kıyı yamaçlarından geçerek geniş bir kumsala iniyordu. James atından indi ve "Nokta'dan kısa bir yürüyüş mesafesi kadar uzağız," dedi. Denize doğru çıkıntı yapan yere işaret etti. "Saraydaki haritalar doğruysa bu yamaçların altında, dönemecin hemen arkasında bir burun bulacağız."</p>
	<p class="block_2"> </p>
	<p class="block_3">Atlarını sulayıp bağladılar, sonra yürümeye başladılar. "Daha birkaç saatlik gün ışığımız var," dedi James, kumların üzerinde yürürlerken. "Kendaric, büyü ne kadar zaman alıyor?"</p>
	<p class="block_2"> </p>
	<p class="block_3">"Birkaç dakika," dedi enkazcı. "Gemiyi kaldırırım ve girip aradığınız şeyi almanıza yetecek kadar suların üzerinde tutarım."</p>
	<p class="block_2"> </p>
	<p class="block_3">"O zaman bir tekneye ihtiyacımız olacak," dedi Solon.</p>
	<p class="block_2"> </p>
	<p class="block_3">Kendaric kahkaha attı. "Pek değil keşiş. Büyümdeki deha yalnızca yeteneği olan tek bir adam tarafından yapılabilmesi değil, aynı zamanda geminin çevresindeki suyu da katılaştırıyor. Üzerinde yürüyüp süsünü alabilirsin."</p>
	<p class="block_2"> </p>
	<p class="block_3">James sırıttı. "Belki şansımız yaver gider de bu 'süsü' kolaylıkla alırız." Çıkıntıyı dolandılar ve prensin haritasının doğru olduğunu gördüler. Kaya ve topraktan uzun bir parmak denize doğru uzanıyordu. Akşam havası ılımlıydı ve Nokta'nın ötesinde tembel dalgalar yükselip alçalıyordu. Suyun üzerine çıkan birkaç direk görebiliyorlardı, deniz tarafından tamamen parçalanmayan eski enkazların kalıntıları. Doğal dalgakıranda yürüyerek ucuna ulaştılar.</p>
	<p class="block_2"> </p>
	<p class="block_3">Kendaric çekilen dalgaların ortaya serdiği enkazları inceledi, düzinelerce eğik direk mezar taşları gibi duruyordu. Kaşlarını çattı. "Hangisini kaldıracağım?" diye sordu.</p>
	<p class="block_2"> </p>
	<p class="block_3">"Hiçbir fikrim yok," diye yanıt verdi James.</p>
	<p class="block_2"> </p>
	<p class="block_3">Solon yanlarına geldi. "Burası bir ölüm yeri," dedi uğursuzca. "Bir gemi ve insan mezarlığı."</p>
	<p class="block_2"> </p>
	<p class="block_3">Solon enkazlara baktı ve tekrar konuşacaktı ki Kendaric, "Bu koku ne? Fırtına öncesi gibi... keskin..."</p>
	<p class="block_2"> </p>
	<p class="block_3">Uca son ulaşan Jazhara'ydı ve bağırdı, "Bu büyü!"</p>
	<p class="block_2"> </p>
	<p class="block_3">Rüzgârlar yoktan var oldu, onları sarstı, giysilerini çekiştirdi. Biraz ötesinin sakin olmasına rağmen çevrelerindeki deniz kabarmaya başladı.</p>
	<p class="block_2"> </p>
	<p class="block_3">Ani bir esinti Solon'u döndürdü ve adam hızla kayaların üzerine düştü. James kılıcını çekmişti, ama saldıracak bir şey göremiyordu. Kendaric çöktü ve olabildiğince eğildi. Jazhara asasını başına kaldırdı ve bağırdı, "Gerçek açığa vurulsun!"</p>
	<p class="block_2"> </p>
	<p class="block_3">Parlak, beyaz bir ışık asadan fırladı, James'in yaşlarla dolan gözlerini kaçırıp kırpıştırmasına sebep olacak kadar kör ediciydi.</p>
	<p class="block_2"> </p>
	<p class="block_3">Sonra James Jazhara'nın, "Bakın!" diye bağırdığını duydu.</p>
	<p class="block_2"> </p>
	<p class="block_3">Yaşları sildi ve ileriye baktı, bir geminin direklerinin hemen üzerinde, havada süzülen iki yaratık gördü. İkisi de kertenkelemsi görünüyordu, uzun, kıvrımlı boyunları ve kuyrukları vardı. Geniş, yarasa kanatlarına benzeyen kanatlarını hızla çırparak rüzgâr yaratıyorlardı. Başlarında hemen hemen hiç hat yoktu, yalnız yakut rengi gözleri ve su yutan balık gibi açılıp kapanan yarık gibi ağızları vardı.</p>
	<p class="block_2"> </p>
	<p class="block_3">Jazhara ayakta kaldı ve işitilmek için bağırarak bir büyü söyledi. Kızıl bir enerji topu elinde belirdi ve büyüyü yaratıklara attı. Kırmızı ışık topu sağdaki yaratığa çarptı ve yaratık acı içinde çığlık atar gibi ağzını açtı. Ama onların tek işittiği rüzgârın yeniden yükselen ulumasıydı. Soldaki canavar doğrudan gruba doğru daldı. James kılıcını kaldırarak ayağa fırladı. Solon da savaş çekicini çekerek doğruldu.</p>
	<p class="block_2"> </p>
	<p class="block_3">Yaratık doğrudan Jazhara'ya yönelmişti ve James onu biçti. Kılıcı ona dokunduğunda kor beyaz kıvılcımlar patladı ve yaratık şok içinde ağzını açtı. Rüzgârın feryatları kulaklarında çınladı. Yaratık duraksadı ve Solon yaklaşarak dev savaş çekicini indirdi. Darbenin sersemlettiği yaratık kayaların üzerinde düştü.</p>
	<p class="block_2"> </p>
	<p class="block_3">Bir kanadının ucu toprağa değer değmez orada yeşil bir alev parladı ve hızla kanatta yayılarak canavarı kapladı. Yaratık bir an kayaların üzerinde kıvrandı, James'le arkadaşları gerilerken savunmasızca çırpındı. Sonra yok oldu, yükselen hafif duman, öncekine göre daha zayıf esen rüzgârlarla süpürüldü.</p>
	<p class="block_2"> </p>
	<p class="block_3">İkinci yaratık Jazhara’nın büyüsünün etkisinden kurtulmuş, çember çiziyordu. Öttü ve boş bir ağacın içinden esen rüzgâr gibi bir ses çıkardı. </p>
	<p class="block_2"> </p>
	<p class="block_3">Jazhara işaret etti, "Bakın!"</p>
	<p class="block_2"> </p>
	<p class="block_3">Bir başka yaratık havada belirdi, bir kez çember çizdi, sonra ilkine katıldı.</p>
	<p class="block_2"> </p>
	<p class="block_3">Onları sarsan rüzgâr yine ikiye katlandı ve dik durmak için çaba göstermek zorunda kaldılar.</p>
	<p class="block_2"> </p>
	<p class="block_3">Jazhara bir kez daha büyü fırlattı. Tek bir delici kızıl enerji hattı olan bu büyü ilk canavarın yüzüne çarptı. Yaratık acı içinde kıvrandı, sersemledi, havanın ortasında yan uzanacakmış gibi devrildi, sonra ağır ağır yuvarlanarak altındaki denize düşmeye başladı. Suya dokunur dokunmaz, ilki gibi yeşil alevler içinde yok oldu.</p>
	<p class="block_2"> </p>
	<p class="block_3">James çevresine bakındı ve etkili olacak kadar iri, ama kaldırabileceği kadar küçük bir taş buldu. Kolunu arkaya attı ve taşı kalan yaratığa elinden geldiğince kuvvetle fırlattı. Bu yaratık da, James'in bir çağrı olduğunu düşündüğü ötme sesini çıkarmaya başladı. Taş canavarın yüzüne çarptı ve çağrısını kesti.</p>
	<p class="block_2"> </p>
	<p class="block_3">"Jazhara!" diye bağırdı James. "O şeyle başa çıkmak için bir şeyin kaldıysa, türünden birini daha çağırmadan kullan." "Deneyecek bir numaram daha var!" dedi Jazhara.</p>
	<p class="block_2"> </p>
	<p class="block_3">Asasıyla işaret etti ve ucundan bir alev topu fırladı. Aralarından uçarken James ve Solon yana döndüler, çünkü kavurucu ısısını hissedebiliyorlardı. Ateş doğrudan yaratığa gitti ve onu çevirdi. Alevler aniden parlak yeşile döndü ve yaratık gözden kayboldu.</p>
	<p class="block_2"> </p>
	<p class="block_3">Rüzgâr hemen dindi.</p>
	<p class="block_2"> </p>
	<p class="block_3">Kendaric yavaşça ayağa kalktı. Yeni bir saldırı bekler gibi çevresine bakınarak,</p>
	<p class="block_2"> </p>
	<p class="block_3">"O şeyler neydi?" dedi.</p>
	<p class="block_2"> </p>
	<p class="block_3">"Hava elementalleri, sanırım, ama daha önce görmemiştim," dedi Jazhara. "Öğretmenlerim bir zamanlar buna benzer şeylerin Yıldızlimanı'na saldırdığını söylemişti."</p>
	<p class="block_2"> </p>
	<p class="block_3">James başını salladı. "O hikâyeyi Gardan'dan dinlemiştim. Ateş, su ya da toprağa dokunurlarsa yok oluyorlar."</p>
	<p class="block_2"> </p>
	<p class="block_3">Kendaric şiddetle başını salladı. "Tanrılardan dilerim onları son görüşümüzdür!"</p>
	<p class="block_2"> </p>
	<p class="block_3">"Biri o gemiyi kaldırmamızı istemiyor," dedi Solon.</p>
	<p class="block_2"> </p>
	<p class="block_3">"O muhafızları gemiye bırakan her kimse, geri dönmeden kaldırmamız için bir sebep daha," dedi Jazhara.</p>
	<p class="block_2"> </p>
	<p class="block_3">"Ama hangi gemi?" diye sordu Kendaric.</p>
	<p class="block_2"> </p>
	<p class="block_3">"Sen taş kafalı bir aptalsın. İşte o!" dedi Solon. İşaret etti.</p>
	<p class="block_2"> </p>
	<p class="block_3">"Nereden biliyorsun?" diye sordu Kendaric.</p>
	<p class="block_2"> </p>
	<p class="block_3">James kahkaha attı. "Çünkü yaratıkların koruduğu oydu!"</p>
	<p class="block_2"> </p>
	<p class="block_3">Solon gözlerini bir an kapattı, "ve ben de orada bir şey seziyorum."</p>
	<p class="block_2"> </p>
	<p class="block_3">"Ne?" diye sordu enkazcı.</p>
	<p class="block_2"> </p>
	<p class="block_3">"Almaya geldiğimiz şey," diye yanıt verdi keşiş.</p>
	<p class="block_2"> </p>
	<p class="block_3">"Pekâlâ," dedi Kendaric. "Parşömeni verin."</p>
	<p class="block_2"> </p>
	<p class="block_3">Jazhara sırt çantasını indirdi ve açtı. İçine uzandı, Kendaric'in odasında bulduğundan beri taşıdığı parşömeni çıkardı ve uzattı. Adam aldı, okudu, sonra başını salladı. "Yalnız yapabilirim, ama senin yardımınla, büyücü, daha çabuk kaldırabiliriz." Büyüdeki iki yere işaret etti ve "Bu kısmı benimle söyle," dedi, "sonra buradaki pasajı. Senin gücüne sahip bir büyücü için kolay olmalı." "Büyünü inceledim," dedi Jazhara. "Yardım etmek için elimden geleni yaparım." Kendaric denize dönerek bir elini söz konusu geminin direğine uzattı ve büyüyü söylemeye başladı. Jazhara Kendaric'in bahsettiği kısımda ona katıldı ve sesleri havayı mistik sözlerle doldurdu.</p>
	<p class="block_2"> </p>
	<p class="block_3">Kendaric'in işaret ettiği yerde bir ses belirdi. Suyun üzerinde toplandı ve deniz gizemli enerjilerle kabarmaya başladı. Hava keskin bir sesle doldu ve James direğin titremeye başladığını gördü.</p>
	<p class="block_2"> </p>
	<p class="block_3">Aniden her şey durdu. Sis yok oldu, su sakinleşti ve gemi hareket etmeyi bıraktı.</p>
	<p class="block_2"> </p>
	<p class="block_3">"Sanırım büyünün üzerinde çalışılması gerek," dedi James.</p>
	<p class="block_2"> </p>
	<p class="block_3">"Hayır," diye karşı çıktı Jazhara. "Büyü yüzünden değil. Biz onu yaparken bize karşı çıkan bir şey hissettim. Bunu bize başka biri yaptı."</p>
	<p class="block_2"> </p>
	<p class="block_3">Kendaric, birini ararmış gibi yamaçlara baktı. "O haklı. Ben de hissettim." Solon'un bakışları da arkalarındaki yamaçlara gitmişti. "O zaman direncin kaynağını bulmamız gerek. Çünkü bulmazsak Ishap Tarikatı'nın tamamı tehlikede olabilir ve en derin gizemlerinden biri düşmanın eline düşebilir!"</p>
	<p class="block_2"> </p>
	<p class="block_3">Kendaric bunun bir abartı olup olmadığını sorar gibi James'e baktı. James'in yüz ifadesi sertti.</p>
	<p class="block_2"> </p>
	<p class="block_3">Kendaric başını salladı ve önde Jazhara, atlara yöneldiler.</p>
	<p class="block_2"> </p>
	<p class="block_3">Haldon Başı bir yol kavşağının çevresine toplanmış bir düzine kadar binadan oluşan küçük bir köydü. Kuzeyden güneye uzanan Kralın Yolu Değirmencinin Durağı'ndan Kâşifin Bakışı'na gidiyordu.</p>
	<p class="block_2"> </p>
	<p class="block_3">Köyün ortasında bir han vardı, Denizcinin Durağı. Yolcular köye girerken hanın önünde iki adamın durmuş, yüksek sesle tartışmakta olduğunu gördüler.</p>
	<p class="block_2"> </p>
	<p class="block_3">İçlerinden biri -kaba giysilerine bakılırsa bir çiftçi- bağırıyordu. "Bu fazla uzun sürdü! Kadının durdurulması gerek! Geldiklerinde o askerlere idam ettirmeliydin onu!"</p>
	<p class="block_2"> </p>
	<p class="block_3">Diğer adam iyi dikilmiş bir tunik ve kolsuz bir ceket giyiyordu. Orta yaşlarındaydı ve oldukça cüsseliydi. Bağırarak karşılık verdi, "Kanıtın yok, Alton. Yaşadığımız onca acıdan sonra daha fazlasına mı sebep olmak istiyorsun?"</p>
	<p class="block_2"> </p>
	<p class="block_3">"Bunu devam ettirirsen, Toddy, uzun süre belediye başkanı kalamayacaksın. Lanet olsun, bunu devam ettirirsen geriye köy kalmayacak. Lyle bana dedi ki..." James ve arkadaşları dizginleri çekerken Toddy isimli adam sözünü kesti. "Lyle sarhoşun teki! Eğer bizim..." Yabancıların gelişi sonunda dikkatini çekti. "Konuklarımız var gibi görünüyor," dedi çiftçi.</p>
	<p class="block_2"> </p>
	<p class="block_3">"Haldon Başı'na hoşgeldiniz, yabancılar. Uzun kalacak mısınız?" diye sordu belediye başkanı.</p>
	<p class="block_2"> </p>
	<p class="block_3">Çiftçi sözünü kesti, "Kendileri için neyin iyi olduğunu biliyorlarsa kalmazlar."</p>
	<p class="block_2"> </p>
	<p class="block_3">"Alton! İlgilenmen gereken başka işler var."</p>
	<p class="block_2"> </p>
	<p class="block_3">Alton adlı adam yanıt verdi, "Bunu daha sonra konuşuruz, Toddy. Tanrılar adına, konuşacağız!"</p>
	<p class="block_2"> </p>
	<p class="block_3">Çiftçi Alton döndü ve hızla uzaklaştı. Diğer adam, "Çiftçi Alton’ın kabalığı için özür dilerim. Son Zamanlardaki sorunlar yüzünden biraz sinirli," dedi.</p>
	<p class="block_2"> </p>
	<p class="block_3">"Askerler hakkında ne diyordu?" diye sordu Jazhara.</p>
	<p class="block_2"> </p>
	<p class="block_3">"Bir manga Krondor muhafızı birkaç gün önce buraya geldi. Bir kaçağı kovalıyorlardı sanırım."</p>
	<p class="block_2"> </p>
	<p class="block_3">Jazhara James'e baktı. "William'ın askerleri mi?"</p>
	<p class="block_2"> </p>
	<p class="block_3">James başını salladı. "Olabilir."</p>
	<p class="block_2"> </p>
	<p class="block_3">Solon atından indi. "Çiftçinin bahsettiği sorunlar neydi?"</p>
	<p class="block_2"> </p>
	<p class="block_3">Toddy yere baktı, sonra bakışlarını kaldırdı. "Biz... ah... son zamanlarda kurtlarla sorun yaşıyoruz. Kışın uzun sürmesi falan... Şimdi, bana izin verirseniz hana dönmeliyim. Bana katılsanız iyi edersiniz, çünkü kapıları günbatımından sonra yalnızca bir iki saat için açık tutuyorum ve dışarıda kaldığınızı görmek istemem..." Hanın içine seğirtti ve kapıyı kapattı.</p>
	<p class="block_2"> </p>
	<p class="block_3">"Bu tuhaftı," diye yorum yaptı Kendaric.</p>
	<p class="block_2"> </p>
	<p class="block_3">James hanın arkasına gitmelerini işaret etti ve ahır avlusuna ulaştıklarında bir oğlan atlarını almak için koştu. James oğlana gereken bakımı anlattı, sonra hanın önüne döndüler ve ana kapıdan girdiler.</p>
	<p class="block_2"> </p>
	<p class="block_3">Han küçük, ama yeterince hoştu. Alt kat bir bar ve mutfakla kaplanmıştı, arka duvardaki bir merdiven ikinci kata çıkıyordu. Soldaki şöminede büyük bir ateş yanıyordu. Güzel kokulu bir et suyu ateşin üzerine asılmış dev, bakır bir tencerede kaynıyordu. Bir yanda o akşam pişirilecek et için büyük bir şiş hazır bekliyordu.</p>
	<p class="block_2"> </p>
	<p class="block_3">Toddy biraz sonra iri, şişe geçirilmiş bir biftek taşıyarak belirdi ve şişi yuvasına yerleştirdi. "Maureen!" diye bağırdı. "Gel bifteği çevir!"</p>
	<p class="block_2"> </p>
	<p class="block_3">Yaşlıca bir kadın mutfaktan çıktı ve hancının yanından geçerken başını eğdi. Toddy James'le arkadaşlarına döndü. "Geceyi burada geçirmeye karar vermenize sevindim. Alışık olduğunuz kadar lüks olmayabilir, ama bunu evinizden uzaktaki eviniz olarak düşünmenizi isterim. Dilerseniz bira servisi yapabilirim."</p>
	<p class="block_2"> </p>
	<p class="block_3">"İyi bir başlangıç olur," dedi Kendaric.</p>
	<p class="block_2"> </p>
	<p class="block_3">"Tamam o zaman," dedi hancı. "Oturun, size biralarınızı getireyim."</p>
	<p class="block_2"> </p>
	<p class="block_3">Birkaç dakika sonra köpüklü bira dolu dört seramik kupayla döndü. "Adım Aganathos Toddhunter. Buradaki insanlar bana Toddy der. Bu küçük köyün hem hancısı, hem belediye başkanıyım. Prens'in yasaları uyarınca yanlış davranışlarda adaletin yerini bulmasını sağlar, medeni konularda huzuru korurum," diye gururla alıntı yaptı.</p>
	<p class="block_2"> </p>
	<p class="block_3">"Oldukça önemli bir sorumluluk," dedi James kuru kuru.</p>
	<p class="block_2"> </p>
	<p class="block_3">"Pek değil," dedi Toddy, biraz gururu kırılmış görünerek. "Doğrusu, en kötüsü genellikle komşunun bahçesine giren bir domuz ve zararı kim ödeyecek, domuz kimde kalacak, karar vermek." Mizah teşebbüsü zorlamaydı.</p>
	<p class="block_2"> </p>
	<p class="block_3">"Neden bir içki için bize katılmıyorsun?" dedi Jazhara.</p>
	<p class="block_2"> </p>
	<p class="block_3">"Ah, bu neşesiz geceye neşe saçma inceliğini gösteriyorsunuz," dedi Toddy. Bara döndü, kendine bir kupa bira doldurdu, sonra gelip masanın yanında, ayakta durdu. "Teşekkürler." Biradan uzun bir yudum aldı.</p>
	<p class="block_2"> </p>
	<p class="block_3">"Neden bu kadar neşesiz?" diye sordu Jazhara.</p>
	<p class="block_2"> </p>
	<p class="block_3">"Şey... kurtlar falan... şimdiye dek pek çok köylüyü kaybettik." Solon Toddy'ye dikkatle baktı ve "Kurtların kıyıya bu kadar yaklaşması sıradışı. Kalabalık bölgelerden uzak durmaya bakarlar. Onları avlayan kimse yok mu?"</p>
	<p class="block_2"> </p>
	<p class="block_3">Toddy birasından bir yudum daha aldı. Sonra, "Lütfen, bahsettiğim için özür dilerim. Bu sizi endişelendirmesin. Siz bu gece keyfinize bakın. Ama lütfen geceleyin dışarı çıkmayın."</p>
	<p class="block_2"> </p>
	<p class="block_3">James hancıyı inceledi ve derin bir korkuyu saklamak için büyük çaba gösteren bir adam gördü. Konuyu değiştirerek sordu, "Daha önce bazı muhafızlardan bahsettin. Onlar hakkında başka bilgin var mı?"</p>
	<p class="block_2"> </p>
	<p class="block_3">"İki gün önce tek bir gece kaldılar, sonra yollarına devam ettiler."</p>
	<p class="block_2"> </p>
	<p class="block_3">"Başlarında kim vardı, hatırlıyor musun?" diye sordu Jazhara.</p>
	<p class="block_2"> </p>
	<p class="block_3">"Genççe bir subay. Adı William'dı sanırım. İzcilerinden biri buranın doğusunda, bir kaçağın izini buldu." Birasını bitirdi ve "Şimdi, lütfen bana izin verin, işlerime bakayım. Hazır olduğunuzda size odalarınızı göstereceğim," dedi.</p>
	<p class="block_2"> </p>
	<p class="block_3">Handaki tek diğer müşteri bir köşede yalnız başına oturan ve dalgın dalgın kupasına bakan bir adamdı.</p>
	<p class="block_2"> </p>
	<p class="block_3">James adam tarafından işitilmemek için eğildi ve "Eh, şimdi ne yapacağımız konusunda parlak bir fikri olan var mı?" dedi.</p>
	<p class="block_2"> </p>
	<p class="block_3">"Büyüm neden işlemedi, anlayamıyorum," dedi Kendaric. "İşe yaramış olmalıydı, ama başka bir güç... beni engelledi. Bu bölgede bize karşı çalışan bir şey var." "Ayı ya da onu kullanan başka biri gemiyi kaldırmaya hazır olana kadar onu dalgaların altında tutacak bir başka büyü olabilir. Durum buysa, o büyü kaldırıldığı zaman senin büyün işe yarar."</p>
	<p class="block_2"> </p>
	<p class="block_3">James bir süre sessiz kaldı. Sonra, "Demek yapmamız gereken bu engelleyici büyünün kaynağını bulmak ve kaldırmak, öyle mi?" dedi.</p>
	<p class="block_2"> </p>
	<p class="block_3">Solon başını salladı. "Söylemek kolay, evlat. Gizemli sanatlar konusundaki bilgim Jazhara'nın bilgisinden çok farklı olsa da, böyle bir büyünün bir amatör tarafından yapılamayacağını biliyorum. O gemiyi dalgaların altında tutacak büyüyü kim yaptıysa, büyülü sanatlardan iyi anlayan biri."</p>
	<p class="block_2"> </p>
	<p class="block_3">Kendaric başını sallayarak onayladı. "Bu doğru olmalı. Çünkü büyümün işlemesini hiçbir bilinen güç engelleyemez."</p>
	<p class="block_2"> </p>
	<p class="block_3">James içini çekti. "Bir kereliğine bir planın başlangıçta tasarlandığı gibi gitmesini isterdim." Yalnızca biraz yalancıktan hayal kırıklığıyla ekledi, "Yarın Krondor'a dönüp, 'Neden, hayır, Ekselansları, hiç sorun yaşamadık. Geze geze Dul Noktası'na gittik, gemiyi kaldırdık, Gözyaşı'nı aldık, geze geze kıyıdan döndük ve işte buradayız,' demek harika olmaz mıydı? İyi olmaz mıydı?" Yine içini çekti. Sustular.</p>
	<p class="block_2"> </p>
	<p class="block_3">İçkilerini birkaç dakika boyunca sessizce içtikten sonra hancı yaklaştı. "Yemek yiyecek misiniz?"</p>
	<p class="block_2"> </p>
	<p class="block_3">Masalardaki müşteri kıtlığını fark eden James, "Burada yemek yenecek başka yer var mı?" dedi.</p>
	<p class="block_2"> </p>
	<p class="block_3">"Hayır," dedi Toddy acılı bir gülümsemeyle. "Yalnız bazı yolcular masrafları kısmak için kendi yiyeceklerini getiriyor, o kadar."</p>
	<p class="block_2"> </p>
	<p class="block_3">"Yemek yiyeceğiz," dedi James, kadının bifteği çevirdiği yere doğru başını sallayarak.</p>
	<p class="block_2"> </p>
	<p class="block_3">"Yemek bir saat içinde hazır, olur," dedi hancı.</p>
	<p class="block_2"> </p>
	<p class="block_3">O ayrılmak üzereyken Jazhara, "Bayım, bir dakika," dedi.</p>
	<p class="block_2"> </p>
	<p class="block_3">Hancı durdu. "Leydim?"</p>
	<p class="block_2"> </p>
	<p class="block_3">"Burada sorun var gibi görünüyor, yoksa yanılıyor muyum?" dedi Jazhara.</p>
	<p class="block_2"> </p>
	<p class="block_3">Solon ekledi, "Kasabanın neredeyse terk edilmiş olduğunu fark etmeden geçemedik.</p>
	<p class="block_2"> </p>
	<p class="block_3">Bu köyün canını sıkan ne?"</p>
	<p class="block_2"> </p>
	<p class="block_3">Toddy endişeli görünüyordu, ama zorlama bir gülümsemeyle, "Ah.... Şey... yılın bu zamanında biraz ağır o kadar. Henüz hasat olmadı, tahıl kervanları yok... küçük köylerin nasıl olduğunu bilirsiniz."</p>
	<p class="block_2"> </p>
	<p class="block_3">James doğrudan belediye başkanının gözlerine baktı. "Dürüst olmak gerekirse, bayım, bu bölge hakkında bazı tuhaf şeyler duyduk. Bu söylentilerde gerçeklik payı ne?"</p>
	<p class="block_2"> </p>
	<p class="block_3">Belediye başkanı, dinleyen biri olabilirmiş gibi çevresine bakındı. "Şey... bazı köylüler boğulanların Rıhlarının kadim ve korkunç bir şer tarafından Lims-Kragma'nın Salonu'na sokulmadığını ve Dul Noktası'na musallat olduklarını söylüyor..." Sesini alçalttı. "Başkaları kasabamızın cadı işleriyle lanetlendiğini iddia ediyor, ama ben bütün bunların batıl inançlı saçmalıklar olduğunu düşünüyorum."</p>
	<p class="block_2"> </p>
	<p class="block_3">"Bu 'cadı işlerinden' daha önce de defalarca bahsedildi," dedi Jazhara. James adamın yüzünü inceledi ve "Bayım, ben Prens adına geldim. Başkalarına bahsetmek istemiyorsun, ama önemli bir görevim var ve buradaki durum görevimi tamamlamamı güçleştirebilir. Şimdi, benimle açık konuşmanı istiyorum, yoksa ben Krondor'a döner dönmez Haldon Başı'nın yeni bir belediye başkanı olur. Burada neler oluyor? Neden gün ışığında sokaklar terk edilmişti?"</p>
	<p class="block_2"> </p>
	<p class="block_3">Adam yenilmiş gibi görünüyordu. Sonunda başını salladı. "İnsanlar korkuyor, bayım. Bir yerden diğerine koşa koşa gidiyorlar ve gündüz bile, dışarıda gerekenden daha fazla zaman harcamaya cesaret edemiyorlar. Geceleri kapılarını sürgülüyorlar ve ocaklarının başından ayrılmıyorlar. Ortalıkta şer dolaşıyor."</p>
	<p class="block_2"> </p>
	<p class="block_3">"Ne tür şer?" diye sordu Solon.</p>
	<p class="block_2"> </p>
	<p class="block_3">Toddy nefesini yavaşça salıvererek, "Şey, sanırım birine söylemem gerek. Geceleri dolaşan, halkı öldüren ve ruhlarını çalan bir yaratık -ya da yaratıklar- kasabaya musallat oldu. Peder Rowland bile onları durduramıyor."</p>
	<p class="block_2"> </p>
	<p class="block_3">"Peder Rowland kim?" diye sordu Solon.</p>
	<p class="block_2"> </p>
	<p class="block_3">"Sung'a bağlı iyi bir peder. Yıllardır bu bölgede, ama son zamanlarda bütün sorunlarımızın sebebinin cadı olduğuna karar verdi." 'Cadı' sözcüğünün telaffuz edilmesi üzerine Jazhara katılaştı, ama sessiz kaldı. Toddy devam etti. "Şimdi, Çiftçi Alton'dan bu tür düşünceler beklerdim, ama Merhametli ve Saf Sung'ın rahibinden değil."</p>
	<p class="block_2"> </p>
	<p class="block_3">Jazhara başını salladı. "'Cadı işleri' diye bir şey yok. Biri ya doğal bir şifacıdır ve gerçek büyü kullanıyordur, ya da yalnızca bazı otların ve köklerin iyileştirici değerini biliyordur. 'Cadılık' cahilce bir inanıştır."</p>
	<p class="block_2"> </p>
	<p class="block_3">"Haklısınız, elbette," diye kabul etti Toddy. "Yaşlı kadın geçmişte merhemleri ve bitki çaylarıyla bazı kasabalılara yardım etti ve yardımını isteyen insanlara iyi davrandı, ama insanların nasıl olduğunu bilirsiniz: sorun çıkınca anlamadıkları şeyden korkmaya başlıyorlar. Kendisiyle konuşmak isterseniz, kadın Dul Noktası'nın üzerindeki çıkıntıya yakın yaşıyor." Başını kaşıdı ve sesini alçaktı. "O dehşetlerle ilgisi olmadığını biliyorum, ama sorunlarımızın Prens'in verdiği görev için tehlike olup olmadığına karar vermenize yardım edecek bir şeyler biliyor olabilir."</p>
	<p class="block_2"> </p>
	<p class="block_3">"Bu sorunları Prens'e raporladın mı?" diye sordu James.</p>
	<p class="block_2"> </p>
	<p class="block_3">"Yalnızca birkaç gün önce buradan geçen devriyeye ve onlar da diğer görevlerine yoğunlaşmış görünüyordu. Prens'in bölgedeki temsilcisi Alan geçen hafta gelecekti, ama gelmedi. Taht için özel işler yaparken bu zaman zaman olur. Bir oğlanla güneye mesaj göndermeyi düşünüyordum, ama hiçbir ebeveyn çocuğunu yola göndermek istemiyor... gördüğümüz dehşetler düşünülünce." "Nasıl başladı?" diye sordu James.</p>
	<p class="block_2"> </p>
	<p class="block_3">"Keşke bilseydim," diye yanıt verdi belediye başkanı. "Bir gün her şey olması gerektiği gibiydi, ertesi gün... Bir ay kadar önce başladı. Köyün birkaç kilometre doğusunda yaşayan bir oduncu ve ailesi kayboldu. Tam olarak ne zaman, bilmiyoruz, ama oduncu köye odun getireceği gün gelmedi, biz de endişelenmeye başladık. Ertesi gün altı adam kulübesine gitti, ama yalnızca iki tanesi döndü."</p>
	<p class="block_2"> </p>
	<p class="block_3">"O iki kişi size ne anlattı?" diye sordu korkmuş Kendaric.</p>
	<p class="block_2"> </p>
	<p class="block_3">"Nathan ve Malcolm mu? Malcolm, Lims-Kragma ona rehberlik etsin, dün gece öldürüldü... bu korkunç durumdan hangi yaratık sorumluysa, o öldürdü. Nathan evine kapandı ve bir daha çıkmadı. Ahır uşağım her gün ona yemek götürüyor."</p>
	<p class="block_2"> </p>
	<p class="block_3">"Bizimle konuşur mu?" diye sordu James.</p>
	<p class="block_2"> </p>
	<p class="block_3">"Deneyebilirsiniz. Evi buradan' on dakikalık yürüyüş mesafesinde. Ama ben olsam sabaha kadar beklerdim, bayım, çünkü büyük olasılıkla karanlıktan sonra kimseyle konuşmayacaktır." Köşede yalnız içen adama işaret ederek, "Şuradaki Lyle Malcolm ün yakın dostuydu." Onlara doğru eğilerek ekledi, "Ama sözlerini dikkatle tartın; içki aşkı" içki içme hareketi yaptı "sık sık aklını bulandırır." James doğruldu, Jazhara takip etti. Kendaric ayağa kalkacak oldu, ama Solon dev ellerinden birini uzattı, lonca üyesinin kolunu sıkıca yakaladı ve başını nazikçe iki yana sallayarak onu sandalyesine ittirdi. Sonra keşiş kalktı ve James'le Jazhara'yı takip etti. Kendaric itiraz etmek için ağzını açtı, ama Solon adamın birasına işaret ederek ve içmeye devam etmesini anlatarak susturdu onu.</p>
	<p class="block_2"> </p>
	<p class="block_3">James, Jazhara ve Solon yalnız adamın boş bir kupaya bakarak oturduğu yere gitti. "Bir içki ısmarlayayım mı?" diye sordu James.</p>
	<p class="block_2"> </p>
	<p class="block_3">Adam başını kaldırdı. "Buna hayır diyen biri olmadım hiç, yabancı." James Toddy'ye bir kupa bira getirmesini işaret etti ve kupa adamın önüne konduğunda James bir sandalye çekti ve oturdu. "Adın Lyle mı?"</p>
	<p class="block_2"> </p>
	<p class="block_3">"Bu benim," diye kabul etti adam.</p>
	<p class="block_2"> </p>
	<p class="block_3">"Buradaki bir saldırıdan canlı kurtulan birinin arkadaşı olduğunu anlıyorum."</p>
	<p class="block_2"> </p>
	<p class="block_3">"Malcolm, o benim dostumdu," diye kabul etti adam. "Dün gece öldü." Bira kupasını kaldırdı ve "Malcolm'a!" dedi. Sonra içti.</p>
	<p class="block_2"> </p>
	<p class="block_3">James bir bira daha gelmesi için elini salladı ve kupa adamın önüne konduğunda</p>
	<p class="block_2"> </p>
	<p class="block_3">Lyle sordu, "Ne istiyorsun?"</p>
	<p class="block_2"> </p>
	<p class="block_3">"Bilgi istiyoruz," diye yanıt verdi James.</p>
	<p class="block_2"> </p>
	<p class="block_3">"Bize bu cadıdan bahset," diye ekledi Jazhara.</p>
	<p class="block_2"> </p>
	<p class="block_3">"Herkes kadının karanlık güçlerle birlik olduğunu düşünüyor," dedi Lyle, "ama ben inanmıyorum! O iyi, yaşlı bir kadın. Gidip kendiniz görebilirsiniz. Noktaya giden yolu takip edin ve kumsala giden yolla kesiştiğinde noktaya giden küçük patikadan ayrılmayın. Bitki toplamaya çıkmamışsa onu kulübesinde bulursunuz." Derin derin iç çekti. "Hayır, bu kötülüğün gerçek kaynağı başka bir şey."</p>
	<p class="block_2"> </p>
	<p class="block_3">"Ne?" diye sordu James.</p>
	<p class="block_2"> </p>
	<p class="block_3">Lyle sesini alçaltarak, "Kan içenler," dedi.</p>
	<p class="block_2"> </p>
	<p class="block_3">James'in gözleri kısıldı ve Jazhara'ya baktı, sonra dikkatini Lyle'a çevirdi ve "Kan içenler mi?" diye tekrarladı.</p>
	<p class="block_2"> </p>
	<p class="block_3">"Gece yaratıkları. Hayata dönen ölüler."</p>
	<p class="block_2"> </p>
	<p class="block_3">Jazhara inledi. "Vampirler!"</p>
	<p class="block_2"> </p>
	<p class="block_3">James ona baktı. "Vampirler mi?"</p>
	<p class="block_2"> </p>
	<p class="block_3">"Efsanevi yaratıklar. En kötücül ölüçağırıcılık tarafından yaratılmış," diye yanıt verdi.</p>
	<p class="block_2"> </p>
	<p class="block_3">Goblinler tarafından dizilen ölü bedenleri ve Krondor lağım kanallarındaki yaratıkları hatırlayan James, "Son zamanlarda bu tür şeylere çok rastladık," dedi.</p>
	<p class="block_2"> </p>
	<p class="block_3">"Günahkârca susuzluklarını dindirmek için yaşayanların kanını içerler ve kanını aldıkları kalkıp onlara katılır."</p>
	<p class="block_2"> </p>
	<p class="block_3">James bir an gözlerini kapattı, sonra "Ve herhalde zaten ölü olduklarından bir kez daha öldürülmeleri çok zor oluyordur?"</p>
	<p class="block_2"> </p>
	<p class="block_3">Jazhara başını salladı. "Büyü ya da ateşle yok edilebilirler, ya da biçilerek."</p>
	<p class="block_2"> </p>
	<p class="block_3">"Ki genellikle buna itiraz ederler, iddiaya girerim," dedi James kuru kuru. "Oduncunun kulübesinden çıktılar!" dedi Lyle. "Yok olmadan önce oduncuyla karısı orada yalnızca birkaç ay yaşamıştı. O zavallı aileyi aramak için altı iyi adam gitti. Orada her ne varsa dördünü öldürdü, Nathan ile Malcolm'u korkudan deliye döndürdü."</p>
	<p class="block_2"> </p>
	<p class="block_3">"Malcolm'a ne oldu?" diye sordu James.</p>
	<p class="block_2"> </p>
	<p class="block_3">"Öldü. O canavarların ellerinde öldü. O ve Nathan kurtulduktan sonra peşlerine düşeceklerini biliyordu, bu yüzden onları öldürmeye çalıştı. Saklanıp onları izleyebileceğini düşündü, ihtiyar aptal. Oduncunun kulübesinden geldiklerini biliyordu, ama bir kez mezarlığımızı kirlettiklerini de söyledi. Ama ölmeden iki tanesini yok etmiş. Zavallı ihtiyar herif."</p>
	<p class="block_2"> </p>
	<p class="block_3">"Onları nasıl öldürmüş?" diye sordu James.</p>
	<p class="block_2"> </p>
	<p class="block_3">"Birini mezarda bulmuş, gündüz uyuyormuş. Tarla açmak için kullandığımız bir yağı üzerine dökmüş ve ateşe vermiş. Meşale gibi yandı, demişti. Diğeri günbatımında uyanmak üzereymiş; Gediksavaşı'ndan kalma eski kılıcı başını kesmiş. Başı ırmağa atmış ve uzaklaşmasını izlemiş. Ertesi gün mezara döndüğünde bedenin toza dönüştüğünü görmüş. Ama sayıları çok fazlaydı. Dün gece onu ele geçirdiler, ihtiyar aptal."</p>
	<p class="block_2"> </p>
	<p class="block_3">Şimdiye dek sessiz kalmış olan Solon kendini daha fazla tutamadı. "Vampirler, diyorsun. Adam, emin misin? Onlar efsane konusudur, karanlık gecelerde çocukları korkutmak için kullanılan şeyler."</p>
	<p class="block_2"> </p>
	<p class="block_3">Jazhara onaylayarak başını salladı. "Ben hep onların mitolojik olduğunu düşündüm."</p>
	<p class="block_2"> </p>
	<p class="block_3">"Ya şimdiye dek gördüklerimizden sonra?" diye sordu James.</p>
	<p class="block_2"> </p>
	<p class="block_3">"Hayır, iyi efendim ve leydim, onlar gerçek," dedi Lyle. "Nathan her gece onu almak için geldiklerini söylüyor! Bu yüzden içeri kapanıyor. Ölmekten korkmuyor, ama o yaratıklar onu ele geçirirse, ruhunu alacaklarını ve Lims-Kragma'nın Yaşam Çarkı'na bir daha giremeyeceğini söylüyor!"</p>
	<p class="block_2"> </p>
	<p class="block_3">"Bu doğruysa, gerçekten de pis bir günah," diye onayladı Solon.</p>
	<p class="block_2"> </p>
	<p class="block_3">James doğruldu. "Eh, öyle görünüyor ki Nathan Haldon Başı'nda bu yaratıkları gören tek kişi. Sanırım en iyisi gidip onunla konuşmak olacak."</p>
	<p class="block_2"> </p>
	<p class="block_3">"Dikkatli olun," dedi Lyle. "Güneş batmak üzere: sonra Toddy kapıyı kilitler ve söyleyeceğiniz hiçbir şey içeri girmenizi sağlamaz." "Nathan'ın yeri ne kadar uzakta?" diye sordu Solon.</p>
	<p class="block_2"> </p>
	<p class="block_3">"Kapıyı aç," diye yanıt verdi, "doğrudan oraya giden yolu görürsün. Kaçırman imkânsız. İki dükkân geçtikten sonra, soldaki ilk ev Nathan'ın kulübesi."</p>
	<p class="block_2"> </p>
	<p class="block_3">"Acele edersek zamanımız var," dedi James.</p>
	<p class="block_2"> </p>
	<p class="block_3">Kendaric'i aldılar ve kapıya seğirttiler. Gitmeye hazırlanırken Belediye Başkanı Toddhunter bağırdı, "Güneş batmadan dönün, yoksa geceyi dışarıda geçirirsiniz!" Handan çıktıktan sonra Kendaric sordu, "Bunu neden yapıyoruz? Her sözcüğü duydum. Kan içenler! Siz deli misiniz?"</p>
	<p class="block_2"> </p>
	<p class="block_3">"Büyünün işe yaramaması için başka bir sebep olabileceğini mi düşünüyorsun?" dedi James.</p>
	<p class="block_2"> </p>
	<p class="block_3">"Neden işe yaramadığı konusunda en ufak fikrim yok," diye itiraf etti Kendaric.</p>
	<p class="block_2"> </p>
	<p class="block_3">"Ama vampirler? Gerçek olamazlar!"</p>
	<p class="block_2"> </p>
	<p class="block_3">"Umarım haklısındır," dedi Solon. "Kutsal emirler yaşayan ölüler konusunda açıktır. Lims-Kragma ve Ishap için küfürdürler, çünkü dünyanın doğal düzenine meydan okurlar."</p>
	<p class="block_2"> </p>
	<p class="block_3">"Büyük olasılıkla bizi öldürmeye çalışacaklarından bahsetmeye bile gerek yok," diye ekledi James.</p>
	<p class="block_2"> </p>
	<p class="block_3">Kendaric batan güneşe baktı ve "Yarım saatimiz var, Toprak Beyi," dedi.</p>
	<p class="block_2"> </p>
	<p class="block_3">"O zaman acele etsek iyi olacak," dedi James.</p>
	<p class="block_2"> </p>
	<p class="block_3">Beş dakika sonra Nathan'ın evine ulaştılar ve Lyle nereye bakmaları gerektiğini söylemiş olmasaydı bile kolayca bulurlardı. Kulübeden biraz daha iyi küçük bir evdi ve tahtalarla bütün açıklıkları örtülmüştü. Bütün pencerelere sağlam keresteler çivilenmişti; tek giriş noktası olduğu açık olan kapı sıkı sıkı kapanmıştı; çevresinden çıkan çivi uçları içeriden de aynı şekilde örtülmüş olduğunu gösteriyordu. Günbatımının kırmızı ışığında terk edilmiş gibi görünüyordu, ama James tahtalardaki bir çatlaktan sızan alev parıltısını gördü. Bir lambadan ya da mangaldan geldiği açıktı.</p>
	<p class="block_2"> </p>
	<p class="block_3">"Merhaba, evdeki!" diye bağırdı Kendaric tamire ihtiyaç duyan tahta bir platform olan ön sahanlıktan. "Seninle konuşmak istiyoruz!"</p>
	<p class="block_2"> </p>
	<p class="block_3">Evin içinden yanıt geldi. "Defolun gidin, sizi pis hayvanlar! Beni asla evimden çıkaramayacaksınız!"</p>
	<p class="block_2"> </p>
	<p class="block_3">"Merhaba," dedi James. "Ben Toprak Beyi James, Prens'in Krondor'daki sarayından."</p>
	<p class="block_2"> </p>
	<p class="block_3">"Beni rahat bırakın, sizi lanet iblisler! Pis hilelerinizin arkasını görebiliyorum."</p>
	<p class="block_2"> </p>
	<p class="block_3">James Jazhara'ya baktı ve omuz silkti.</p>
	<p class="block_2"> </p>
	<p class="block_3">"Bayım," dedi Jazhara, "ben Prens'in saray büyücüsüyüm. Sizi rahatsız eden bu yaratıklar hakkında bazı bilgilere ihtiyacımız var. Size yardım edebiliriz!" "Ah, çok akıllıca, gerçekten çok akıllıca," dedi içerideki. "Defolun gidin, sizi ruh emici şeytanlar!"</p>
	<p class="block_2"> </p>
	<p class="block_3">James yenilgiyle başını iki yana salladı. "Seni ikna etmek için ne yapmak gerek, dostum?"</p>
	<p class="block_2"> </p>
	<p class="block_3">"Defolun gidin!"</p>
	<p class="block_2"> </p>
	<p class="block_3">James Jazhara'ya döndü. "Belki sen daha iyisini başarırsın?"</p>
	<p class="block_2"> </p>
	<p class="block_3">"Ben deneyeyim," dedi Solon. Kapalı kapıya yöneldi ve bağırdı, "Kudretli Ishap adına, Her şeyin Üstündeki adına, girmemize izin ver!"</p>
	<p class="block_2"> </p>
	<p class="block_3">Uzun bir sessizlik ânı oldu, sonra Nathan, "Bu iyi," dedi. "Siz kan hırsızlarının tanrıların adını telaffuz edebileceğinizi bilmiyordum! O kötü cüce aksanıyla biraz önce beni neredeyse kandırıyordun!"</p>
	<p class="block_2"> </p>
	<p class="block_3">Solon'un yüzü öfkeyle kızardı. "O kötü bir cüce aksanı değil, seni geveze aptal.</p>
	<p class="block_2"> </p>
	<p class="block_3">Ben Dorgin yakınlarında büyüdüm!"</p>
	<p class="block_2"> </p>
	<p class="block_3">James Jazhara'ya döndü ve "Sinirlendiği zaman daha belirgin oluyor, fark ettin mi?"</p>
	<p class="block_2"> </p>
	<p class="block_3">"Bir daha deneyeyim," dedi Jazhara. Sesini yükselterek, "Bayım, ben bir büyücüyüm ve dilediğim an evine girebilirim, ama evinin kutsallığına tecavüz etmem. Girmemize izin vermeyeceksen, en azından bu kasabaya musallat olan kötülük hakkında bildiklerini anlat. Belki yardım edebiliriz. O kötülüğün yok olduğunu görmeyi istemek için kendi sebeplerimiz var."</p>
	<p class="block_2"> </p>
	<p class="block_3">Bir başka uzun sessizlik oldu, sonra Nathan tahtaların arasından, "Bununla neredeyse beni kandırıyordun, seni canavar," dedi. Deli gibi kahkaha attı. "Ne kadar bilgim olduğunu öğreneceksiniz, böylece bana karşı plan yapabileceksiniz! Eh, tuzağınıza düşmeyeceğim."</p>
	<p class="block_2"> </p>
	<p class="block_3">"James..." dedi Kendaric.</p>
	<p class="block_2"> </p>
	<p class="block_3">James susmasını işaret etti. "Bak, Nathan, dışarı çıkmak istemiyorsan çıkma, ama bu bölgedeki sorunların kaynağını bulmak zorundayız. Arkadaşımın söylediği gibi bu sorunların sona ermesi için kendi sebeplerimiz var. Eğer bu, senin deyişinle 'vampirler' gerçekse, bizim sorunlarımızın kaynağı olabilirler ve biz onlarla ilgileniriz."</p>
	<p class="block_2"> </p>
	<p class="block_3">"Kısa süre sonra o fırsatı bulacaksın!" diye bağırdı Nathan.</p>
	<p class="block_2"> </p>
	<p class="block_3">"James..." diye tekrarladı Kendaric.</p>
	<p class="block_2"> </p>
	<p class="block_3">James elini yine salladı ve "Bir dakika!" dedi.</p>
	<p class="block_2"> </p>
	<p class="block_3">O tekrar konuşmak üzereyken James kolunun Kendaric tarafından yakalandığını hissetti. Adam onu eve giden patikaya çevirdi. "James!" diye bağırdı enkazcı.</p>
	<p class="block_2"> </p>
	<p class="block_3">"Fırsatı şimdi bulmuşuz gibi görünüyor."</p>
	<p class="block_2"> </p>
	<p class="block_3">Güneş ufkun altına inerken yakındaki ağaçlıkların kenarında, havada karanlık gölgeler birleşir gibi oluyordu. Karanlıkta başka şekillerin hareket ettiği görülebiliyordu ve aniden biraz önce yalnızca boş hava olan yerde insan şekilleri belirdi.</p>
	<p class="block_2"> </p>
	<p class="block_3">James kılıcını yavaşça çekti ve "Solon, Jazhara, herhangi bir tavsiyeyi takdir ederim."</p>
	<p class="block_2"> </p>
	<p class="block_3">Yakındaki ağaçlardan yarım düzine şekil yaklaşıyordu. Ölü beyazı derileri dışında insan gibi görünüyorlardı ve gözleri kırmızımsı bir ışıkla parlıyordu.</p>
	<p class="block_2"> </p>
	<p class="block_3">Çoğunun boyunlarında açık yaralar vardı ve sarsak adımlarla yürüyorlardı. Öndeki biri konuştu. "Nathan... Bize gel... Seni çok özlüyoruz..." Arkadan başkaları seslendi, "Bizimle kalmalıydın, Nathan. Bizden korkmana gerek yok, Nathan."</p>
	<p class="block_2"> </p>
	<p class="block_3">James tiksintiyle şekillerden birinin bir çocuk, yedi yaşından büyük olmayan bir kız olduğunu gördü.</p>
	<p class="block_2"> </p>
	<p class="block_3">"Verebileceğim tek bir tavsiye var, evlat. Hepsini yok et," dedi Solon. Savaş çekicini kaldırdı ve ilk şekle doğru ilerledi.</p>
	<p class="block_4" id="calibre_pb_11"> </p>
</body></html>
