<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">CANAVARLAR</p>
	<p class="block_2"> </p>
	<p class="block_3">James eğildi.</p>
	<p class="block_2"> </p>
	<p class="block_3">Sopa başının üzerindeki havayı yararken bağırdı, "Mace! Dur! Konuşmamız lazım!" Jazhara asasını hazırladı ve William kılıcını çekti, ama saldırı gelene kadar ikisi de yaklaşan hırsızlara vurmaktan kaçındı.</p>
	<p class="block_2"> </p>
	<p class="block_3">"Seninle konuşacağım," diye yanıt verdi Mace, yakalanması zor eski hırsıza sopasını yine sallayarak, "bununla!"</p>
	<p class="block_2"> </p>
	<p class="block_3">"Senin Sopacıları kim kemiriyor?" diye bağırdı James, üçüncü darbeden kaçınarak. İri adam, sopasını yeni bir darbe için başının üzerine kaldırarak durdu. "Bu konuda ne biliyorsun, çocuk?"</p>
	<p class="block_2"> </p>
	<p class="block_3">James mesafeyi korudu. "Bazı şeyler duyuyorum."</p>
	<p class="block_2"> </p>
	<p class="block_3">Adam aniden endişeli göründü ve James kötü bir şey olmuş olması gerektiğini anladı, çünkü Güverte Subayı Mace'i tanıdığı süre içinde adamın korku ya da şüphe izi gösterdiği olmamıştı. Mace sopasını indirdi ve boş elini sallayarak diğer hırsızlara durmalarını işaret etti. "Tamam o zaman," dedi sonunda. "Ne duydun?"</p>
	<p class="block_2"> </p>
	<p class="block_3">"Yalnızca birinin ya da bir şeyin adamlarını yakaladığını ve onları bıraktığında..." James blöf yapıyordu. Detay bilmiyordu, ama Sıçan Kuyruk Jack'in bahsettiği şeyin bir şekilde Sinion'ın Gökkuşağı Papağan'da "canavar" diye tarif ettiği şeyle bağlantılı olduğunu tahmin ediyordu. Ve ihtiyar toplayıcının konuyu açma önerisi şimdiye dek işe yaramıştı.</p>
	<p class="block_2"> </p>
	<p class="block_3">"Paramparça," dedi diğer hırsızlardan biri.</p>
	<p class="block_2"> </p>
	<p class="block_3">"Paramparça," diye tekrarladı James, "olduklarını duydum."</p>
	<p class="block_2"> </p>
	<p class="block_3">"Oldukça iğrenç," dedi bir başka hırsız. "Bir köpeğin kemik kemirmesi gibi kemirilmiş görünüyor, bilirsin, Toprak Beyi?"</p>
	<p class="block_2"> </p>
	<p class="block_3">Diğerleri başlarını salladılar.</p>
	<p class="block_2"> </p>
	<p class="block_3">"Nerede?" diye sordu James.</p>
	<p class="block_2"> </p>
	<p class="block_3">"Olay da bu," dedi Mace. "Bir yerde, sonra başka yerde. Ne düzen, ne mantık var.</p>
	<p class="block_2"> </p>
	<p class="block_3">Asla bilemiyorsun."</p>
	<p class="block_2"> </p>
	<p class="block_3">"Bu ne kadardır sürüyor?" diye sordu James.</p>
	<p class="block_2"> </p>
	<p class="block_3">"Bir haftaya yakın oldu," dedi Mace.</p>
	<p class="block_2"> </p>
	<p class="block_3">"Geçmemize izin ver, Mace," dedi James, "ve adamlarını kimin öldürdüğünü öğreneyim ve çaresine bakayım."</p>
	<p class="block_2"> </p>
	<p class="block_3">"En zorlu adamlarımdan bazıları bile bu şeyle, her neyse, yüzleşemezken, sen nasıl yapacaksın?"</p>
	<p class="block_2"> </p>
	<p class="block_3">Jazhara elini kaldırdı ve bir ışık küresi fışkırdı.</p>
	<p class="block_2"> </p>
	<p class="block_3">"Gözlerimi kör etti!" diye bağırdı hırsızlardan biri. "Lanet bir büyücü!"</p>
	<p class="block_2"> </p>
	<p class="block_3">"Prens'in lanet büyücüsü," diye düzeltti James.</p>
	<p class="block_2"> </p>
	<p class="block_3">Mace sopasını Jazhara'ya doğru salladı. "Şakacılar'ın büyüye tahammül edemediğini bilirsin!" diye bağırdı. "Prens'in Toprak Beyi ya da değil, Şakacılar'ın Yasalarını hâlâ biliyorsun!"</p>
	<p class="block_2"> </p>
	<p class="block_3">Jazhara elini kapattı ve ışık yok oldu. "Bir süre başka yöne bakın."</p>
	<p class="block_2"> </p>
	<p class="block_3">"Ya da Prens'in askerlerinden birkaç mangayı çağırmama izin verin," dedi</p>
	<p class="block_2"> </p>
	<p class="block_3">William. "Birkaç yüz silahlı adam o şeyi silip süpürebilir, sizce de öyle değil mi?"</p>
	<p class="block_2"> </p>
	<p class="block_3">Askerlerin Hırsızlar Yolu'nu istila etmesi düşüncesinin bir büyücüden daha tiksindirici geldiği açıktı, çünkü bir an sonra Mace, "Tamam, geçebilirsiniz. Ama adamlarımdan daha fazlası öldürülürse, Prens'in toprak beyi ya da değil, ölüm işareti yine üzerinde olur, çocuk. Sana söz veririm."</p>
	<p class="block_2"> </p>
	<p class="block_3">James gösterişli bir biçimde eğildi ve "Uyarın işitildi. Şimdi, geçebilir miyiz?"</p>
	<p class="block_2"> </p>
	<p class="block_3">Mace geçmelerini işaret etti. "Hafif yürü, Eliuzun Jimmy. Çevrede Lonca üyesi olmayanlar var."</p>
	<p class="block_2"> </p>
	<p class="block_3">"Anlaşıldı. Parola ne?"</p>
	<p class="block_2"> </p>
	<p class="block_3">"'Sıska çocuk'," diye yanıt verdi Mace.</p>
	<p class="block_2"> </p>
	<p class="block_3">Şakacılar'ı arkada bıraktılar ve koridorda yürüdüler. İşitme sınırından çıktıklarında Jazhara, "Bir sürü insanın büyüden korktuğunu anlıyorum, ama Şakacılar neden bu kadar tiksiniyor?"</p>
	<p class="block_2"> </p>
	<p class="block_3">"Çünkü hırsızlar yanlış yönlendirme ve hilelere güvenir. Sen bir büyücüden bir şey çalan hırsız duydun mu?" dedi James. Jazhara kahkaha attı. "Yalnızca hikâyelerde."</p>
	<p class="block_2"> </p>
	<p class="block_3">"İşte bu yüzden. Arutha şehri hırsızlardan temizlemek istese sen ya da senin gibi biri onları büyüyle deliklerinden çıkarırken bir süreliğine idare edebilir."</p>
	<p class="block_2"> </p>
	<p class="block_3">Jazhara tünelde çevresine bakındı. "Bence yeteneklerimizi fazla üstün görüyorlar. Bazıları için sınırlı bir alanda bazı sorunlar yaratabilirim, ama ben gittikten sonra sıçanlar gibi geri döneceklerini düşünüyorum."</p>
	<p class="block_2"> </p>
	<p class="block_3">James güldü. "Hemen hemen kesinlikle, ama kimse bir korkunun gerçekliğe dayalı olması gerektiğini söylemedi."</p>
	<p class="block_2"> </p>
	<p class="block_3">Jazhara James'e baktı. "Toprak Beyi, bu kadar genç biri başarılı bir adam olarak ünlendiğini biliyorum, ama sende derin bir düşünür bulmak etkileyici."</p>
	<p class="block_2"> </p>
	<p class="block_3">Şimdi gülme sırası William'a gelmişti. James yorumun kompliman mı, yoksa iğneleyici bir söz mü olduğunu merak etti.</p>
	<p class="block_2"> </p>
	<p class="block_3">Silahlı adam çetelerine rastladıklarında iki kez durdular. İkinci grup da güvenle geçtikten sonra James, "Bu grup dövüşe karışmış," dedi.</p>
	<p class="block_2"> </p>
	<p class="block_3">William lambayı yeniden yakarken başını salladı. "Arkadaşları taşımazsa iki tanesi yaşamayacak."</p>
	<p class="block_2"> </p>
	<p class="block_3">"Şimdi hangi yöne gidiyoruz?" diye sordu Jazhara.</p>
	<p class="block_2"> </p>
	<p class="block_3">"Onların geldiği yöne," dedi James.</p>
	<p class="block_2"> </p>
	<p class="block_3">Lağım kanallarının daha derinlerine doğru devam ettiler.</p>
	<p class="block_2"> </p>
	<p class="block_3">Dalga sesleri bir başka geniş suyoluna yaklaştıklarını müjdeledi.</p>
	<p class="block_2"> </p>
	<p class="block_3">"Bu asıl nehir savağı," dedi James. "Eski prenslerden biri yaptırmış. Bunun başta yerin üzerinde olduğunu duymuştum... belki ırmaktan gelen mavnalar için küçük bir kanal olarak tasarlanmış."</p>
	<p class="block_2"> </p>
	<p class="block_3">William diz çöktü ve taşları inceledi. "Çok eski görünüyor." Doğruldu ve çevresine bakındı. "Şuraya bakın," dedi, yakındaki duvarda bir şeyi incelemek için ilerleyerek. "Bu normal tünel duvarı gibi görünmüyor. Daha çok bir tahkimat duvarı gibi." Taşın büyüklüğünü ve neredeyse eksiz yerleştirilmesini gösterdi. "El ve ayak tutamağı yok," diye onayladı James.</p>
	<p class="block_2"> </p>
	<p class="block_3">"Nasıl yerin bu kadar altında oluyor?" diye sordu Jazhara.</p>
	<p class="block_2"> </p>
	<p class="block_3">James omuzlarını silkti. "İnsanlar bir şeyler inşa eder. Arada kalan boşlukları doldurup yol yaparlar. Lağım tünellerinin en az bir düzinesi üzeri kaplanmış eski yollara benziyor ve önceden geçtiğimiz merkezi taşma savağı yüzyıllar önce hemen hemen kesinlikle bir sarnıçtı."</p>
	<p class="block_2"> </p>
	<p class="block_3">"Büyüleyici," dedi kadın. "Ne kadar eski olduğunu düşünüyorsun?"</p>
	<p class="block_2"> </p>
	<p class="block_3">"Krondor dört yüz sene yaşında," dedi James. "Bir hafta eksik ya da fazla."</p>
	<p class="block_2"> </p>
	<p class="block_3">Jazhara kahkaha attı. "Keshia standartlarına göre genç bir şehir."</p>
	<p class="block_2"> </p>
	<p class="block_3">James omuzlarını silkti ve yürümeye başladı. "Bu taraftan."</p>
	<p class="block_2"> </p>
	<p class="block_3">Bir köşeyi dönüp ana su kanalına paralel uzanan bir başka tünele girdiklerinde bir şey tünelin ötesinde, görüş alanlarının sınırında, lamba ışığının kenarında fırladı.</p>
	<p class="block_2"> </p>
	<p class="block_3">"O neydi?" diye sordu William, kılıcını hazır ederek.</p>
	<p class="block_2"> </p>
	<p class="block_3">"İriydi," dedi Jazhara. "Bir adamdan yarım boy büyük."</p>
	<p class="block_2"> </p>
	<p class="block_3">James de kılıcını çekmişti. "Dikkatli, dostlarım."</p>
	<p class="block_2"> </p>
	<p class="block_3">İhtiyatla koridorda ilerlediler ve şeklin kaybolduğu bir kesişime geldiler. İleride sağa yönelen bir koridor vardı ve solda kalanın kenarına dönen kısa bir geçit görülüyordu. "O şey suda hareket ederse," dedi William, "neden zor bulunduğunu açıklar."</p>
	<p class="block_2"> </p>
	<p class="block_3">"Ve nasıl bir yerden diğerine çabucak ilerleyebildiğini," dedi James. "Bu taraftan," dedi sola işaret ederek.</p>
	<p class="block_2"> </p>
	<p class="block_3">Ağır ağır yürüdüler ve bir düzine adım sonra uzakta dalgalanan hafif, yeşil bir ışık gördüler. Jazhara fısıldadı, "Tüylerim diken diken. Yakında büyü var."</p>
	<p class="block_2"> </p>
	<p class="block_3">"Uyarı için teşekkürler," dedi, James.</p>
	<p class="block_2"> </p>
	<p class="block_3">Jazhara kemerindeki keseden bir şey çıkardı. "Ben söylediğimde yere çökün ve gözlerinizi örtün."</p>
	<p class="block_2"> </p>
	<p class="block_3">"Anlaşıldı," dedi William. James başını salladı.</p>
	<p class="block_2"> </p>
	<p class="block_3">Işığa doğru ilerlediler ve taş duvara yerleştirilmiş bir kapı gördüler. Açıktı.</p>
	<p class="block_2"> </p>
	<p class="block_3">Kapıya ulaştıklarında durdular.</p>
	<p class="block_2"> </p>
	<p class="block_3">James gördüklerini anlamaya çalıştı. Çevrede, sıçan ve başka küçük hayvanların kemiklerinin arasına insan kemikleri saçılmıştı. Paçavralar ve samandan geniş, yuvarlak bir minder yapılmıştı ve üzerinde bir adamın kolu kadar uzun, geniş, derimsi nesneler duruyordu. Nesneler hastalıklı, yeşil bir içsel ışıkla zonkluyordu.</p>
	<p class="block_2"> </p>
	<p class="block_3">Jazhara inledi. "Tanrılar adına!" James aniden ne gördüğünü anladı. Deri çuvalların içinde şekiller görebildiğini düşündü.</p>
	<p class="block_2"> </p>
	<p class="block_3">"Bunlar bebek!" diye haykırdı büyücü dehşet içinde. Gözlerini kapattı ve alçak sesle ilahi söylemeye başladı. Sonunda gözlerini açtı ve "Bu en kara büyü. Ve mekân yok edilmeli. Gözlerinizi örtün!" dedi.</p>
	<p class="block_2"> </p>
	<p class="block_3">Jazhara kesesinden aldığı şeyi fırlatırken iki adam sırtlarını kapıya verdi. Bir ısı dalgası üstlerinden geçerken beyaz bir ışık çakması mekânı aydınlattı. Ani parlaklıkta koridorun uzak ucunu gördüler. Orada iki metre, belki daha uzun, şekilsiz, kambur bir yaratık duruyordu. Üstünde dev bir kafa vardı, çıkık çenesi ve bir adamın başparmağı büyüklüğünde dişleriyle bir insan yüzünün karikatürü gibiydi. Boncuk gibi siyah gözler ışık patlaması karşısında şokla irileşti.</p>
	<p class="block_2"> </p>
	<p class="block_3">Kolları yere sarkıyordu ve el yerine nasırlaşmış yüzgeçler yaratığı taşıyordu.</p>
	<p class="block_2"> </p>
	<p class="block_3">Bir saniye sonra canavar kükredi ve saldırdı.</p>
	<p class="block_2"> </p>
	<p class="block_3">Jazhara dönerken James ve William hazırlandı.</p>
	<p class="block_2"> </p>
	<p class="block_3">James sol eliyle hançerini fırlattığında yaratık neredeyse tepelerindeydi.</p>
	<p class="block_2"> </p>
	<p class="block_3">Kısa, ustaca atış yaratığın göğsüne saplandı. Canavar tereddüt etmedi, ama bir acı kükremesi kopardı.</p>
	<p class="block_2"> </p>
	<p class="block_3">Arkalarındaki ateşten gelen ışık yaratığın bedeninde açık yaralar olduğunu gösterdi. James, tünellerdeki diğer gruplarla savaşlarının onu zayıf düşürdüğünü umuyordu ve pek çok yaradan kan aktığını gördüğünden, artık ölümlü olduğunu biliyordu.</p>
	<p class="block_2"> </p>
	<p class="block_3">William'ın kılıcının ucu James'in başının üzerinden geçtiğinde yaratığa saplanmak üzere hazırdı. Yaratık yavaşladı ve kendini kılıca atmak yerine, James'in ön bacaktan çok kol gibi düşündüğü şeyleri kaldırdı. Ani bir ters tokatla yüzgeç gibi el havayı yardı ve James boynunun vurulmasından zor kurtuldu. Yüzgeç katı bir takırtıyla taşlara indi; James yüzgecin kenarında, muhtemelen eti kesecek sert bir nasır ya da kemik kenar olması gerektiğini anladı.</p>
	<p class="block_2"> </p>
	<p class="block_3">Jazhara bir büyü telaffuz etti ve elini kaldırdı. Delici kırmızı ışıktan bir nokta yaratığın başında belirdi ve yaratık aniden acıyla uludu. İki yüzgeci, başını korumak ister gibi kalktı ve William'a bir açık sağladı.</p>
	<p class="block_2"> </p>
	<p class="block_3">Bir buçuk el kalınlığındaki uzun kılıç öne fırladı. Kısa bir adam olan William'ın güçlü kolları ve omuzları vardı ve kılıcı bütün ağırlığıyla yaratığa indirdi. Kılıç derine saplandı. Yaratık feryat etti.</p>
	<p class="block_2"> </p>
	<p class="block_3">James arkadaşlarının yanından fırladı ve yaratığın boğazına kılıcını indirdi.</p>
	<p class="block_2"> </p>
	<p class="block_3">Birkaç saniye sonra canavar taşların üzerinde ölü yatıyordu.</p>
	<p class="block_2"> </p>
	<p class="block_3">"Bu ne?" diye sordu William nefes nefese.</p>
	<p class="block_2"> </p>
	<p class="block_3">"Doğal bir şey değil," dedi Jazhara.</p>
	<p class="block_2"> </p>
	<p class="block_3">"Biri mi yapmış?" diye sordu James, kıpırtısız cesedin çevresinde ihtiyatla yürüyerek.</p>
	<p class="block_2"> </p>
	<p class="block_3">Jazhara diz çöktü ve bir yüzgece dokundu, sonra elini boş boş bakan gözlerin üzerindeki alında dolaştırdı. Sonunda gözyaşını silerek doğruldu. "Bu bir bebekmiş."</p>
	<p class="block_2"> </p>
	<p class="block_3">William boğulur gibi oldu. "Bu bebek miymiş?"</p>
	<p class="block_2"> </p>
	<p class="block_3">Jazhara döndü ve tünelde yürümeye başladı. "Buradan uzaklaşmalıyım," dedi, boğuk, duygu dolu bir sesle.</p>
	<p class="block_2"> </p>
	<p class="block_3">James ve William ona yetişmek için seğirtti "Dur!" diye bağırdı James.</p>
	<p class="block_2"> </p>
	<p class="block_3">Jazhara kesişime ulaştığında durdu. William ya da James konuşamadan döndü ve "Bazı büyüler hayallerin ötesinde kötüdür. Bazılarının eski dilde 'Arcane Vitrus' dediği, Düşük Yol dalı vardır. 'Gizli yaşam bilgisi' anlamına gelir. İyilik için kullanıldığında insanların neden hastalanıp öldüğünü çözmeye çalışır, ya da biçim bozukluğu ya da hastalık için tedaviler bulmaya çalışır. Kötülük için kullanıldığında, buna benzer yaratıklar yapabilir."</p>
	<p class="block_2"> </p>
	<p class="block_3">"Bebekler mi?" diye sordu William.</p>
	<p class="block_2"> </p>
	<p class="block_3">Jazhara başını salladı. "Doğumdan saatler sonra çalınan ya da satın alınan çocuklar o 'yumurta keselerinin' içine yerleştirilerek yeniden şekillendirilir ve kötücül sanatlar tarafından çarpıtılır."</p>
	<p class="block_2"> </p>
	<p class="block_3">"Demek bu canavar yumurtasını kıran ilk şeydi?" diye sordu James, başını iki yana sallayarak.</p>
	<p class="block_2"> </p>
	<p class="block_3">"O zavallı çocuk canavar değildi," dedi Jazhara. "Canavar olan onu yaratan."</p>
	<p class="block_2"> </p>
	<p class="block_3">James'e baktı. "Krondor'da bir yerde kara fesatlar yapan bir büyücü var.</p>
	<p class="block_2"> </p>
	<p class="block_3">Prens'in şehrinde büyük kargaşa çıkmasını isteyen biri."</p>
	<p class="block_2"> </p>
	<p class="block_3">James gözlerini kapattı. "Sanki Ayı yeterli değilmiş gibi." İçini çekti ve "Her seferinde bir sorun. Sıçan Kuyruk Jack, Mace ve sonra Lucas'ı bulalım," dedi. Döndüler ve geldikleri yöne yürümeye başladılar.</p>
	<p class="block_2"> </p>
	<p class="block_3">* * *</p>
	<p class="block_2"> </p>
	<p class="block_3">Yürürlerken Jazhara, "O yaratık burada uzun zamandır yaşıyor olamaz," dedi. James düşünceli görünüyordu. "Mace sorunun bir hafta kadar önce başladığını söyledi."</p>
	<p class="block_2"> </p>
	<p class="block_3">"Belki onu her kim yaratmışsa, büyüsünün işe yarayıp yaramadığını görmek istemiştir, sonra işe yaradığını görünce daha fazlasını yapmayı planlamıştır," dedi William.</p>
	<p class="block_2"> </p>
	<p class="block_3">"Sanırım haklısın," dedi Jazhara "ki bu da büyünün çok güçlü olduğunu gösteriyor, çünkü insan tasarımını çarpıtmakla kalmıyor, çok hızlı işliyor, belki birkaç günde ya da bir haftada."</p>
	<p class="block_2"> </p>
	<p class="block_3">"Yani yaratık gerçekten de bir bebekti," dedi James. "Her anlamda."</p>
	<p class="block_2"> </p>
	<p class="block_3">"Evet ve acı içindeydi." Jazhara'nın sesi acıydı. "İnsanları gizemli sanatları uygulayan bizlere karşı çeviren işte bu tür dehşetler. Büyücülerden uzak durulmasının ve nefret edilmesinin sebebi bu. Üstad Pug'a haber yollamak, güçlü sanatlara sahip kötü bir büyücünün Krondor'da olduğunu bildirmeliyim." "Ah, ben olsam bunu Prens'e bırakırdım," dedi James. "Arutha daha doğrudan bir yaklaşım tercih eder. Yıldızlimanı'na haber verme gerekliliği hissederse verir."</p>
	<p class="block_2"> </p>
	<p class="block_3">"Elbette," dedi Jazhara. "Ben yalnızca Ekselanslarına Üstad Pug'a haber vermesini tavsiye edeceğim."</p>
	<p class="block_2"> </p>
	<p class="block_3">Sessizlik içinde yürümeye devam ettiler. Lağım kanallarında dolaşan başkalarının sesleri geldiğinde zaman zaman duruyorlardı. Sonunda Mace'le çetesinin onları durdurduğu noktaya geldiler. "Gitmişler mi?" dedi William.</p>
	<p class="block_2"> </p>
	<p class="block_3">James yürümeye devam etti. "Yakındalar; güven bana."</p>
	<p class="block_2"> </p>
	<p class="block_3">Geniş kanala girdiler ve Sıçan Kuyruk Jack'in hâlâ lağımın üzerinde yüzen şeyleri topladığını gördüler. Onlar yaklaşırken adam başını kaldırdı. "Canlı mısınız? Sanırım bu, size ödül vermemiz gerektiği anlamına geliyor, Toprak Beyi."</p>
	<p class="block_2"> </p>
	<p class="block_3">James hiçbir şey söylemedi, ama meraklanmış görünüyordu.</p>
	<p class="block_2"> </p>
	<p class="block_3">"Şakacı yeminini bozup iznimiz olmadan lağım kanallarına girdiğin için seni öldürmememiz nasıl? Bu senin için yeterli ödül olur mu, Toprak Beyi?"</p>
	<p class="block_2"> </p>
	<p class="block_3">James yalnızca, "Lucas," dedi.</p>
	<p class="block_2"> </p>
	<p class="block_3">"Canavar gerçekten öldü mü?"</p>
	<p class="block_2"> </p>
	<p class="block_3">"Evet. Şimdi, Lucas hakkında ne biliyorsun?"</p>
	<p class="block_2"> </p>
	<p class="block_3">Jack döküntüleri dürtüklemeyi bıraktı. "Bir gözümüz Lucas'ın üzerindeydi. O eski bir... iş ortağıydı, eskilerden, ama bizim alanımıza giren bazı işler çevirdiğini düşünüyorduk. Bir gece sert görünüşlü birkaç delikanlı tarafından limandan gelen ana kanaldan üç kayık getirildi. Eski kaçakçı zulalarının hangisini kullandığını görecek kadar yaklaşamadık, ama eninde sonunda bulacaktık. Lucas hanına çıktı.</p>
	<p class="block_2"> </p>
	<p class="block_3">"Sonra dün tam ortamıza indi ve geçme hakkı karşılığında hanını önerdi. Eh, o küçük, güzel han karşılığında 'geç' dedik ve koşa koşa gitti. Lağım kanallarını biliyor, bizim ihtiyar Lucas, çünkü peşine taktığımız çocuğu kaçakçı iskelesine gelmeden silkeledi. Yine de onu bulabileceğimizi düşünüyoruz, çünkü yukarıyı kontrol eden delikanlılar korsanlar ve altın söylentileri duyuyor. Lucas'ın hazinenin yerini bildiğini tahmin ediyoruz. Hanını falan vermekte bu kadar cömert davranmasının sebebi buydu. Bu yüzden ona iki Sopacı göndermeyi düşünüyorduk, ama sonra bu canavar göründü ve hazine avcılarının tamamı tünellerde koşuşturmaya başladı..."</p>
	<p class="block_2"> </p>
	<p class="block_3">"Şimdi nerede?"</p>
	<p class="block_2"> </p>
	<p class="block_3">"Önceden nerede olduğu hakkında iyi bir fikrimiz vardı, Toprak Beyi, ama Şakacılar nasıldır bilirsin. Her şeyi yanlış yere koyarız. Elbette, bir bedel karşılığında her şey bulunabilir." "Canavarı öldürdük," dedi William.</p>
	<p class="block_2"> </p>
	<p class="block_3">"Ve bunun karşılığında bedava geçiş hakkı kullandınız, daha fazlasını değil," diye yanıt verdi Jack.</p>
	<p class="block_2"> </p>
	<p class="block_3">"Ücretin ne?" diye sordu James.</p>
	<p class="block_2"> </p>
	<p class="block_3">"Bir iyilik, senden ve yeni arkadaşlarından, daha sonra bildirilecek."</p>
	<p class="block_2"> </p>
	<p class="block_3">"Ne?" diye bağırdı William.</p>
	<p class="block_2"> </p>
	<p class="block_3">"Neden?" diye sordu James.</p>
	<p class="block_2"> </p>
	<p class="block_3">"Kısa süre sonra istenmeyecek," dedi Jack, "belki asla, ama belanın yaklaştığını düşünüyoruz. Büyük bela. O canavar yalnızca minik bir kısmıydı. Ve her tür dosta ihtiyacımız olacak."</p>
	<p class="block_2"> </p>
	<p class="block_3">"Prens'e ettiğim yemini bozamayacağımı ve sizin için yasadışı bir şey yapamayacağımı biliyorsun," dedi James.</p>
	<p class="block_2"> </p>
	<p class="block_3">"Bunu istemiyorum," dedi Jack. "Ama dostlara ihtiyacımız var, değil mi, Eliuzun</p>
	<p class="block_2"> </p>
	<p class="block_3">Jimmy?"</p>
	<p class="block_2"> </p>
	<p class="block_3">James bu talebi düşündü ve sonunda, "Evet, var, Sıçan Kuyruk Jack. Yemin ediyorum."</p>
	<p class="block_2"> </p>
	<p class="block_3">"Lucas'ın, sen çocukken ihtiyar Trevor Hull'ın Prenses'i gizlediği bodrumun yakınında olduğunu düşünüyoruz. Hâlâ içine girebildiğin, yıkılmış binalara ait birkaç kiler var, hazine saklayacak kadar büyük ve onu oraya taşımak için suya yeterince yakın."</p>
	<p class="block_2"> </p>
	<p class="block_3">"Bölgeyi biliyorum," dedi James. "Gün doğduğunda lağım kanallarından çıkmış oluruz."</p>
	<p class="block_2"> </p>
	<p class="block_3">"Çıkmaya bakın. Buradaki her katil köpeği kontrol edemeyiz."</p>
	<p class="block_2"> </p>
	<p class="block_3">James Jazhara ile William'a takip etmelerini işaret etti ve merkezi kanala yönelerek yürümeye devam ettiler.</p>
	<p class="block_2"> </p>
	<p class="block_3">Üçlü sessizce ve yavaşça ilerliyordu. Uzakta alçak insan mırıltıları duyabiliyorlardı.</p>
	<p class="block_2"> </p>
	<p class="block_3">James ve arkadaşları ihtiyatla, ana kanal ile bir başka geniş tünelin kesiştiği yere ilerledi. Karanlıkta eğilerek, lambalarının kapağını indirerek beklediler. Siyahlara bürünmüş üç adam çok yumuşak seslerle konuşuyorlardı. Jazhara'nın hızla nefesini çekmesi James'e onları tanıdığını anlattı. James ve William ne olduklarını biliyorlardı: Izmaliler. Keshia suikastçileri. Prens Arutha'nın birkaç ay önce yok ettiği Geceşahinleri'nin çöl kalesinde bir düzineden fazlası bulunmuştu.</p>
	<p class="block_2"> </p>
	<p class="block_3">James hayal kurmuyordu: Jazhara adamların iki üç tanesini birkaç dakikalığına etkisiz kılacak bir büyüyle saldırabilirse, onun ve William'ın bir şansı olabilirdi. Hazırlıksız yakalama avantajı olmayan açık bir savaşta üçünün hayatta kalması için bir mucize gerekirdi.</p>
	<p class="block_2"> </p>
	<p class="block_3">James döndü ve Jazhara'nın omzuna dokunarak altı adama işaret etti ve sonra kadının kulağına yaklaştı. En alçak sesiyle, "Ne yapabilirsin?" diye sordu. "Onları kör etmeye çalışabilirim," diye fısıldadı Jazhara. "Söylediğimde gözlerinizi sıkı sıkı kapatın."</p>
	<p class="block_2"> </p>
	<p class="block_3">Aynı talimatları William’ın kulağına da tekrarladı. Sonra doğrularak yumuşak sesle büyü sözcükleri söylemeye başladı. Bir şey -fazla yüksek bir ses, kumaş hışırtısı, bir çizmenin taşa sürtünmesi- katillerden birini uyandırdı ve adam dönüp karanlığın içine baktı. Sonra arkadaşlarına bir şeyler söyledi ve aynı anda tartışmayı bırakıp adamın gösterdiği yere baktılar.</p>
	<p class="block_2"> </p>
	<p class="block_3">Yavaşça silahlarını çektiler. James fısıldadı, "Şimdi yap!"</p>
	<p class="block_2"> </p>
	<p class="block_3">"Gözlerinizi kapatın!" dedi Jazhara ve büyüsünü serbest bıraktı. Altın ışıktan bir çubuk elinden fırladı ve kor beyaz bir çakma halinde patladı. Altı katil o anda körleşti. "Şimdi!" diye bağırdı Jazhara.</p>
	<p class="block_2"> </p>
	<p class="block_3">James sıçrayarak eyleme geçti. William hemen arkasındaydı. Jazhara lambanın kapağını açtı ve tüneli çıplak aydınlığa boğdu. Genç toprak beyi ilk adama kılıcının kabzasıyla vurarak kanala düşürdü. "Becerebiliyorsan birini canlı ele geçir!" diye bağırdı.</p>
	<p class="block_2"> </p>
	<p class="block_3">William bir adamı indirdi, ama bir sonraki rakibini saldırı sesine karşı tetikte, savunma pozisyonunda bulunca neredeyse kendisi alt edilecekti. "Sanırım öncelikle canlı kalmaya çalışacağım, James," dedi, körleşmiş adamın gardını aşıp öldürmek için uzun kılıcını kullanarak.</p>
	<p class="block_2"> </p>
	<p class="block_3">Jazhara William’ın ardından geldi ve bir başka katilin yüzüne asasının demir ucuyla vurdu. Adam yere yığıldı.</p>
	<p class="block_2"> </p>
	<p class="block_3">James sonraki iki Izmali’nin görme yetilerini biraz kazandıklarını ve saldırı duruşu aldıklarını gördü. James'in deneyimlerine dayanarak bildiği gibi, çoklu rakipler sık sık birbirlerinin ayaklarına dolaşırdı, ama bu ikisi birlikte dövüşmek konusunda deneyimli görünüyordu. "Biraz yardım işime gelirdi," dedi</p>
	<p class="block_2"> </p>
	<p class="block_3">Jazhara'ya.</p>
	<p class="block_2"> </p>
	<p class="block_3">O konuşur konuşmaz iki adam eşgüdümlü bir saldırıyla atıldılar ve James'i kurtaran doğaüstü refleksleri oldu. İlk adam palasının kıvrık kenarını James'in karnına doğru savurdu, arkadaşı yarım saniye sonra saldırdı ve ilk saldırıya karşılık James'in kaçmasını umduğu yere atıldı.</p>
	<p class="block_2"> </p>
	<p class="block_3">Ama James sağdakini kılıcıyla bloke etmişti ve gerilemek yerine kendi silahıyla bastırmış, ilk katili soluna doğru ilerlemeye devam etmeye zorlamıştı. James sol eliyle Izmali’nin sağ dirseğini yakaladı ve ağırlığını adama vererek dönerek kanala düşmesini sağladı.</p>
	<p class="block_2"> </p>
	<p class="block_3">İkinci katil aniden James'in karşısında yalnız kalmıştı ve Jazhara vurmaya hazır, asasını kaldırmıştı. James şimdi kılıç kolunun arkasındaydı. William son rakibine saldırdı ve "Bunu köşeye kıstırdım!" diye seslendi. Jazhara'nın karşısındaki Izmali James'in anlamadığı bir dilde bir şey söyledi, sonra sol elini ağzına kapattı ve taşların üzerine devrildi. William’ın rakibi de aynısını yaparak yüz üstü kanala düştü.</p>
	<p class="block_2"> </p>
	<p class="block_3">"Lanet olsun!" diye bağırdı James, yere yıkılan katili taşların üzerine düşmeden yakalayarak. Beklediği gibi, adam çoktan ölmüştü.</p>
	<p class="block_2"> </p>
	<p class="block_3">Jazhara James'in kanala düşürdüğü katile baktı ve "Yüz üstü yüzüyor," dedi.</p>
	<p class="block_2"> </p>
	<p class="block_3">"Ne oldu?" diye sordu William.</p>
	<p class="block_2"> </p>
	<p class="block_3">"Geceşahinleri. Kendi canlarını aldılar. Fanatikler." James Jazhara'ya hitaben sordu, "Ne dediğini anladın mı?"</p>
	<p class="block_2"> </p>
	<p class="block_3">"Sanırım arkadaşlarına ölmelerini emretti, ama dili tanımadım. Izmalilerin kendi dilleri olduğu ve klanları dışında kimsenin öğrenmesine izin vermedikleri söylenir."</p>
	<p class="block_2"> </p>
	<p class="block_3">"Çöldeki terk edilmiş kaleye iblis çağrıldığında bunlara benzer adamlar bulduk," dedi William.</p>
	<p class="block_2"> </p>
	<p class="block_3">"İblis mi?" diye sordu Jazhara.</p>
	<p class="block_2"> </p>
	<p class="block_3">"Sana sarayda anlatırım," dedi James. "Ama Geceşahinleri'nin çetesinde Keshialıların da olduğu açık."</p>
	<p class="block_2"> </p>
	<p class="block_3">"Bu da onları Krallık kadar İmparatorluk için de tehdit kılar."</p>
	<p class="block_2"> </p>
	<p class="block_3">James genç kadına uzun uzun baktı, sonra, "Büyük amcana bazı detaylı bilgiler göndermek akıllıca olabilir," dedi.</p>
	<p class="block_2"> </p>
	<p class="block_3">"Belki," dedi Jazhara, asasına dayanarak, "ama senin de söylediğin gibi, karar vermek Prens'e kalıyor."</p>
	<p class="block_2"> </p>
	<p class="block_3">James sırıttı. "Cesetleri kontrol edelim."</p>
	<p class="block_2"> </p>
	<p class="block_3">Kanala düşmemiş dört katili aradılar ve hiçbir şey bulamadılar. Üstlerindeki tek kişisel eşya boyunlarına taktıkları Geceşahini tılsımları idi. "Bunların sonuncusunu çölde gördük sanıyordum," dedi William.</p>
	<p class="block_2"> </p>
	<p class="block_3">"Onları yaraladık, orası kesin ve bir yuvayı yok ettik, ama başkaları var." James doğrulup bir tılsımı gömleğinin içine soktu. "Bunu Prens'e vereceğim.</p>
	<p class="block_2"> </p>
	<p class="block_3">Memnun olmayacak."</p>
	<p class="block_2"> </p>
	<p class="block_3">"Burada ne yapıyorlardı?" diye sordu Jazhara.</p>
	<p class="block_2"> </p>
	<p class="block_3">"Hazineyi arıyorlardı herhalde," dedi William.</p>
	<p class="block_2"> </p>
	<p class="block_3">"Pis, küçük imparatorluklarını yeniden kuracaklarsa altına ihtiyaçları olacak," diye kabul etti James. Çevresine bakındı. "Zamanında gelmişiz, sanırım." Üzerine iki demir halka kakılmış büyük bir duvara yaklaştı ve soldakini çevirdi. Bir an sonra büyük bir gürleme başladı ve taşlar kenara kaydı.</p>
	<p class="block_2"> </p>
	<p class="block_3">"Lucas!" diye bağırdı. "Benim, James. Prens'ten yardımla geliyorum!" Karanlık tünelin derinliklerinden biri seslendi. "Jimmy! Tanrılara şükürler olsun sensin. Her yerde beni arıyorlar, öldürmeye çalışıyorlar."</p>
	<p class="block_2"> </p>
	<p class="block_3">James Jazhara'nın lambayı getirmesini işaret etti ve üçü tünele girdiler. Üç dört metre içeride Lucas bir arbalet tutarak duruyordu ve iki genç adamı tanır tanımaz rahatlayarak arbaleti indirdi. "O delinin, Ayı'nın kabadayıları bütün gün peşimdeydi."</p>
	<p class="block_2"> </p>
	<p class="block_3">"Yalnızca onlar değil," dedi William. "Hazine avcıları, katiller ve hırsızlar da."</p>
	<p class="block_2"> </p>
	<p class="block_3">"Lanet olsun," dedi Lucas. "Knute adamlarını kendi elleriyle seçtiğini ve sessiz kalacaklarını söyledi, ama sanırım aptal kendi ağzını kapalı tutamadı." "Ayı neyin peşinde?" diye sordu James.</p>
	<p class="block_2"> </p>
	<p class="block_3">"Biliyorsam belamı bulayım, James," diye yanıt verdi Lucas. Yaşlı adam bir su fıçısının üzerine oturdu. "Knute'un son yağmasından gelen ganimeti satmasına yardım edecektim. Sanırım Knute Ayı'yı atlattı, çünkü Ayı ile bazı adamları hanımda belirdi ve gördükleri herkesi öldürmeye başladı. Talia ve diğerlerine mutfaktan kaçmalarını söyledikten sonra canımı zor kurtardım."</p>
	<p class="block_2"> </p>
	<p class="block_3">James ve William bakıştı. James yumuşak sesle, "Talia öldü, Lucas," dedi. "Ayı onu yakaladı ve nereye saklandığını söyletmeye çalıştı."</p>
	<p class="block_2"> </p>
	<p class="block_3">Lucas içten yıkılmış gibiydi. Yüzü griye döndü ve gözleri yaşlarla doldu. "Talia?" Başını eğdi. Uzun süre sessizce oturdu, sonra burnunu çekerek. "Savaşta oğullarımı kaybettim, ama Talia'nın..." İçini çekti. Bir başka uzun sessizlikten sonra, "Knute'la yaptığım bu anlaşma beni tuzağa düşürdü. Kızımın artık barda çalışması gerekmeyecekti. Doğru düzgün bir delikanlı için doğru düzgün bir çeyizi olacaktı." Başını kaldırıp William'a baktı.</p>
	<p class="block_2"> </p>
	<p class="block_3">William'ın gözlerinde de yaş vardı. "Onu sevdiğimi biliyorsun, Lucas. Yemin ederim Ayı'yı bulacağız ve Talia’nın intikamını alacağız."</p>
	<p class="block_2"> </p>
	<p class="block_3">Lucas hüzünle başını salladı. "Bunca sorun, bunca kara cinayet ve artık anlamsız.</p>
	<p class="block_2"> </p>
	<p class="block_3">Ganimeti hemen Knute'a iade etmeliyim."</p>
	<p class="block_2"> </p>
	<p class="block_3">"Knute'u duymadın mı?" diye sordu James.</p>
	<p class="block_2"> </p>
	<p class="block_3">"Muhafızların önceki gece onu yakaladığını duydum. Hapishanede." "Artık değil, dedi William. "Ayı hapishaneye girdi ve Knute'u paramparça doğradı."</p>
	<p class="block_2"> </p>
	<p class="block_3">"Tanrılar adına! Adam delirmiş," diye bağırdı Lucas.</p>
	<p class="block_2"> </p>
	<p class="block_3">"Biz Ayı'nın icabına bakacağız," diye yemin etti William.</p>
	<p class="block_2"> </p>
	<p class="block_3">"Teşekkür ederim, William," dedi Lucas, "ama adımlarına dikkat et. Talia ölmüş olabilir, ama sen hâlâ bizimlesin ve öyle kalmanı tercih ederim. Bu Ayı tehlikelidir ve yanında büyü vardır."</p>
	<p class="block_2"> </p>
	<p class="block_3">"Ne tür büyü?" diye sordu Jazhara.</p>
	<p class="block_2"> </p>
	<p class="block_3">"Karanlık güçler, leydim. Knute Ayı'nın büyü yapmasını gördükten sonra dehşete düştü. Ondan ayrılmasının sebebi bu." Başını iki yana salladı. "Piçlerin neyin peşinde olduğunu görmek ister misiniz?"</p>
	<p class="block_2"> </p>
	<p class="block_3">James başını salladı. "Biraz meraklandım."</p>
	<p class="block_2"> </p>
	<p class="block_3">Lucas ayağa kalktı ve onları sağlam, tahta bir kapıya götürdü. Kapıdaki sürgüyü çekti ve açtı. Jazhara lambasıyla öne çıktı. James'in bile alçak bir ıslık çalması gerekti.</p>
	<p class="block_2"> </p>
	<p class="block_3">Küçük oda diz boyu hazinelerle doluydu. Altın para çuvalları pek çok küçük sandığın üzerine yığılmıştı. Som altın heykeller, mücevher yığınları çevreye saçılmıştı. Lucas odaya girdi ve sandıklardan birini açtı. İçinde daha fazla altın ve küçük bir heykel vardı. Jazhara eğilip heykeli aldı. "Bu Ishap malı," dedi yumuşak sesle. "Kiliselerinin kutsal ikonu, Ishap Sembolü."</p>
	<p class="block_2"> </p>
	<p class="block_3">James'in gözleri irileşti. "Bir Ishap gemisine saldırmışlar! Bir korsan için daha tehlikeli bir iş olamaz, bana göre."</p>
	<p class="block_2"> </p>
	<p class="block_3">"Çoğu adam aptalca olduğunu söyler," dedi Lucas. "Ayı o gemiden bir şey istiyordu, özel bir şey. Knute, her ne ise, buraya sakladığı ganimetin arasında olmadığından emindi." "Bunu nereden biliyordu?" diye sordu Jazhara.</p>
	<p class="block_2"> </p>
	<p class="block_3">"Knute bana, bunca şeyi almasına rağmen geminin battığını görünce Ayı'nın köpürdüğünü anlattı." Elini salladı. "Knute'un Ayı'yı boğulmaya bırakmasının sebeplerinden biri bu. Ayı'nın geminin çok hızlı batmasının suçunu ona atmasından korktu."</p>
	<p class="block_2"> </p>
	<p class="block_3">"Ayı'nın ona ne yaptığı düşünülünce, akla yakın bir korku," diye yorum yaptı Jazhara.</p>
	<p class="block_2"> </p>
	<p class="block_3">William'ın kafası karışmış gibiydi. "Bunun bize ne yardımı var? Hâlâ kimi kovaladığımızı ve onun neyi aradığını bilmiyoruz."</p>
	<p class="block_2"> </p>
	<p class="block_3">Lucas diğerlerinden farklı görünen bir başka sandığı açtı. Siyah tahtadan yapılmıştı, çok daha yaşlıydı ve hiç temizlenmemiş gibi görünüyordu. Tahta lekeli, menteşeler paslıydı. Rulo yapılmış bir parşömen çıkardı ve James'e uzattı. Sonra perişan durumda, deri ciltli bir kitabı Jazhara'ya uzattı. "Hepsi burada. Bu kâğıtlar Knute'un yıllar içinde batırdığı bütün gemileri sayıyor.</p>
	<p class="block_2"> </p>
	<p class="block_3">Ayı'yla yaptığı bu son iş dahil."</p>
	<p class="block_2"> </p>
	<p class="block_3">James haritaya baktı. "Bu bize Ishap gemisinin nerede saldırıya uğradığını gösterir."</p>
	<p class="block_2"> </p>
	<p class="block_3">"Knute eksiksiz bilgi vermiş, küçük gnoll için bunu söyleyebilirim," diye itiraf etti Lucas.</p>
	<p class="block_2"> </p>
	<p class="block_3">"Bize hâlâ Ayı'nın neyin peşinde olduğunu söylemiyor," dedi Jazhara. "Neyin peşinde olduğunu bildiğimiz söylentisini yayarsak bize gelmesi için yemleyebilir miyiz?" dedi William.</p>
	<p class="block_2"> </p>
	<p class="block_3">"Belki," dedi James, "ama her şey sırayla. Önce saraya gidip Prens'e rapor vermeliyim." Lucas'a döndü. "Sen William'la burada kal. Ben bunca altınla ilgilenmesi için Jonathan Means ve bazı yardımcılarını göndereceğim."</p>
	<p class="block_2"> </p>
	<p class="block_3">"Bununla ne yapacaksın?" diye sordu Lucas.</p>
	<p class="block_2"> </p>
	<p class="block_3">James gülümsedi. "Ishaplılara geri vereceğim. Ayı'nın neyin peşinde olduğunu bilmiyor olabiliriz, ama iddiaya girerim burada bir senelik gelir var."</p>
	<p class="block_2"> </p>
	<p class="block_3">Lucas'ın omuzları hafifçe çöktü, ama başını salladı.</p>
	<p class="block_2"> </p>
	<p class="block_3">Jazhara ve William odadan çıkan James'i takip ettiler ve lağım kanallarına döndüler. En yakın çıkışa giden koridorda seğirtirlerken eski kaçakçı zulasının gizli kapısının arkalarında kapandığını duydular.</p>
	<p class="block_4" id="calibre_pb_5"> </p>
</body></html>
