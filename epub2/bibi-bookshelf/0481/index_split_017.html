<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">KARA İNCİ</p>
	<p class="block_2"> </p>
	<p class="block_3">Kendaric işaret etti.</p>
	<p class="block_2"> </p>
	<p class="block_3">"O ne?"</p>
	<p class="block_2"> </p>
	<p class="block_3">Solon fısıldadı, "Bir tapınağa benziyor, ama daha çok kara bir delilik çukuru gibi ve yanılmıyorsam bunlar arşiv."</p>
	<p class="block_2"> </p>
	<p class="block_3">Yerden tavana, rulo yapılmış parşömenler ve çok eski deri ciltli kitapların olduğu raflarla dolu geniş bir odaya giriyorlardı. Yukarıda, bir dizi asma yürüyüş yolu gölgelerin içinde kayboluyordu. Seyrek meşalelerden gelen ışık odadaki karanlığı kırıyordu, duvardaki lamba destekleri ve meşalelikler boştu. "Kullanıyor olsalardı daha iyi aydınlatılırdı. O meşaleler yalnızca insanların bu odada yol bulabilmelerini sağlamak için yerleştirilmiş," dedi James. Taşa vuran çizme sesleri sayesinde birinin yaklaştığını anladılar ve James onları ışıklardan, bazı rafların arkasına götürdü. Rafların üzerine yığılmış parşömen yığınlarının arasından gözledikleri zaman küçük bir goblin grubunun acele acele geçmekte olduğunu gördüler.</p>
	<p class="block_2"> </p>
	<p class="block_3">Goblinler gözden kaybolduktan sonra James, "Eh, artık o saldırganların yalnızca dağlardan inmediğini biliyoruz," dedi.</p>
	<p class="block_2"> </p>
	<p class="block_3">"Goblinler burada ne yapıyor?" diye sordu Kendaric.</p>
	<p class="block_2"> </p>
	<p class="block_3">"Bence üs kuruyorlar," dedi Solon. "Bu tapınak dev gibi ve kışlaları olmalı. Goblinler orada olmalı."</p>
	<p class="block_2"> </p>
	<p class="block_3">James bir an bekledi ve "Benim anlamadığım, Krondor'da son zamanlarda yaşanan sorunların bununla ne ilgisi olduğu?" dedi.</p>
	<p class="block_2"> </p>
	<p class="block_3">"Belki yoktur," dedi Jazhara. "Bana anlattıklarına bakılırsa bu Sürüngen ve Krondor'un yeraltı faaliyetlerini ele geçirme planlarıyla, Tanrıların Gözyaşı'nı çalma teşebbüsünün arkasında her kim varsa, onun arasında bir bağlantı var, ama kısmi müttefiklerden başka bir şey olmayabilirler."</p>
	<p class="block_2"> </p>
	<p class="block_3">Acaba bu gizemin derinliklerine vakıf olabilecek miyim," dedi James. Loşlukta ileriye baktı. "Gelin," diye fısıldadı.</p>
	<p class="block_2"> </p>
	<p class="block_3">İhtiyatla ilerlediler ve bir noktada James'in çevreyi inceleyebilmesi için durdular. Gidiş yönlerine dik açıyla, karşı karşıya duran iki ışık belirdi ve James nerede olduklarını anlamaya çalıştı, çünkü aradıkları şeyin büyük olasılıkla tapınağın en derin yerinde, toprak ve deniz seviyesinin çok altında olacağını biliyordu.</p>
	<p class="block_2"> </p>
	<p class="block_3">Jazhara bir metnin sırtını okudu ve fısıldadı, "Yukarıdaki merhametli tanrılar!"</p>
	<p class="block_2"> </p>
	<p class="block_3">"Ne?" diye sordu Solon.</p>
	<p class="block_2"> </p>
	<p class="block_3">Jazhara kitaba işaret ederek, "Bu Keshiaca, ama kadim dilde. Doğru okuyorsam çok güçlü, karanlık bir ölüçağırıcılık kitabı."</p>
	<p class="block_2"> </p>
	<p class="block_3">"Bu şimdiye dek gördüğümüz her şeye uyuyor," dedi James.</p>
	<p class="block_2"> </p>
	<p class="block_3">"Ben yalnızca zavallı bir enkazcıyım," dedi Kendaric. "Ölüçağırıcılıkta, siz rahipleri ve büyücüleri bu kadar rahatsız eden ne?"</p>
	<p class="block_2"> </p>
	<p class="block_3">Yanıt veren Solon oldu. "Evrenin bir temel düzeni vardır ve gücün sınırları vardır, ya da en azından olmalıdır. Yaşamın özüyle uğraşanlar ve ölümü reddedenler o düzenin en temel ilkelerini ihlal ederler. Yoksa bunu anlamayacak kadar aptal mısın?"</p>
	<p class="block_2"> </p>
	<p class="block_3">"Yalnızca sormuştum," dedi Kendaric, sızlanır gibi bir sesle. Cilde dokundu ve "Güzel bir kapak," dedi.</p>
	<p class="block_2"> </p>
	<p class="block_3">"İnsan derisi," dedi Jazhara.</p>
	<p class="block_2"> </p>
	<p class="block_3">Kendaric, sıcak demire dokunmuş gibi elini çekti.</p>
	<p class="block_2"> </p>
	<p class="block_3">"Gelin," dedi James. Tapınağın daha derinlerine ilerlediler.</p>
	<p class="block_2"> </p>
	<p class="block_3">Zaman geçti ve taş koridorlarda yürümeye devam ettiler. James ileride keşif yaparken defalarca durdular. Engin tapınakta başkalarını duydular ve zaman zaman saklanmak zorunda kaldılar, ama görülmekten kaçınmayı başardılar ve ilerlemeye devam ettiler.</p>
	<p class="block_2"> </p>
	<p class="block_3">Tapınağa girdikten bir saat sonra, uzak ucunda tahta oturmuş bir kahramana benzeyen dev bir heykel olan engin, uzun bir salona girdiler. Heykelin dibine ulaştıklarında başlarını kaldırıp baktılar. Tepelerinde iki katlı bir ev gibi yükseliyordu.</p>
	<p class="block_2"> </p>
	<p class="block_3">Şekil insan gibi görünüyordu, geniş omuzları, güçlü kollarıyla poz verircesine oturuyordu. Oyulmuş taştan sandaletli ayaklar yere kadar uzanan cübbenin eteklerinden görünüyordu.</p>
	<p class="block_2"> </p>
	<p class="block_3">"Bakın," dedi Kendaric. "Yüzüne bakın." Heykelin yüzü tamamen yontulmuştu.</p>
	<p class="block_2"> </p>
	<p class="block_3">"Neden bu şekilde yüzünü silmişler?"</p>
	<p class="block_2"> </p>
	<p class="block_3">Jazhara yumuşak sesle konuştu. "Temsil ettiği kötülüğe karşı koruma büyüsü olarak."</p>
	<p class="block_2"> </p>
	<p class="block_3">"Kim bu?" diye sordu Kendaric. "Hangi tanrı?"</p>
	<p class="block_2"> </p>
	<p class="block_3">Solon elini nazikçe Kendaric'in omzuna koydu. "Asla bilmeyeceksin ve bunun için şükran duy."</p>
	<p class="block_2"> </p>
	<p class="block_3">James devam etmelerini işaret etti.</p>
	<p class="block_2"> </p>
	<p class="block_3">James durdu ve havayı kokladı. Elini kaldırdı.</p>
	<p class="block_2"> </p>
	<p class="block_3">"Ne?" diye fısıldadı Kendaric.</p>
	<p class="block_2"> </p>
	<p class="block_3">Solon öne ilerledi ve fısıldadı, "Kokusunu mu alıyorsun?" "Bir şeyin kokusunu alıyorum," dedi Kendaric. "Ne bu?"</p>
	<p class="block_2"> </p>
	<p class="block_3">"Goblinler," dedi James.</p>
	<p class="block_2"> </p>
	<p class="block_3">Yerlerinde kalmaları gerektiğini anlatmak için elini kaldırdı, sonra çökerek açık bir kapıya doğru ilerledi. Son bir buçuk metreyi karnının üzerinde sürünerek aştı ve odanın içini gözledi.</p>
	<p class="block_2"> </p>
	<p class="block_3">Sonra geri geri sürünerek döndü ve tek bir akıcı hareketle ayağa sıçradı. Diğerlerinin yanına geldiğinde kılıcını çekti. "Gördüğümüz devriye çoğuydu; yataklarda uyuyan iki tane, uzak uçta bir tencereden yemek yiyen iki tane var," dedi alçak sesle.</p>
	<p class="block_2"> </p>
	<p class="block_3">"Ben ses çıkarmadan yemek yiyenleri halledebilirim," dedi Jazhara.</p>
	<p class="block_2"> </p>
	<p class="block_3">"Güzel," diye yanıt verdi James. "Ben diğer ikisini sustururum."</p>
	<p class="block_2"> </p>
	<p class="block_3">Jazhara gözlerini kapattı ve James kollarındaki kılların kadının büyüsüne tepki olarak yine dikildiğini hissetti. Kadın iki dakika boyunca kıpırtısız kaldı, sonra gözlerini açtı. "Hazırım."</p>
	<p class="block_2"> </p>
	<p class="block_3">"O neydi?" dedi Kendaric.</p>
	<p class="block_2"> </p>
	<p class="block_3">"Yavaş bir büyü. Hazır sayılır. Son sözleri söyleyince gidecek. Kesinlik açısından çok faydalıdır. Acelen varsa değildir." "Ah," dedi Kendaric anlamış gibi. Ama anlamadığı açıktı.</p>
	<p class="block_2"> </p>
	<p class="block_3">James ilerlemesini işaret etti. Kapıya ulaştılar ve Jazhara eşikten içeri adım attı. Sözleri yüksek sesle söyledi.</p>
	<p class="block_2"> </p>
	<p class="block_3">Bir goblin ilk sözcüğü durdu ve başını kaldırdı. Doğrulacak oldu, ama Jazhara'nın büyüsü fırladı ve yaratık kehribarda kısılı kalmış böcek gibi felç oldu. Arkadaşı topuklarının üzerinde, tası kucağında, eli ağzına giderken yarı yolda kalakaldı.</p>
	<p class="block_2"> </p>
	<p class="block_3">İkisi de kıpırtısız kaldılar, beyaz beyaz ışıldayan bir enerji alanına, elmas tozları saçılmış toz gibi bir alana yakalandılar.</p>
	<p class="block_2"> </p>
	<p class="block_3">James kararlılıkla iki goblinin uyuduğu ranzalara ilerledi ve çabucak gırtlaklarını kesti. Sonra aynısını iki donmuş gobline yaptı.</p>
	<p class="block_2"> </p>
	<p class="block_3">Arkadaşlarına, "Acele etmeliyiz. O devriye gün bitmeden geri döner," dedi. Kışla odasının uzak ucuna seğirttiler ve James bir kapıyı açtı. Ötesinde, ateşin üzerinde kaynayan kazanlarıyla bir mutfak boş duruyordu.</p>
	<p class="block_2"> </p>
	<p class="block_3">Kendaric soldu ve kapının pervazına tutunmak zorunda kaldı. Jazhara'nın rengi attı. Bir kasap kütüğünde bir zamanlar insan bedeni olan şeyin kalıntıları duruyordu. Bir köşeye bir baş, bir el ve ayak atılmıştı.</p>
	<p class="block_2"> </p>
	<p class="block_3">"Tanrıların anası!" diye fısıldadı Solon.</p>
	<p class="block_2"> </p>
	<p class="block_3">James konuşamıyordu. Onu takip etmelerini işaret etti. Mutfaktan çıktıklarında kısa, karanlık bir geçitte ilerlediler ve James yine durdu.</p>
	<p class="block_2"> </p>
	<p class="block_3">"Kokuyu aldınız mı?"</p>
	<p class="block_2"> </p>
	<p class="block_3">"Goblinler mi?" diye sordu Kendaric.</p>
	<p class="block_2"> </p>
	<p class="block_3">"Ter ve pislik," diye yanıt verdi Jazhara.</p>
	<p class="block_2"> </p>
	<p class="block_3">Taşa oyulmuş uzun bir koridora döndüler. Diğer uçta ışık görebiliyorlardı.</p>
	<p class="block_2"> </p>
	<p class="block_3">Önlerinde ne olduğunu açıkça görebilene kadar koridorda yavaşça ilerlediler, sonra James elini kaldırdı ve yalnız yürüdü. Açık kapıya ulaştı ve ötedeki odaya baktı, sonra diğerlerine takip etmelerini işaret etti. Oda kareydi, dört dev kafesin arasında, iki geçit ortada kesişiyordu. Her kafese birkaç düzine insan tıkılmıştı. Çoğu denizciye benziyordu, ama birkaçı çiftçi ya da kasabalı gibi görünüyordu.</p>
	<p class="block_2"> </p>
	<p class="block_3">Tutsaklardan biri başını kaldırdı ve James'in grubu görüş alanına girerken yanındaki adamı dirsekledi. İkisi de öne atıldılar ve parmaklıkları yakaladılar.</p>
	<p class="block_2"> </p>
	<p class="block_3">"Dala'ya şükürler olsun, geldiniz!" diye fısıldadı.</p>
	<p class="block_2"> </p>
	<p class="block_3">James kafeslere bakındı. Diğer tutsaklar haberi yaymaya başladılar ve kısa süre sonra parmaklıkların arkası hevesli insanlarla dolmuştu.</p>
	<p class="block_2"> </p>
	<p class="block_3">James sessizlik isteyerek elini kaldırdı. Diz çöktü, sonra sordu. "Anahtar kimde?"</p>
	<p class="block_2"> </p>
	<p class="block_3">"Adını bilmiyoruz," dedi kafes kapısının en yakınındaki adam. "Goblinlerin önderi. Biz ona Gardiyan diyoruz."</p>
	<p class="block_2"> </p>
	<p class="block_3">"Muhtemelen daha önce gördüğümüz devriyenin başındadır," dedi Solon.</p>
	<p class="block_2"> </p>
	<p class="block_3">James sırt çantasını indirdi. Karıştırdı ve içinde pek çok maymuncuk olan küçük bir kese çıkardı. Bir tanesini seçti ve kilide sokup denedi.</p>
	<p class="block_2"> </p>
	<p class="block_3">"İlgi çekici," dedi Jazhara.</p>
	<p class="block_2"> </p>
	<p class="block_3">James gözlerini kilitten ayırmadan, "Eski alışkanlıklar," dedi.</p>
	<p class="block_2"> </p>
	<p class="block_3">Bir tıkırtı oldu ve kapı açıldı. "Diğerlerini açana kadar bekleyin," diye emretti James.</p>
	<p class="block_2"> </p>
	<p class="block_3">Birkaç dakika sonra dört kafes de açıktı.</p>
	<p class="block_2"> </p>
	<p class="block_3">"Çıkış yolunu biliyor musunuz?" diye sordu Jazhara.</p>
	<p class="block_2"> </p>
	<p class="block_3">"Evet, hanımefendi," dedi bir denizci. "Biz burada çalışıyorduk ve aramızdan birini yemek için kesmedikleri zaman burayı temizletiyorlardı. Daha fazla goblinin gelişine hazırlanıyor gibiydiler."</p>
	<p class="block_2"> </p>
	<p class="block_3">"Silah bulabilir misiniz?"</p>
	<p class="block_3"> </p>
	<p class="block_3">"Yakında kışla ve silah odası var, ama orada goblinler vardır," dedi zayıf bir adam.</p>
	<p class="block_2"> </p>
	<p class="block_3">"Yalnızca dört tane," diye yanıt verdi James, "ve öldüler."</p>
	<p class="block_2"> </p>
	<p class="block_3">Adamlar heyecanla mırıldandı.</p>
	<p class="block_2"> </p>
	<p class="block_3">James bir süre sessiz kaldı, sonra, "Bizim için bir şey yapar mısınız?" dedi.</p>
	<p class="block_2"> </p>
	<p class="block_3">Zayıf adam, "Siz gelmeseniz bizi yiyeceklerdi. Her gün birimizi öldürdüler.</p>
	<p class="block_2"> </p>
	<p class="block_3">Elbette yaparız. Ne yapmamızı istersiniz?" dedi.</p>
	<p class="block_2"> </p>
	<p class="block_3">"Burada bekleyin... kapıların kilitlerini açık bırakacağım, ama kapıları kapalı tutun... belki biz işimizi bitirmeden biri gelir. Savaş sesi duyarsanız kışla odasına koşun, silah alın, sonra savaşarak çıkın. Bir saat içinde hiçbir şey duymazsanız, gitmekte serbestsiniz. Kabul ediyor musunuz?"</p>
	<p class="block_2"> </p>
	<p class="block_3">Adam çevresine bakındı ve pek çok kişinin başını salladığını gördü. "Ediyoruz," dedi.</p>
	<p class="block_2"> </p>
	<p class="block_3">"Güzel," dedi James. Adamlar kafeslere döndüler. Kapılar kapandı ve bir adam oturup, bir saati kestirebilmek için düzenli bir şekilde saymaya başladı. Kafeslerden uzaklaşırlarken James, "Sizinle Haldon Başı'nda görüşürüz. Orada şimdi bir Krallık garnizonu olmalı. Varsa ve biz dönmezsek, onlara burada gördüklerinizi anlatın."</p>
	<p class="block_2"> </p>
	<p class="block_3">"Anlatacağım." Zayıf adam James'e baktı ve sordu, "Şimdi nereye gidiyorsunuz?"</p>
	<p class="block_2"> </p>
	<p class="block_3">"Bu karanlık yerin yüreğine," diye yanıt verdi Solon.</p>
	<p class="block_2"> </p>
	<p class="block_3">"O zaman önderlerine dikkat edin," diye yanıt verdi tutsak.</p>
	<p class="block_2"> </p>
	<p class="block_3">"Onu gördünüz mü?"</p>
	<p class="block_2"> </p>
	<p class="block_3">"Evet," diye fısıldadı zayıf adam.</p>
	<p class="block_2"> </p>
	<p class="block_3">"Neye benziyordu?"</p>
	<p class="block_2"> </p>
	<p class="block_3">"Sanırım bir zamanlar insandı, ama şimdi... o bir ölmemiş... şey! Tamamen çürümüş ve bozulmuş, leş gibi kokan lime lime bir cübbe giyiyor ve ismini bile veremeyeceğim yaratıklar tarafından korunuyor. Onu sık görmedik; aşağı seviyelerde kalıyor ve oraya pek azımız, pek nadir götürülüyor."</p>
	<p class="block_2"> </p>
	<p class="block_3">"Tanrılar sizinle olsun," dedi James.</p>
	<p class="block_2"> </p>
	<p class="block_3">Adam başını salladı.</p>
	<p class="block_2"> </p>
	<p class="block_3">James arkadaşlarını bir başka karanlık koridora götürdü.</p>
	<p class="block_2"> </p>
	<p class="block_3">Birkaç dakika önce yanından geçtikleri, bir dizi tünele giden bir merdiveni indiler. James defalarca durdu ve en iyi eylem planının merdivenin dibinden geçen ana koridorda ilerlemek olduğuna karar verdi, en kısa yolun onları tapınağın yüreğine götüreceğini varsayıyordu ve tüm diğer koridorlar başka alanlara gidiyordu. En azından bunun doğru çıkacağını umuyordu.</p>
	<p class="block_2"> </p>
	<p class="block_3">Kısa süre sonra taş duvarda bir açıklığa geldiler ve içinden geçtiler. Diğer yanda ancak bir galeri denebilecek bir yer keşfettiler. Dev bir oda, dört duvarında, bir iki metrede bir niş vardı. Ama bunlarda iskelet savaşçılar yerine heykeller duruyordu. Bazıları insanları tasvir ediyordu, ama çoğu etmiyordu ve James taşlarda anılan ırkların hepsini tanımıyordu.</p>
	<p class="block_2"> </p>
	<p class="block_3">Kahraman heykelleri -savaşçı giysilerine ya da cübbelerine bürünmüş şekiller- düzenli aralıklarla yere konmuş kaidelerin üzerinde duruyordu. Hepsinde tutarlı bir kötülük ifadesi vardı.</p>
	<p class="block_2"> </p>
	<p class="block_3">Salonun uzak ucunda iki kapı vardı. James kilidi sınadı ve tıkırdayarak açıldı. Hafifçe itti ve aralıktan gözetledi. "İşte bu," diye fısıldadı.</p>
	<p class="block_2"> </p>
	<p class="block_3">Kapıyı bir yana itti ve bir başka kare odayı ortaya serdi. Üç duvara insan kafatasları dizilmişti ve dördüncüde tapınağın girişindeki rölyeflerde gördükleri aynı tabloyu betimleyen bir mozaik vardı. "Boş pencere", daha önceki gibi imgelerin merkezine hakimdi.</p>
	<p class="block_2"> </p>
	<p class="block_3">Tavanı dört dev sütun destekliyordu, dokunaçlara dolanmış insan kafatasları oyulmuştu. Zemine gizemli rünler işlenmişti.</p>
	<p class="block_2"> </p>
	<p class="block_3">Yerin ortasında dev bir sunak duruyordu, kara, santimetrelerce kalın, çok eski kanla kaplıydı. Bu kurban sunağının üzerinde gümüş ya da platinden yapılmış görünen dev, pençeli bir el duruyordu. Parmaklarının arasında bir insan kafasının iki katı büyüklükte, siyah, dev bir inci duruyordu. Yüzeyi mistik enerjiyle parıldıyordu. Yüzeyinde, suyun üzerindeki yağın karanlık gökkuşağı gibi solgun renkler dolaşıyordu.</p>
	<p class="block_2"> </p>
	<p class="block_3">"Evet, gerçekten de 'bu'," dedi Jazhara.</p>
	<p class="block_2"> </p>
	<p class="block_3">Nesneye seğirtti. "Büyünü engelleyen mistik enerjinin kaynağı bu, Kendaric.</p>
	<p class="block_2"> </p>
	<p class="block_3">Bundan eminim."</p>
	<p class="block_2"> </p>
	<p class="block_3">"Onu yok edip yolumuza gidelim," dedi Solon, savaş çekicini çıkararak.</p>
	<p class="block_2"> </p>
	<p class="block_3">"Bu ihtiyatsızlık olur," dedi gölgelerden gelen kuru bir ses.</p>
	<p class="block_2"> </p>
	<p class="block_3">Karanlık bir kovuktan bir şekil çıktı. Lime lime bir cübbeye bürünmüştü ve James imgedeki adamı hemen tanıdı. Jazhara hemen tepki verdi, asasını indirip kızıl bir enerji şimşeği salıverdi.</p>
	<p class="block_2"> </p>
	<p class="block_3">Yaratık elini salladı ve enerji yolunu değiştirdi, duvara çarptı, çatırdadı ve yayılarak dağıldı. Vurduğu yerde dumanlar tüten bir leke bıraktı.</p>
	<p class="block_2"> </p>
	<p class="block_3">"Aptal kadın," diye fısıldadı adam, kötülükle şarkı söyleyen kadim bir rüzgâr gibi sesiyle. "Lonca üyesini bana bırakırsanız acınası yaşamlarınızı yaşayabilirsiniz. Onun yeteneklerine ihtiyacım var. Bana direnirseniz ölürsünüz."</p>
	<p class="block_2"> </p>
	<p class="block_3">Kendaric düşünmeden Solon'un arkasına saklandı. "Ben mi?"</p>
	<p class="block_2"> </p>
	<p class="block_3">"Hayır," dedi James.</p>
	<p class="block_2"> </p>
	<p class="block_3">Yaratık onlara işaret etti ve "Öldürün onu!" diye emretti.</p>
	<p class="block_2"> </p>
	<p class="block_3">Odanın iki ucundaki kapılarda iki dev şekil belirdi. Her biri daha önce savaştıkları iskelet savaşçılara benziyordu, ama bunlar yarım boy daha uzundu. Baştan ayağa neredeyse iki buçuk metre boyunda olan dev yaratıkların dörder kolu vardı ve uzun, kıvrık kılıçlar tutuyorlardı. Başları altın rengi kenarlı kızıl, yanları genişleyerek açılan miğferlerle konmuyordu. "Bu iyi değil," dedi Kendaric. "Hayır, hiç değil."</p>
	<p class="block_2"> </p>
	<p class="block_3">Solon arkasına uzandı, Kendaric'in kolunu yakaladı ve onu yana çekti. "Yoluma çıkmamaya çalış, aferin sana iyi çocuk."</p>
	<p class="block_2"> </p>
	<p class="block_3">Keşiş beklenmedik bir hızla atıldı, savaş çekicini başının üzerine kaldırdı ve haykırdı, "Ishap bana güç ver!"</p>
	<p class="block_2"> </p>
	<p class="block_3">Solon'un yakınındaki iskelet savaşçı yalnızca bir an tereddüt etti, sonra kılıçlarını öyle hızlı oynatmaya başladı ki, şekillerden çok bulanıklık görülüyordu. Solon şaşırtıcı bir beceriyle savaşçının saldırısını karşılarken savaş çekiciyle darbe üzerine darbe kesti. Sonra diz çöktü ve iskelet savaşçının sol ayağına ezici bir darbe indirdi. Yaratığın iri ayak parmağındaki kemikler kırılırken oda işitilir bir çatırtıyla doldu.</p>
	<p class="block_2"> </p>
	<p class="block_3">Sessiz yaratık acı ya da zarara tepki göstermeden kılıçlarını savurdu ve Solon başı kesilmeden zor kurtuldu. Kollarında ve omuzlarında sayısız kesik vardı, çekilmek ve kendini savunmaya yoğunlaşmak zorunda kaldı.</p>
	<p class="block_2"> </p>
	<p class="block_3">James Jazhara'ya, "Sen ona yardım et. Ben diğerinin dikkatini dağıtabilecek miyim, bakayım," dedi.</p>
	<p class="block_2"> </p>
	<p class="block_3">James uzak uçtan yaklaşan yaratıkla yüzleşmeye seğirtirken Jazhara asasını indirdi ve Solon'a saldıran savaşçıya bir büyü salıverdi. İlk odada etkili olan büyü bu yaratığı yalnızca solgun, ışıltılı, mavi bir ışıkla kapladı ve bir an sonra söndü. Solon yaratığın bir anlığına durmasından faydalanarak atıldı, önceki ayağa bir daha vurdu, sonra çabucak çekildi.</p>
	<p class="block_2"> </p>
	<p class="block_3">Yaratık ilerlerken hafifçe sendeledi.</p>
	<p class="block_2"> </p>
	<p class="block_3">James ikinci yaratığa saldırdı ve kılıç darbelerinin düzenini çıkartmaya çalıştı. Bir düzen varsa, belli değildi, bu yüzden fazla yaklaşmaya gönülsüzdü.</p>
	<p class="block_2"> </p>
	<p class="block_3">Yine de, eğer hayatta kalma şansı istiyorlarsa o şeyin dikkatini dağıtmalıydı. Yaratıklar birlikte onları birkaç dakikada altederlerdi.</p>
	<p class="block_2"> </p>
	<p class="block_3">James sessizce saymaya başladı ve yaratığın kılıcının ilk darbesi başına doğru inerken düzeni fark etti. James'in kılıcı kalktı, ilk darbeyi savuşturdu, sonra sağı bloke etti, sonra sağ alta indi, sonra hafifçe dönerek sola kaydı. Koridor çeliğe vuran çelik sesleriyle çınlıyordu ve James bu yaratığın saldırısını en fazla bir iki dakika bloke edebileceğini anladı. Yaratık darbe düzenini değiştirmeye kalkarsa ne olacağını düşünmemeye çalıştı.</p>
	<p class="block_2"> </p>
	<p class="block_3">Jazhara bir başka büyü denedi ve o da başarısız oldu. Bu yüzden, çoklu kılıçların darbelerini bloke etmeye çalışır gibi asasını başının üzerine kaldırarak öne atıldı. Son anda sağ elini soluna kaydırdı ve asayı uzun bir sopa gibi tuttu. Onu bütün gücüyle Solon'un zarar verdiği ayağa indirdi ve çatlayan kemik sesiyle ödüllendirildi.</p>
	<p class="block_2"> </p>
	<p class="block_3">Başını zor kurtardı ve sol omzuna uzun, pis bir kesik aldı. Yana kayarken kan akıyordu, sonra Solon döndü ve aynı ayağa saldırdı.</p>
	<p class="block_2"> </p>
	<p class="block_3">Yaratık kılıcını savurdu ve ucu Solon'un göğüs zırhına vurdu. Zırh dayandı, ama darbenin gücü sırt üstü devrilmesine sebep oldu. Yaratık ilerledi. Keşişin zamanında ayağa kalkamayacağı açıktı.</p>
	<p class="block_2"> </p>
	<p class="block_3">Yaratık yerdeki keşişe ilerlerken Kendaric sessiz bir dehşetle izliyordu. Jazhara iskeletin yanına kaymaya çalıştı ve kılıcın yana savrulmasıyla engellendi, sonra yaratık Solon'a yaklaştı.</p>
	<p class="block_2"> </p>
	<p class="block_3">Kendaric kendini dibine çöktüğü duvardan uzaklaştırdı. Solon'un önüne atladı ve kılıcını çılgınca her yöne savurdu. "Hayır!" diye bağırdı Liche. "Onu öldürme!"</p>
	<p class="block_2"> </p>
	<p class="block_3">Yaratık tereddüt etti ve Solon yuvarlandı, dizlerinin üzerinde doğruldu, kalktı, savaş çekicini iki eliyle başının üzerine kaldırdı. Bütün gücüyle indirdi ve yaratığın sol ayağını paramparça etti.</p>
	<p class="block_2"> </p>
	<p class="block_3">Kendaric ve Solon gerilerken yaratık ilerlemeye çalıştı. Sendeledi, sonra öne devrilerek Solon'un ayaklarının dibine düştü. Kendaric yalnızca bir an tereddüt etti, sonra uzandı, yaratığın süslü miğferinin dibini yakaladı. Solon'un çekici ümitsizlikten doğan bir güçle inerken miğferi çıkardı.</p>
	<p class="block_2"> </p>
	<p class="block_3">Salonu kuru bir çatırtı doldurdu ve yaratığın kafatası parçalandı. İskelet gevşedi ve taş zemine çarparak takırdadı.</p>
	<p class="block_2"> </p>
	<p class="block_3">Jazhara James'le dövüşen yaratığa yaklaşmaya başlamıştı bile. Eski hırsız, "Burada biraz yardım işime yarayabilir," dedi. Terle sırılsıklam olmuştu ve kolları yorgun düşmüştü, ama savaşçının darbelerini başarıyla bloke ediyordu.</p>
	<p class="block_2"> </p>
	<p class="block_3">Solon Liche'e döndü. "Diğer savaşçıyı indirmeye çalışmak için zamanımız yok," dedi Kendaric'e.</p>
	<p class="block_2"> </p>
	<p class="block_3">Kendaric kılıcını kavrayarak başını salladı.</p>
	<p class="block_2"> </p>
	<p class="block_3">Ölü büyücüye doğru ilerlediler. Büyücü elini kaldırdı. Solon'a doğru beyaz bir enerji topu fırladı. Solon son anda yana kaçtı. Kendaric öne koştu ve kılıcını yaratığa sapladı.</p>
	<p class="block_2"> </p>
	<p class="block_3">Liche hor görüyle bakışlarını indirdi. "Beni yok edemezsin, evlat," dedi, kemikli eli uzanıp Kendaric'in kolunu yakalarken. "Ve şimdi seni yakaladım!" "Solon!" diye bağırdı enkazcı çaresizlik içinde. "Ölmüyor!"</p>
	<p class="block_2"> </p>
	<p class="block_3">Jazhara James'i rahatlatmak için ikinci savaşçının dikkatini çekmeye çalışıyordu. Döndü ve bağırdı, "Ruhunu bir kaba koymuş olmalı!"</p>
	<p class="block_2"> </p>
	<p class="block_3">Solon duraksadı, sonra bağırdı, "Nerede?"</p>
	<p class="block_2"> </p>
	<p class="block_3">Jazhara çılgınca odada bakındı. "Herhangi bir yerde olabilir. Bir başka odada olabilir, hatta... inci!"</p>
	<p class="block_2"> </p>
	<p class="block_3">Solon amaçlılıkla sunaktaki inciye ilerledi.</p>
	<p class="block_2"> </p>
	<p class="block_3">"Hayır!" diye bağırdı Liche.</p>
	<p class="block_2"> </p>
	<p class="block_3">Solon çekicini kaldırdı ve hızla inciye indirdi. Kara yüzeyde öfkeli enerjilerle yüzdü, kor beyaz ateşten minik çizgiler yüzeyi boyunca dantel gibi yayıldı. Solon yine vurdu ve inci siyah bir sis yaydı. Üçüncü darbe inciyi parçaladı ve inci Ishap keşişini arkaya fırlatacak kadar büyük bir güçle patladı.</p>
	<p class="block_2"> </p>
	<p class="block_3">Liche sahneye dehşetle irileşmiş gözlerle bakıyordu. "Sen ne yaptın?" diye sordu yumuşak sesle.</p>
	<p class="block_2"> </p>
	<p class="block_3">Kendaric kolundaki kavrayışın gevşediğini hissetti ve Liche dönerek, "Hâlâ başaramadın, lonca üyesi," dedi.</p>
	<p class="block_2"> </p>
	<p class="block_3">İkinci iskelet savaşçı titremeye başladı ve saldırısı yavaşladı. James kollarını zar zor kaldırarak geri geri sendeledi ve Jazhara ona destek oldu. Yaratık sarhoş gibi iki adım attı, sonra taşların üzerine yıkıldı.</p>
	<p class="block_2"> </p>
	<p class="block_3">Liche elini Kendaric'e doğru uzattı. "Seninle işim bitmedi, dostum." Kendaric'in eli uzandı ve hâlâ Liche'in karnından çıkan, kılıcının kabzasını yakaladı. Kılıcı çevirdi ve Liche acıyla eğildi.</p>
	<p class="block_2"> </p>
	<p class="block_3">"Ama benim seninle işim bitti!" dedi Kendaric. "Artık ölmenin zamanı geldi." Kılıcı çekip kurtardı ve ölmemiş büyücü acıyla ürpererek dizlerinin üzerine çöktü. Kendaric tereddüt etmeden döndü ve ölü adamın boynunu kesti. Deri kuru kâğıt gibi ayrıldı ve kemikler kırılgan tahta parçaları gibi kırıldı. Liche'in başı yerinden kurtuldu ve yerde sıçradı.</p>
	<p class="block_2"> </p>
	<p class="block_3">James kolunu Jazhara'nın omuzlarına dolayarak durdu ve "Eh, işte bu ilginçti," dedi.</p>
	<p class="block_2"> </p>
	<p class="block_3">Solon ayağa kalktı. Yüzü parçalanan incinin açtığı minik kesiklerle kaplıydı. "Benim seçeceğim sözcük bu olmazdı, evlat, ama ne dediğini anladım."</p>
	<p class="block_2"> </p>
	<p class="block_3">"Şimdi ne olacak?" diye sordu Kendaric.</p>
	<p class="block_2"> </p>
	<p class="block_3">"Çevreye bakınmalıyız," dedi James. "Orada bize sorun yaratacak başkaları olabilir."</p>
	<p class="block_2"> </p>
	<p class="block_3">"Sanırım giderken burayı ateşle arındırmalıyız," dedi Jazhara.</p>
	<p class="block_2"> </p>
	<p class="block_3">"Evet," dedi Solon. "Şer buraya öyle yerleşmiş ki, bu mekânın arındırılması gerek. Ve tapınağımın arındırma için başkalarını göndermesini beklersem, kötülük başka yerlere kaçabilir."</p>
	<p class="block_2"> </p>
	<p class="block_3">Liche'in bedeninin yattığı yere gittiler. Belirdiği kovuğun arkasında bir kapı vardı. Kapıdan geçtiklerinde, Liche'in özel odası olduğu belli olan geniş bir odaya geldiler. Masaların üzerine küçük, büyük kavanozlar yığılmıştı ve uzak köşede duvarlara bir kafes bağlanmıştı.</p>
	<p class="block_2"> </p>
	<p class="block_3">Kafesin içinde bir yaratık duruyordu ve Krondor'un lağım kanallarında karşılaştıkları şeye benziyordu. Onlara acı dolu gözlerle baktı ve pençesiyle çağırdı. Yavaşça yaklaştılar ve sonra yaratığın ağzı açıldı. Bir çocuğun sesi,</p>
	<p class="block_2"> </p>
	<p class="block_3">"Lütfen..." dedi.</p>
	<p class="block_2"> </p>
	<p class="block_3">Jazhara'nın gözleri yaşlarla parladı ve fısıldadı, "Bu kötülüğün sonu yok mu?"</p>
	<p class="block_2"> </p>
	<p class="block_3">"Anlaşılan yok," dedi Solon.</p>
	<p class="block_2"> </p>
	<p class="block_3">James, yaratık konuşurken arkasına dolandı. "Acı... lütfen."</p>
	<p class="block_2"> </p>
	<p class="block_3">Kılıcını hızla uzatarak canavara dönmüş çocuğun boynunu kesti ve yaratık ses çıkarmadan yere yığıldı. James'in yüzü bir öfke maskesiydi.</p>
	<p class="block_2"> </p>
	<p class="block_3">Jazhara James'e baktı ve hiçbir şey demedi. Sonunda Solon, "Merhametti," dedi.</p>
	<p class="block_2"> </p>
	<p class="block_3">"Şimdi ne olacak?" diye sordu Kendaric.</p>
	<p class="block_2"> </p>
	<p class="block_3">James yumuşak sesle, "Onu yak. Her şeyi yak," dedi. Kitap ve parşömenlerin dizili olduğu duvara seğirtti. Rafı yakaladı ve devirdi. Rafın yakınındaki masada bir mangal duruyordu, James onu yakaladı. Fırlatarak alevleri ve kömürleri yerdeki kâğıtlara saçtı ve yangın hızla yayıldı.</p>
	<p class="block_2"> </p>
	<p class="block_3">"Buraya bakın!" dedi Kendaric. Döndüler ve enkazcının bir başka inci bulmuş olduğunu gördüler. Diğer kürenin aksine bu saydam görünüyordu ve içinde Haldon Başı'nın imgesini görebiliyorlardı.</p>
	<p class="block_2"> </p>
	<p class="block_3">"Bu güçlü bir gözlem aracı," dedi Jazhara. İmge kaydı ve Dul Noktası ile Hilda adlı yaşlı kadının kulübesini gördüler.</p>
	<p class="block_2"> </p>
	<p class="block_3">"Büyüme karşı gelen bu olabilir mi?" diye sordu Kendaric.</p>
	<p class="block_2"> </p>
	<p class="block_3">"Evet, sanırım öyle," dedi Jazhara. "Bu gözlem bölgesinde geniş bir büyü alanı yaratır. Her tür büyü körelmez, ama seni kontrol altına alana kadar büyünü işlemez kılmak için bu kullanılmış olabilir."</p>
	<p class="block_2"> </p>
	<p class="block_3">Arkalarında alevler yayılıyordu. "Bununla ne yapacağız?" diye sordu James. Jazhara iri inciyi aldı ve ateşe attı. "Bu işini görür."</p>
	<p class="block_2"> </p>
	<p class="block_3">"Güzel," dedi James. "Artık gitmeliyiz. Meşaleler alın ve gitmeden önce ateş alan her şeyi yakalım."</p>
	<p class="block_2"> </p>
	<p class="block_3">"Ya goblinler itiraz ederse?" diye sordu Kendaric. Yaralarına karşın kararlı görünen Solon, "Eh, kaçan tutsaklar onların icabına bakmadıysa, kendimiz yapmak zorunda kalacağız, değil mi?" dedi.</p>
	<p class="block_2"> </p>
	<p class="block_3">James başını salladı. "Hadi gelin. Gidip gemiyi kaldıralım." Dışarı çıkmak için yürümeye başladılar.</p>
	<p class="block_4" id="calibre_pb_17"> </p>
</body></html>
