<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">ŞAŞIRTMACA</p>
	<p class="block_2"> </p>
	<p class="block_3">William sabırla bekledi.</p>
	<p class="block_2"> </p>
	<p class="block_3">Atı, harekete geçmek ya da otlamak için sabırsızlanarak yeri dövüyordu. William hayvanı kontrol etmek için bacaklarını kasıyor, dizginleri kısa tutuyordu. Soğuk bir gündü ve gece çökerken önünde kendi nefesini görebiliyordu. Devriye ormanda, kamp yapmaya yetecek kadar geniş, küçük bir açıklıkta durmuştu. Arkasındaki adamlar sessizdi, duraklarda yapılan dikkatsiz, küçük sohbetlerden, mırıldanmalardan kaçınıyorlardı. Düşmanın yakında olduğunu biliyorlardı. Akşam yaklaşırken ve ormandaki loşluk derinleşirken herkes sinirliydi. Yaklaşan dövüşü hissedebiliyorlardı. Adamlar gözlerini çevrede gezdirerek sorun işareti ararken kınlarındaki kılıçları gevşetmişler, yayları el altındaydı. Sonra ileride, yolda iki şekil belirdi, loşluktan çıktı. Maric ve Jackson atlarını eşkin sürerek yaklaştılar ve William hemen rahatladı. Düşman yakında olsa dörtnala gelmeleri daha olasıydı.</p>
	<p class="block_2"> </p>
	<p class="block_3">William raporlarını beklemeden atını çevirdi ve "Burada kamp kuracağız," dedi.</p>
	<p class="block_2"> </p>
	<p class="block_3">Devriyeden sorumlu çavuş, Hartag adlı eski bir savaş gazisi, "İlk önce nöbetçi bırakayım, Teğmen," dedi.</p>
	<p class="block_2"> </p>
	<p class="block_3">Çavuş emirlerini havlarken iki Yolbulucu dizginleri çekti. "Onları yitirdik," dedi Maric.</p>
	<p class="block_2"> </p>
	<p class="block_3">"Ne?" William küfretti.</p>
	<p class="block_2"> </p>
	<p class="block_3">Diğer Yolbulucu, kulaklarının üzerinde hemen hemen hiç saç kalmamış, ama kalan gri saçları omuzlarına kadar uzatan yaşlıca bir adam olan Jackson başını salladı. "Aniden bazı kayaların arasına döndüler ve izi kaybettik. Sabah yine buluruz, ama bu ışıkta olmaz."</p>
	<p class="block_2"> </p>
	<p class="block_3">William hayal kırıklığını saklayamıyordu. "Demek peşlerinde olduğumuzu biliyorlar."</p>
	<p class="block_2"> </p>
	<p class="block_3">"Birinin takip ettiğini biliyorlar," dedi Maric. "Ama kimin ve kaç kişinin takip ettiğini bildiklerinden emin olamayız."</p>
	<p class="block_2"> </p>
	<p class="block_3">"Ne kadar uzakta?"</p>
	<p class="block_2"> </p>
	<p class="block_3">"İki, belki üç saat. Bugün bizden daha fazla yol alırlarsa, biz izlerini bulamadan yarım gün geçebilir."</p>
	<p class="block_2"> </p>
	<p class="block_3">William başını salladı. "Bir şeyler yiyin ve erken yatın. Hava o izi tekrar bulmanıza yetecek kadar aydınlanır aydınlanmaz yola çıkmanızı istiyorum."</p>
	<p class="block_2"> </p>
	<p class="block_3">İki Yolbulucu başlarını salladılar ve atlarından indiler.</p>
	<p class="block_2"> </p>
	<p class="block_3">William, uzakta bir şey görebilecekmiş gibi yolda birkaç metre ilerledi. At yem istiyordu ve William hayvanlarla zihinsel iletişim kurma yeteneğini kullanarak ona güven verici bir mesaj yolladı: Birazdan.</p>
	<p class="block_2"> </p>
	<p class="block_3">Atından indi, burnunu okşadı ve atın dudaklarının titremesine sebep oldu.</p>
	<p class="block_2"> </p>
	<p class="block_3">Hayvanın dokunuştan hoşlandığını biliyordu. Bir yandan da kararmakta olan ağaçlıklara bakıyor, Ayı'nın bir yerlerde beklediğini düşünüyordu. Ama sonunda atını çevirdi ve açıklığa yöneldi. Ateşlerin yakıldığını ve adamların yataklarını serdiğini görebiliyordu.</p>
	<p class="block_2"> </p>
	<p class="block_3">Çavuşun durup başını sallayarak selam verdiği yere yakın bir nokta buldu. William kendi yatak rulosunu çözdü ve yere attı, sonra atını kazıkların çakıldığı yere götürdü. Eyerini indirdi, koşum takımlarını çıkardı, sonra ata yular taktı ve kazıkların arasına gerilmiş ipe bağladı. Son olarak ağzına yulaf dolu bir torba taktı, sonra bütün atlara güven verici bir Yakında otlayacaksınız mesajı yolladı. Çoğu hıhladı ve William’ın ancak insanlardaki alaycılığa benzetebildiği zihinsel imgeler gönderdiler. Sanki, ‘bunu daha önce de duyduk’ der gibiydiler.</p>
	<p class="block_2"> </p>
	<p class="block_3">Bu William'ı gülümsetti. Bir an sonra Talia’nın ölümünden sonra ilk kez gülümsediğini fark etti. Bakışlarını gökyüzüne çevirdi ve ona sessizce, “Kısa süre sonra intikamın alınacak.” dedi. Dikkatini adamlarına çevirirken James ve diğerlerinin kendi arayışlarında başarı kazanıp kazanmadıklarını merak etti. James atını yürütüyordu. Birkaç dakika önce hayvanların dinlenebilmesi için atlarından inmişlerdi, ama ilerlemeye devam ediyorlardı. Krondor'dan buraya yaptıkları yolculuk şu âna kadar olaysız geçmişti ve James öyle kalmasını diliyordu. Bir gün sonra Değirmencinin Durağı köyüne, ondan bir gün sonra Haldon Başı'na ulaşacaklardı.</p>
	<p class="block_2"> </p>
	<p class="block_3">James şehirden küçük bir kervan halinde çıkmaya, tüccarlar ve muhafızların arasına karışmaya karar vermişti. Yoldaki küçük bir çatalda o ve diğerleri kuzeye giden, daha az kullanılan bir yola dönmüştü. Bir hafta yolculuk etmişler, bildikleri kadarıyla fark edilmemişlerdi ve James gece çökmeden küçük bir hana ulaşmaları için dua ediyordu.</p>
	<p class="block_2"> </p>
	<p class="block_3">Her şey yolunda giderse handa Prens'in sahadaki casuslarından biriyle iletişim kuracaklardı ve James adamı kurduğu teşkilata katmayı umuyordu. Şu anda Alan ismiyle bilinen adam yalnızca küçük bir saray memuruydu ve Prensliğin kuzeyindeki, Prens'in kişisel mülklerinden çoğunun yönetilmesiyle görevliydi. Gayri resmi olarak, sık sık güneye, hükümdarına önemli bilgiler gönderen bir casus ve dedikoducuydu.</p>
	<p class="block_2"> </p>
	<p class="block_3">Kendaric ve Solon Birader yolculuğun büyük çoğunluğunda sessiz kalmıştı. James Ishap keşişinin nadiren kendiliğinden bilgi veren ve sorulan basit evet-hayır sözcükleriyle yanıtlamayı tercih eden sessiz bir adam olduğu sonucuna varmıştı. Birkaç kez, sırf canı sıkıldığından ve aynı zamanda meraktan keşişi konuşmaya cesaretlendirmişti. Solon'un James'in biraz tanıdık bulduğu biraz yabancı bir aksanı vardı, ama keşiş o kadar az konuşuyordu ki, bir türlü çıkartamıyordu. Kendaric yolculuğun çoğunluğunda surat asmıştı. Jazhara'nın Kendaric'in odasında bulduğu büyüyü kullanarak gemiyi kaldırabileceğine güvendiğini iddia etmişti, ama at sırtında yolculuk etme gerekliliğine itiraz etmişti. Beceriksiz bir biniciydi ve ilk birkaç gün epey canı acımış ve rahatsız olmuştu, ama artık sonunda atının üzerinde zarafetle oturmayı öğrenmişti ve sırt ve bacak ağrıları hakkındaki şikâyetleri azalmıştı.</p>
	<p class="block_2"> </p>
	<p class="block_3">Jazhara James'in en kıymetli yol arkadaşıydı, ama kadın sık sık, nerede olduklarına ilişkin sorularla bölünen, düşünceli sessizliklere gömülüyordu; kadın Krondor'un kuzeyindeki araziyi büyüleyici buluyordu, serin ormanlıklar çölde doğmuş asil kadın için yeni ve yabancı bölgeydi. James kadının zekâsı ve çevresindeki her şeye karşı ilgisi karşısında etkilenmeye devam ediyordu. Ondan hoşlanmasına ek olarak, kadının Arutha'nın sarayına önemli bir ilave olduğuna karar vermişti. Ve artık Yıldızlimanı'nda yaşarken William üzerinde neden bu kadar güçlü bir cazibesi olduğunu anlıyordu. James, çarpıcı bir kadın karşısında bir erkeğin takdiri dışında o duyguların pek azını paylaşıyordu, ama bir başka adamın nasıl âşık olabileceğini anlıyordu.</p>
	<p class="block_2"> </p>
	<p class="block_3">Solon Birader sonunda, "İlerideki yol sürprizlere hazır görünmüyor mu?" dedi. Açık endişesi James'in tanıştıkları günden beri ondan duyduğu en uzun cümleyi telaffuz etmesine sebep olmuştu.</p>
	<p class="block_2"> </p>
	<p class="block_3">Savaşçı keşiş "r'lerini" yuvarlıyordu ve seslileri ezerek telaffuz ediyordu. James durdu ve omzunun üzerinden baktı. "Bu aksanı şimdi hatırladım," dedi.</p>
	<p class="block_2"> </p>
	<p class="block_3">"Cücelerle bu aksanı tanıyacak kadar çok yaşadım." Başını kaldırarak, adamın boyunu abartırmış gibi Solon'un başının üzerine baktı ve "Sen karşılaştığım en uzun boylu cücesin, Solon!" dedi.</p>
	<p class="block_2"> </p>
	<p class="block_3">"Ve cüce olduğumu düşünüyorsan sen de bir prense hizmet eden en aptal delikanlısın," diye karşılık verdi keşiş. "Dorgin yakınında bir çiftlikte büyüdüm ve oynayacak cüce çocuklarından başka kimse yoktu. Konuşma tarzımın sebebi bu. Şimdi, konuyu değiştirme." İşaret etti. "İlerideki yol hakkında ne dediğimi anladın mı?"</p>
	<p class="block_2"> </p>
	<p class="block_3">"Birkaç çalı ve yolda geniş bir nokta mı seni endişelendiriyor?"</p>
	<p class="block_2"> </p>
	<p class="block_3">James başını iki yana salladı. "Haklı. İlerideki ağaçlıkta saklanan biri var."</p>
	<p class="block_2"> </p>
	<p class="block_3">"Hem de kötü bir iş çıkarıyor," diye ekledi Solon.</p>
	<p class="block_2"> </p>
	<p class="block_3">"Dönelim mi?" dedi Jazhara.</p>
	<p class="block_2"> </p>
	<p class="block_3">Keşiş atının dizginlerini Kendaric'e uzattı ve "Sanmıyorum, leydim. Bu yolda bir korkak gibi gizli gizli kaçmayacağım!" Seslendi. "Sen, saklanan, görüldün.</p>
	<p class="block_2"> </p>
	<p class="block_3">Ayağa kalk ve Ishap'ın kudretiyle yüzleş, ya da korkak köpekler gibi kaç!"</p>
	<p class="block_2"> </p>
	<p class="block_3">Bir anlık sessizlikten sonra bir gurup adam saklandıkları yerden çıktı. Paçavradan biraz daha iyi giysilere bürünmüşlerdi ve tuhaf bir biçimde uyumsuz silah ve zırhları vardı. İki okçu arkada kaldı, başka iki kişi yanlarda durdu. Küçük çete yola çıktı ve yaklaştı, Solon'dan birkaç metre ötede durdu.</p>
	<p class="block_2"> </p>
	<p class="block_3">Önderleri, orta boylu, inanılmaz ölçüde iri burunlu ve Adem elmalı, sıska bir adam öne çıktı. James adamın insandan çok kaplumbağaya benzediğini görünce şaşırmıştı. Adamın hırıldayarak konuşmasını beklemişti.</p>
	<p class="block_2"> </p>
	<p class="block_3">Adam bunun yerine gülümsedi. Dişleri öyle çürümüştü ki neredeyse simsiyahtılar.</p>
	<p class="block_2"> </p>
	<p class="block_3">"Affınıza sığınırız, baylar," diye başladı, beceriksiz bir yan eğilmeyle, "ama hedefinize sağ salim varmak istiyorsanız, güvenli bir geçiş için bizden biraz gümüşü esirgemeyecek bilgeliği gösterirsiniz. Hem, bunlar gerçekten zorlu tepelerdir."</p>
	<p class="block_2"> </p>
	<p class="block_3">Solon adama yumruğunu salladı. "Bir rahibi soymaya cüret mi edeceksiniz?" Önder arkadaşlarına baktı. Adamlar ne yapacaklarından emin değilmiş gibi görünüyorlardı. Sonra Solon'a döndü. "Affınıza sığınarak, bayım. Başımız tanrılarla belaya girsin istemiyoruz. Taleplerimiz size değil, siz dilediğiniz gibi gidebilirsiniz Ama onlar ödemeli." Krondor'dan gelen gurubun kalanına işaret etti.</p>
	<p class="block_2"> </p>
	<p class="block_3">"Onlar benim korumam altında!"</p>
	<p class="block_2"> </p>
	<p class="block_3">Haydut uzun boylu keşişe baktı, sonra bakışlarını arkadaşlarına çevirdi. Kararlı görünmeye çalışarak, "Onlar kutsal giysiler giymiyor. Kendileri dışında kimsenin koruması altında değiller," dedi.</p>
	<p class="block_2"> </p>
	<p class="block_3">Solon adama yaklaştı ve "Tanrımın gazabını uyandıracaksan, çok iyi bir sebep bulsan iyi olacak!"</p>
	<p class="block_2"> </p>
	<p class="block_3">"Onları öldürelim ve yola devam edelim," dedi James.</p>
	<p class="block_2"> </p>
	<p class="block_3">"Elimizden geliyorsa kan dökmeyiz, James," dedi Solon. Sonra o irilikte bir adam için şaşırtıcı bir hızla kuvvetli yumruğunu kaldırdı ve çete önderinin çenesine vurdu. Zayıf adamın ayakları yerden kesildi ve geriye fırladı. Adamın perişan çete arkadaşları o düşerken yakalamak için koşturdular. Solon altın rengi miğferinin altından dik dik baktı ve "Bizden gümüş koparabileceğini düşünen siz kaçık dangalaklardan başka var mı?" dedi.</p>
	<p class="block_2"> </p>
	<p class="block_3">Adamlar bakıştılar, sonra iki tanesi baygın önderlerini taşırken kaçıştılar.</p>
	<p class="block_2"> </p>
	<p class="block_3">Yolun yan tarafında duranlar çalıların içinde kayboldu.</p>
	<p class="block_2"> </p>
	<p class="block_3">Yol bir kez daha boşalınca Solon atını çevirdi. "Ben de öyle düşünmüştüm," dedi. James ve Jazhara bakıştılar, sonra ikisi de gülmeye başladı. James atına bindi ve "Gidelim," dedi.</p>
	<p class="block_2"> </p>
	<p class="block_3">Diğerleri onu takip ettiler ve kısa süre sonra yine ihtiyatla kararmakta olan ormanın içinde at sürüyorlardı.</p>
	<p class="block_2"> </p>
	<p class="block_3">Gece çökerken yoldaki bir dönemeci döndüler ve ileride ışık gördüler. James dikkatli olmalarını işaret etti ve yavaşladılar.</p>
	<p class="block_2"> </p>
	<p class="block_3">Işığa yaklaştıklarında bir han bulduklarını gördüler. Han küçük bir açıklığın içinde, iki katlı bir binaydı. Ve içinden neşeli bir parıltı geliyor, bacasından duman yükseliyordu. Tabelasına yürüyüş sopası ve sırt çantası olan bir adam resmedilmişti.</p>
	<p class="block_2"> </p>
	<p class="block_3">"Bu Yolcu olmalı," dedi James.</p>
	<p class="block_2"> </p>
	<p class="block_3">"O zaman Prens'in casusu bizi bekliyor olmalı, değil mi?" diye sordu Kendaric. "Alan adlı bu adam?"</p>
	<p class="block_2"> </p>
	<p class="block_3">James başını salladı. "İçeri girmeden önce," dedi Kendaric'e, "unutmayın, kim olduğumuz ve nereye gittiğimiz hakkında çok konuşmayın. Ayı'nın burada da casusları olabilir."</p>
	<p class="block_2"> </p>
	<p class="block_3">"Bak," dedi Kendaric, "bu entrikaların hiçbiri umurumda değil. Ben yalnızca bir yatak ve sıcak bir yemek istiyorum. Çok şey mi istiyorum?"</p>
	<p class="block_2"> </p>
	<p class="block_3">James lonca üyesine baktı. Kuru kuru yanıt verdi, "Ne yazık ki, çoğu zaman gerçekten de çok şey istemek demek." Atlarından indiler ve James uşağa bağırdı.</p>
	<p class="block_2"> </p>
	<p class="block_3">Uşak binanın arkasındaki kulübeden hemen çıktı ve atları aldı. James oğlana atlara nasıl bakılacağını söylemek için birkaç dakika harcadı. Atlara iyi bakılacağı konusunda tatmin olduğu zaman diğerlerinin takip etmesi için işaret ederek hana yöneldi.</p>
	<p class="block_2"> </p>
	<p class="block_3">James kapıyı ittirip açtı ve düzenli, ama kalabalık bir odaya girdi. Şöminede neşeli bir ateş yanıyordu ve yolcularla köylüler yiyip içerken rahatça birbirlerine karışmışlardı.</p>
	<p class="block_2"> </p>
	<p class="block_3">James arkadaşlarını odadan geçirip bara gitti. Tezgâhın arkasındaki şişman görünüşlü adam başını kaldırdı ve geniş bir gülümsemeyle, "Efendim!" dedi. Sonra</p>
	<p class="block_2"> </p>
	<p class="block_3">Jazhara'yla diğer iki adamı gördü ve "Hanımefendi, beyler, ben hancı Royos'um.</p>
	<p class="block_2"> </p>
	<p class="block_3">Size nasıl hizmet edebilirim?"</p>
	<p class="block_2"> </p>
	<p class="block_3">"Başlangıç olarak, yorgun yolcular için birer bira."</p>
	<p class="block_2"> </p>
	<p class="block_3">"Elbette!" Royos deneyimli bir hızla çabucak dört iri, kalaylı bira kupası çıkardı. Onları tezgâhın üzerine koyarken, "Nereye gidiyorsunuz?" diye sordu. "Kuzeye," diye yanıt verdi James. "Ee, buralarda ne haberler var?"</p>
	<p class="block_2"> </p>
	<p class="block_3">"Ah, son zamanlarda her şey oldukça sakindi, yalnız Çiftçi Toth'un karısı Krondor'a gitti. Oldukça kızgın görünüyordu." "Neden, hiç fikrin var mı?" diye sordu Jazhara.</p>
	<p class="block_2"> </p>
	<p class="block_3">Royos omuzlarını silkti. "Bilemiyorum. Onun ve kocasının Haldon Başı'nın on beş kilometre kadar bu tarafında bir çiftliği var. Normalde şehre giderken ve geri dönerken yemek yemek için burada dururlar. Bazen geceyi arkada, atların durduğu yerde, arabalarının altında geçirirler. İyi insanlardır."</p>
	<p class="block_2"> </p>
	<p class="block_3">"Haldon Başı hakkında bir şey söyledin," dedi Kendaric. "Biz de oraya gidiyoruz.</p>
	<p class="block_2"> </p>
	<p class="block_3">Uzak mı?"</p>
	<p class="block_2"> </p>
	<p class="block_3">Jazhara gözlerini yuvarladı. "Kendaric..."</p>
	<p class="block_2"> </p>
	<p class="block_3">"Haldon Başı mı?" dedi Royos. "Hayır, yalnızca iki gün. Sizi korkutmak istemiyorum, ama Haldon Başı'nda cadı laneti olduğu söyleniyor!"</p>
	<p class="block_2"> </p>
	<p class="block_3">"'Cadı lanetiyle, neyi kastediyorsun?" dedi Jazhara.</p>
	<p class="block_2"> </p>
	<p class="block_3">"Beni yanlış anlamayın," dedi Royos. "Benim batıl inançlarım yoktur, ama insanlar bu sularda yelken açmaya başladığından beri Dul Noktasında gemiler batar. Bazıları lanet yüzünden der, ama ben yalnızca gelgitlerin riskli olduğu zamanlarda resifler ve sığlıklar yüzünden olduğunu düşünüyorum."</p>
	<p class="block_2"> </p>
	<p class="block_3">"Orada çok gemi battığını mı söylüyorsun?" dedi Solon Birader.</p>
	<p class="block_2"> </p>
	<p class="block_3">"Yüzlerce yıldır. Bazıları kaptanın resif ve gelgitler hakkındaki cahilliğine kurban gidiyor, diğerlerini korsanlar batırıyor. Bu kıyıları avuçlarının içi gibi bilen korsanlar var. Gemilerin karaya oturmasına sebep oluyorlar, sonra onlar savunmasız kaldığında gemiye biniyorlar."</p>
	<p class="block_2"> </p>
	<p class="block_3">"Neden bahsettiğini bilir gibisin," dedi James.</p>
	<p class="block_2"> </p>
	<p class="block_3">Royos kahkaha attı. "Hep hancılık yapmadım..."</p>
	<p class="block_2"> </p>
	<p class="block_3">James başını salladı. "Daha önce ne olduğunu sormayacağım."</p>
	<p class="block_2"> </p>
	<p class="block_3">"Akıllıca bir seçim," dedi Royos.</p>
	<p class="block_2"> </p>
	<p class="block_3">"Ee, Haldon Başı'nda batıl inançlı olunacak ne var?" dedi Solon.</p>
	<p class="block_2"> </p>
	<p class="block_3">Royos güldü. "Eh, bazıları o bölgenin bütün ölü askerlerin hayaletleriyle dolu olduğunu söylüyor." Başını iki yana salladı. "Muhtemelen yalnızca denizin üzerinde toplanan sistir."</p>
	<p class="block_2"> </p>
	<p class="block_3">"O kadar mı?" diye sordu Solon.</p>
	<p class="block_2"> </p>
	<p class="block_3">Royos kaşlarını çattı, yüzü biraz daha ciddileşti. "Şey, son zamanlarda orada kaybolan insanlar, hastalanan sığırlar hakkında falan hikâyeler duydum." Sonra neşeli ruh haline dönerek, "Yine de, sığırlar hep hastalanır, bana göre ve insanlar zaman zaman kaybolur."</p>
	<p class="block_2"> </p>
	<p class="block_3">"Biz Alan adlı bir adamı arıyoruz," dedi Kendaric.</p>
	<p class="block_2"> </p>
	<p class="block_3">"Şurada, sağınızdaki köşede oturan Alan. Geçerken hep uğrar." Hancı sesini alçaltarak, "Sanırım Taht için iş yapıyor, ama fazla konuşmaz," dedi. Doğrularak ekledi, "Ama harika bir dinleyicidir. Şimdiye dek tek bir hikâyeden kaçtığını duymadım."</p>
	<p class="block_2"> </p>
	<p class="block_3">James Kendaric'e karanlık bir bakış fırlattı, sonra döndü ve kalabalığı aşıp karşı köşeye gitti. Orada küçük bir masada yalnız bir adam oturuyor, sırtını duvara vermiş, odayı izliyordu. "Alan?" dedi James.</p>
	<p class="block_2"> </p>
	<p class="block_3">"Afedersiniz. Sizi tanıyor muyum?"</p>
	<p class="block_2"> </p>
	<p class="block_3">"Tanıdığını sanmıyorum. Biz 'Kale'deniz."</p>
	<p class="block_2"> </p>
	<p class="block_3">Alan James'in yaklaşması için elini salladı. "Duyduğuma sevindim. 'Arthur Amca' geleceğiniz haberini yollamıştı."</p>
	<p class="block_2"> </p>
	<p class="block_3">James masadaki tek diğer sandalyeye oturdu. Kendaric'le Jazhara arkada durdu.</p>
	<p class="block_2"> </p>
	<p class="block_3">Solon dinleyen olmadığından emin olmak için odada çevresine bakındı.</p>
	<p class="block_2"> </p>
	<p class="block_3">"William'ın arayışından haber var mı?"</p>
	<p class="block_2"> </p>
	<p class="block_3">"İyi gidiyor. O ve dostları dağlarda avlanıyor. 'Ayı izleri' buldukları haberi geldi."</p>
	<p class="block_2"> </p>
	<p class="block_3">James sesini alçaltarak sordu, "Haldon Başı'ndan ne duydun?"</p>
	<p class="block_2"> </p>
	<p class="block_3">"Bir süredir oraya gitmedim. O kasaba bir tür lanetin etkisi altında gibi. Hasta insanlar, hasta çiftlik hayvanları, kayıp çocuklar duydum ve geceleri karanlık yaratıkların dolaştığı söyleniyor. Doğru mu bilmiyorum, ama yolda oradan hızla uzaklaşan bir sürü insanla karşılaştım. Cadı işi olduğunu söylüyorlar."</p>
	<p class="block_2"> </p>
	<p class="block_3">"Bu sözcükten nefret ederim!" dedi Jazhara. "Ne demek istiyorsun?"</p>
	<p class="block_2"> </p>
	<p class="block_3">Alan Jazhara'ya baktı ve onu daha önce hiç görmemiş olmasına rağmen Prens'in yeni büyücüsü olduğu sonucunu çıkardı, çünkü "Affınıza sığınırım, leydim," dedi. "Dul Noktası'nda yaşayan ve Haldon Başı köylülerinin sıradan hastalıklar için gittiği yaşlı bir kadın var. Ona hep hoşgörü gösterdiler, hatta hastalandıklarında hoş karşıladılar, ama son zamanlardaki tuhaf olaylardan sonra ona cadı demeye başladılar."</p>
	<p class="block_2"> </p>
	<p class="block_3">"Belki Haldon Başı'na ulaştığımızda bizim faydamız dokunabilir," dedi Jazhara.</p>
	<p class="block_2"> </p>
	<p class="block_3">"Şimdi nereye gidiyorsun?" dedi James.</p>
	<p class="block_2"> </p>
	<p class="block_3">"Sarth'taki garnizona gidiyorum. Orada, doğuya saldıran goblinler olduğunu duydum. Muhtemelen yakında bir kamp vardır."</p>
	<p class="block_2"> </p>
	<p class="block_3">"Haldon Başı'na giderken bize sorun yaratırlar mı?" diye sordu James.</p>
	<p class="block_2"> </p>
	<p class="block_3">"Sanmıyorum, ama gün ışığında yoldan uzaklaşmamak en iyisi. Şimdiye dek yalnızca çiftliklere saldırıp yiyecek hayvan çaldıklarını duydum." Kalabalık odada çevresine bakarak, "Ben artık çıksam iyi olacak. Yolun aşağısında kamp kurmuş küçük bir devriye ekibim var. Dikkat çekmemenin daha iyi olacağını düşündüm. İlk ışıklarla onlara katılacağım ve güneye doğru yola çıkacağız." Doğruldu. "Son bir şey, size eşlik etmesi için gönderilen devriye henüz Değirmencinin Durağı'na gelmedi. Siz gidene kadar gelmiş olabilirler, ya da daha sonra gelebilirler. Yerlerinde olduğunu öğrenene kadar Haldon Başı'nda başınızı belaya sokmamanız en iyisi."</p>
	<p class="block_2"> </p>
	<p class="block_3">James Alan'a teşekkür etti ve casus ayrıldı.</p>
	<p class="block_2"> </p>
	<p class="block_3">Kendaric sordu, "Yiyecek bir şeyler alabilir miyiz?"</p>
	<p class="block_2"> </p>
	<p class="block_3">James başını salladı. "Ve oda tutacağız." Ayağa kalktı ve Royos ile konuşmak için tezgâha gitti.</p>
	<p class="block_2"> </p>
	<p class="block_3">William sabırla Yolbulucuların dönüşünü bekledi. Devriye grubunu bir çayın yakınındaki küçük bir açıklıkta durdurmuştu. Bir ağaç üzerindeki kesikle, "burada bekle" anlamına gelen bir simgeyle işaretlenmişti.</p>
	<p class="block_2"> </p>
	<p class="block_3">Midesinin ortasındaki gerilimi hissedebiliyordu. Böyle bir işaret bırakılmasının tek sebebi avlarına yaklaşmalarıydı. İzcilerin dönüşünü beklerken zaman uzadı. Seçeneklerini düşündü. Bir haftadır Ayı'nın peşindeydi. Yolbulucular izi kaybedip birkaç saat sonra tekrar bulurken defalarca beklemişti. İki seferinde Ayı'nın başka adamlarla buluştuğunu anlamışlardı. Yolbulucular adamın paralı asker tuttuğu sonucunu çıkarmıştı. İki kez başka biniciler Ayı'nın gurubundan ayrılıp değişik işlerin peşinde uzaklaşmışlardı. Üç kez bölgede goblin izlerine rastlamışlardı ve William Prensliğe saldırmaları olasılığına karşı Krondor'a bir adamla haber yollamıştı. William bunun yalnızca daha iyi avlaklara doğru bir kabile göçü olduğunu umuyordu, bir istilacı çetesi değil. Enerjisini Ayı'yla adamlarına yoğunlaştırmak istiyordu, inek ve çocuk çalmaya çalışan bir grup insan olmayan sorun çıkarıcıya değil. Bir istilacı çetesiyle karşılaşırsa onları dağlara sürmenin görevi olduğunu biliyordu ve bunu yapmak Ayı'nın izini kaybetme riskini göze almak olacaktı. Talia’nın ölümünün intikamını almayı ne kadar istese de, goblin büyü ayinlerinin birinde bir insan çocuğunun kurban edildiği düşüncesine dayanamazdı. İki Yolbulucu sonunda belirdi. Atını yürüterek açıklığa gelen Jackson'dı. "Bir grup paralı asker gördük, Teğmen."</p>
	<p class="block_2"> </p>
	<p class="block_3">"Ayı'nın adamları mı?"</p>
	<p class="block_2"> </p>
	<p class="block_3">"Maric öyle olduğunu düşünüyor, ama adamın kendisinden iz görmedik. Tariflere bakılırsa, gözden kaçırması kolay değil. Maric yakında bekliyor. Yolun bir buçuk kilometre kadar yukarısında, küçük bir açıklıkta kamp kurdular. Gurubun yarısını arkalarına dolaştırıp iki yandan saldırmak en iyisi."</p>
	<p class="block_2"> </p>
	<p class="block_3">William planı düşündü. Yürürken güçlerini bölme fikrinden hoşlanmıyordu, ama paralı askerlere tek taraftan yaklaşırlarsa çözülüp ormana kaçabileceklerini biliyordu. Ölü bedenlerden çok bilgiye ihtiyacı vardı. Sonunda başını salladı.</p>
	<p class="block_2"> </p>
	<p class="block_3">"Ne kadar var?"</p>
	<p class="block_2"> </p>
	<p class="block_3">"Bir saatte varabiliriz."</p>
	<p class="block_2"> </p>
	<p class="block_3">William akşam göğüne baktı. Paralı askerlere hava kararırken saldıracaklardı. "Güzel. Günbatımında hazır olun. Bizim geldiğimizi duymadan saldırmayın, sonra şiddetle saldırın." "Teğmen?"</p>
	<p class="block_2"> </p>
	<p class="block_3">"Evet, Jackson?"</p>
	<p class="block_2"> </p>
	<p class="block_3">"Bu grubu tanıyorum. Landreth'ten Gri Pençeler bunlar."</p>
	<p class="block_2"> </p>
	<p class="block_3">"Landreth mi?" diye sordu William. "Valeler mi?"</p>
	<p class="block_2"> </p>
	<p class="block_3">Jackson başını salladı. "Zorlu piçler. Son duyduğumda Keshia akıncılarına karşı bir ticaret meselesiyle ilgili olarak savaşıyorlardı. Bazen altın harcamak için Krondor'a gelirler, ama normalde onları bu kadar kuzeyde görmeyiz." William bu bilginin önemini değerlendirdi. "Ayı oradayken Krondor'daydılar herhalde ve Ayı'nın casusu onlara kuzeye gitmeleri haberini iletmiş olmalı." "Öyle bir şey," diye kabul etti Jackson.</p>
	<p class="block_2"> </p>
	<p class="block_3">"Bu da Ayı'nın baştaki mürettebatından fazla kişi kalmadığını gösterir." "Mantıklı bir tahmin," diye kabul etti Jackson. "Ama bu delikanlılar ciddi bir şekilde dayak yemeden pes etmez. Bunu ünlerinden biliyorum."</p>
	<p class="block_2"> </p>
	<p class="block_3">"Yine de, o canavara kişisel sadakatleri olmadığı anlamına gelir. Eğer onu yakalayabilirsek..." Döndü ve Çavuş Hartag'a işaret etti. "Arazi nasıl? Yaya mı, atlı mı?"</p>
	<p class="block_2"> </p>
	<p class="block_3">"Yaya, sanırım, Teğmen. Atları geceleyin oraya götürmek çok gürültülü olur ve anlaşılmadan yaklaşırsak mücadeleden galip çıkma olasılığımız artar." "O zaman yaya," diye kabul etti William. "Adamların yarısını al ve Jackson'la git. Atları bağlayın ve kampın diğer yanından olabildiğince yaklaşın. Okçularını bir yana yay. Hazır olduklarında işaret versinler. Bu kabadayıların hiçbirinin kaçmaması için onların ateşine ihtiyacımız olacak. Başınız derde girerse onları ağaçların arasına götür, sonra dağılın ve bırak okçular onları biçsin.</p>
	<p class="block_2"> </p>
	<p class="block_3">"Bizim yolun bu tarafından saldırdığımızı duyana kadar bekle ve sonra hızla ve şiddetle saldır. Ama unutma, aralarından en az birinin canlı yakalanmasını istiyorum." Jackson'a hitaben ekledi, "Şimdi git, Maric'e benimle yolda buluşmasını söyle, sonra bu adamları oraya götür."</p>
	<p class="block_2"> </p>
	<p class="block_3">Yolbulucu başını salladı, atına bindi ve sürüp gitti. Birkaç dakika sonra çavuş bütün adamlarına at bindirmişti ve grup iki ekibe ayrılmıştı. Çavuş ilk grubu Yolbulucuyla randevusuna götürdü. William onlar epey ilerleyene kadar bekledi, sonra kendi ekibine takip etmeleri emrini verdi.</p>
	<p class="block_2"> </p>
	<p class="block_3">Ormanlık arazinin loşluğunda at sürerken William beklentilerinin yükselmekte olduğunu hissediyordu. Kısa süre sonra Ayı'nın nerede saklandığını öğrenecek, sonra onunla yüzleşecekti.</p>
	<p class="block_2"> </p>
	<p class="block_3">Adamlar işareti bekledi. William düşman kampını incelemişti ve karşı karşıya olduğu adamların deneyimli profesyoneller olduklarını itiraf etmek zorunda kalmıştı. Yaklaşık otuz kişiydiler ve yerde uyumayı tercih etmiş olmalarına rağmen yine de açıklıkta, küçük bir yükseltinin üzerindeki en kolay savunulur yeri seçmişlerdi ve her yönde görüşleri açıktı. İyi haber, herhangi bir tür savunma yapmaya zahmet etmemiş olmalarıydı. Kesilmiş kazıklarla güçlendirilmiş kaba, toprak bir siper bile William’ın adamlarına engel olurdu. Bu adamların acele içinde olduğu açıktı, gece çökmeden hemen önce kamp kurmuşlardı ve muhtemelen ilk ışıklarla yola çıkmayı planlıyorlardı. Nöbetçi bırakacaklardı ve bunlar dikkatli nöbetçiler olacaktı.</p>
	<p class="block_2"> </p>
	<p class="block_3">William güneş uzak tepelerin arkasına inene, araziyi koyu gri ve siyah gölgelere boğana kadar bekledi. Bir plan yaptı ve emirlerini okçularına aktardı. On iki adamın beşi geride kalacaktı.</p>
	<p class="block_2"> </p>
	<p class="block_3">William kılıcıyla işaret etti ve açıklığa yürüdü, yedi adamı rahatça yanında yürüyordu. On iki metre kadar yürümüştü ki bir ses kamptan seslendi. "Kim var orada?"</p>
	<p class="block_2"> </p>
	<p class="block_3">"Selam, kamp!" diye bağırdı William, kayıtsızca yürümeye devam ederek. "Gri Pençe grubunu arıyorum."</p>
	<p class="block_2"> </p>
	<p class="block_3">"Eh, onları buldun," diye geldi yanıt. "Daha fazla yaklaşma!"</p>
	<p class="block_2"> </p>
	<p class="block_3">William durdu. "Ayı'ya bir mesaj getirdim." Okçularla anlaştıkları işaret sözcüğü "Ayı" idi.</p>
	<p class="block_2"> </p>
	<p class="block_3">Nöbetçi yanıt vermek üzereyken beş ok yukarıdan uçtu ve William, "Şimdi!" diye bağırdı.</p>
	<p class="block_2"> </p>
	<p class="block_3">Okçular hedeflerini iyi seçmişlerdi, paralı askerlerden beşi kuşatıldıklarını anlamadan vuruldu. Diğer yandan daha fazla ok uçtu ve William Çavuş Hartag'ın kendi okçularını hazır etmiş olduğunu fark etti.</p>
	<p class="block_2"> </p>
	<p class="block_3">Gri Pençe paralı askerleri silahlarını kapıp saldırıya karşılık vermeye hazırlanırken Krallık askerleri kampın iki yanında belirdi. William en yakındaki paralı askere saldırdı, adam William'ın bir buçuk el genişliğindeki kılıcının darbesini karşılamak için kalkanını kaldırdı. William kılıcını aşağı savuracak oldu, sonra kılıcı elips şeklinde bir hamleyle döndürdü ve kalkanın yanına vurdu, kalkan yana savruldu ve askeri de çevirerek darbeye karşılık vermesini önledi, çünkü kılıç kolu şimdi William'ın uzağındaydı. Nöbetçi vurmak için dönerken William kılıcını kalkandan aşağı süpürdü, adamın bacağını kesti. Adam haykırarak düştü ve William sol ayağıyla onu tekmeledi. Paralı asker ölmemişti, ama artık savaşamayacaktı. William tutsak istiyordu. William Ayı'yı nerede bulacağını bilmek istiyordu.</p>
	<p class="block_2"> </p>
	<p class="block_3">William'ın adamları sürpriz avantajına sahipti, ama Gri Pençe paralı askerleri zorlu ve deneyimli bir gruptu. Mücadele kanlı olmuştu ve yarım düzine paralı askerin erken düşmesi William'ın adamlarının dövüşü kazanmasını sağladı. William üçüncü adamı öldürdükten sonra paralı askerlerin teslim olduğunu görmeyi bekleyerek çevresine bakındı ve artık her paralı askerin karşısında iki Prens'in askeri olmasına rağmen hâlâ savaşmakta olduklarını görünce şaşırdı.</p>
	<p class="block_2"> </p>
	<p class="block_3">"En azından birini canlı yakalayın!" diye bağırdı William, sonra bacaklarını kestiği, kargaşanın içinde bir yerde yatan adamı hatırladı. Kendi komutası altındakilerin neler yaptığını görmek için döndü. Okçular yaylarını indirmiş, kılıçlarını çekmiş, arbedeye dalıyorlardı. Paralı askerler direnmeye devam ediyordu ve William’ın adamlarından pek çok kişi ya ölü, ya da ciddi biçimde yaralı, düşmüştü. "Buna son ver!" diye bağırdı William, iki Krondor askerini uzak tutmak için çaresizce mücadele ederek çekilen bir paralı askere.</p>
	<p class="block_2"> </p>
	<p class="block_3">Adam William'ı duymazdan geldi ve açık aramaya devam etti. Bir başka paralı asker öldürülürken William tiksinti içinde küfretti. Kalan son paralı askerin arkasına dolandı ve kılıcının düz yanıyla miğferine vurdu. "Onu öldürmeyin!" diye bağırdı, onu biçmek üzere olan iki askere. Adam sendeledi ve William'ın askerlerinden biri öne atılarak adamın kılıç kolunu yakaladı. Diğeri yaklaşıp paralı askerin yüzüne kılıcının kabzasıyla hızla vurdu ve adamı sersemletti. O zaman bitti. William çevresine bakındı ve bağırdı, "Çavuş!"</p>
	<p class="block_2"> </p>
	<p class="block_3">Hartag yaklaştı ve "Efendim!" dedi.</p>
	<p class="block_2"> </p>
	<p class="block_3">"Zarar ne kadar?"</p>
	<p class="block_2"> </p>
	<p class="block_3">"Altı adam düştü, efendim. Üçü öldü, ikisi büyük olasılıkla onlara katılacak, biri hemen bir şifacı bulursak kurtulabilir. Pek çok başkası yaralandı, ama övünecek kadar değil."</p>
	<p class="block_2"> </p>
	<p class="block_3">"Lanet olsun," diye mırıldandı William. Bu ona on sekiz adam bırakıyordu ve hepsi tamamen sağlam değildi. "Ya paralı askerler?"</p>
	<p class="block_2"> </p>
	<p class="block_3">"Lanet olasılar, efendim. Teslim olmadılar. Ölümüne savaştılar. Paralı askerlerin bunu yaptığını hiç bilmezdim. Normalde ne zaman dayak yediklerini bilecek kadar akıllıdırlar."</p>
	<p class="block_2"> </p>
	<p class="block_3">"Kaç tanesi canlı?"</p>
	<p class="block_2"> </p>
	<p class="block_3">"İki," diye yanıt verdi Hartag. "Biri derin bir bacak yarası yüzünden ölümüne kanıyor ve fazla zamanı kalmadı." William, bunun kendi biçtiği adam olduğunu fark ederek başını salladı. Hartag devam etti. "Diğeri sizin kafasına vurduğunuz adam. Kısa sürede kendine gelir."</p>
	<p class="block_2"> </p>
	<p class="block_3">Paralı asker birkaç dakika sonra ayıldı ve William onu yakına sürükletti. "Sen kimsin? Ayı'nın adamlarından biri misin?"</p>
	<p class="block_2"> </p>
	<p class="block_3">"Artık değil. Adım Shane McKinzey. Şu anda..." Çevresine bakındı. "Eskiden Gri Pençeleriyle beraberdim. Ayı'nın aracısı bizimle iletişim kurdu, bu yüzden ona katılmak için geldik. Bu Ayıyla buluştuk ve bize ne yapacağımızı söyledi." "Neden ölümüne savaştınız?" diye sordu Hartag.</p>
	<p class="block_2"> </p>
	<p class="block_3">"Emirler böyle." Kafasının arkasını ovaladı. "Öyle görünüyor ki kumandanımız" cenaze ateşi için sürüklenerek götürülen bir cesede işaret etti "Ayı'nın bir tür büyülü gücü olduğunu öğrenmiş. Ona ihanet eden her adamı bulup ruhunu yiyeceğini söylemiş." Açık görmeye çalışıyormuş gibi gözlerini kırpıştırdı. "Vay be, daha önce de kafama vuruldu, ama hiç böylesini görmedim." Başını iki yana salladı. "Her neyse, Kumandan temiz bir ölüm ve Lims-Kragma'nın Salonu'na hızlı bir yolculuğun bir cehennem dölü tarafından kanının içilmesi ve ruhunun ele geçirilmesinden daha iyi olacağını söyledi."</p>
	<p class="block_2"> </p>
	<p class="block_3">"Neden buraya kamp kurdunuz?"</p>
	<p class="block_2"> </p>
	<p class="block_3">"Onu takip edecek herhangi birini öldürmek için kaldık. Onun için yapacağımız ilk iş buydu. Öyle görünüyor ki sonuncusu olmuş."</p>
	<p class="block_2"> </p>
	<p class="block_3">"Ayı şimdi nerede?"</p>
	<p class="block_2"> </p>
	<p class="block_3">"Bilmiyorum. Burada kamp kurup bu tarafa gelen herkesi öldürecek, sonra yeni Küçük Ay sabahında onunla İki Diş Geçidi'nde buluşacaktık."</p>
	<p class="block_2"> </p>
	<p class="block_3">"Yalan söylüyorsun," dedi Hartag.</p>
	<p class="block_2"> </p>
	<p class="block_3">"Belki, ama Ayı'yı uyarmamı engellemek için beni zaten öldüreceğinize göre... neden dürüst olayım?"</p>
	<p class="block_2"> </p>
	<p class="block_3">"Seni zaten öldüreceğimize göre," dedi William, "belki açık konuşmalı ve sizi tuzağa düşüren adamı yakalamamıza yardım etmelisin."</p>
	<p class="block_2"> </p>
	<p class="block_3">Shane William'a baktı ve "Senin kılıç taşıdığın yıllardan daha uzun süredir paralı askerlik yaptım, evlat. Ölümden korkmuyorum, ama senin soğukkanlılıkla öldürmekten korktuğunu görüyorum."</p>
	<p class="block_2"> </p>
	<p class="block_3">William adamlarının ölüleri üst üste yığdığı yere işaret etti. "Adamlarının kalanına bak ve korktuğumu tekrar söyle. Yine de, dürüstsen yaşayabilirsin. Daha önce Ayı için hiç çalışmadın, değil mi?"</p>
	<p class="block_2"> </p>
	<p class="block_3">"Ne olmuş?"</p>
	<p class="block_2"> </p>
	<p class="block_3">"O zaman Ayı'nın cezasını paylaşman gerekmez. Bize bilmek istediklerimizi söyle ve adamlarım Krondor'a kadar sana eşlik etsin. Oradan istediğin yere giden bir gemiye binebilirsin. Ben Vale'e dönmeni öneririm."</p>
	<p class="block_2"> </p>
	<p class="block_3">Paralı asker seçeneklerini tartarken kafasının arkasını ovaladı. "Eh, sanırım fazla arkadaşım kalmadı. Tamam, anlaştık. Kim takip ederse öldürmek kısmı yalandı. Bize saldırmak kolay gibi gösterecektik... lanet olsun, aşırı kolay yaptık... biraz kan verecektik, sonra hızla kaçacaktık. Ayı sizin için İki Diş Geçidi'nde tuzak kuruyor. Biz sizi tuzağa götürecektik. Acele ederseniz ondan önce geçide varabilirsiniz."</p>
	<p class="block_2"> </p>
	<p class="block_3">"Akıllıca bir seçim yaptın. Teşekkürler." William yakında bir askeri çağırdı. "Sen ve Blake Bay McKinzey'i buradan Krondor'a götürün. Daha ileri gidemeyecek kadar kötü yaralanmış olanlar da sizinle gelecek."</p>
	<p class="block_2"> </p>
	<p class="block_3">"Başüstüne efendim!" diye yanıt verdi adam.</p>
	<p class="block_2"> </p>
	<p class="block_3">Hartag yumuşak sesle konuştu. "Bu sefer doğruyu söylediğini mi düşünüyorsun, Will?"</p>
	<p class="block_2"> </p>
	<p class="block_3">"Evet. Yalan söylemek için sebebi yok ve Ayı'dan olabildiğince uzağa gitmenin en iyi seçeneği olduğu açık." Devam ederken William'ın gözleri aydınlanır gibi oldu, "Onu yakaladık. Adamları at binmeye hazırla. Bu gece ve gerekirse yarın gece ilerliyoruz, İki Diş Geçidi'ne Ayı'dan önce varacağız." "Başüstüne!" dedi Hartag ve emirleri yerine getirmek için döndü.</p>
	<p class="block_4" id="calibre_pb_9"> </p>
</body></html>
