<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">KOMPLO</p>
	<p class="block_2"> </p>
	<p class="block_3">James sağa yuvarlandı.</p>
	<p class="block_2"> </p>
	<p class="block_3">Izmali'nin kılıcı James'in başının bir saniye önce durduğu yere indi ve katil tekrar vurmak için kılıcı inanılmaz bir hızla kaldırdı.</p>
	<p class="block_2"> </p>
	<p class="block_3">James'in kendi kılıcını çekmek için zamanı yoktu, bu yüzden toplayabildiği tüm güçle tekmeledi. Eylemi kırılan bir dizkapağı sesi ve siyahlı katilden boğuk bir acı haykırışıyla ödüllendirildi. Izmali sendeledi, ama düşmedi. Savaşçı atılırken James yine yuvarlandı ve ayağa kalkarak tek bir akıcı hareketle kılıcını çekti.</p>
	<p class="block_2"> </p>
	<p class="block_3">Jazhara bir büyü salıverdi, ama ışıldayan kırmızı enerji topu yana kaydı ve düşman büyücüsünün yanında yere çarptı. Iskalamış olmasına rağmen büyücü bir başka büyü kullanıcısı ile karşı karşıya olduğunu görünce korkmuş görünüyordu.</p>
	<p class="block_2"> </p>
	<p class="block_3">Döndü ve kaçtı, açık pencereden aşağıdaki sokağa atladı.</p>
	<p class="block_2"> </p>
	<p class="block_3">Jazhara dikkatini James'in yaklaşmakta olduğu katile çevirdi. Asasını omzunun üzerine kaldırdı, ucunu adama doğrulttu ve James gerileyecek olursa saldırmaya hazırlandı. James kılıcını savurdu, rakibini gerilemeye ve ağırlığını yaralı bacağına vermeye zorlamak için düşünülmüş bir hareket. Adam deneyimli bir kılıç kullanıcısıydı ve yaralı bacağını zorlamak yerine ağırlığını kaldırarak James'in kılıcının kıl payı kaçırması riskini göze aldı.</p>
	<p class="block_2"> </p>
	<p class="block_3">Kılıcını hızla içe çevirdi ve neredeyse James'in başını koparacaktı. James gerilerken Jazhara asasını öne uzattı ve katili odanın içine doğru ilerlemeye zorladı. Adam akıllıca kapının hemen içinde durdu, böylece James ve Jazhara ona aynı anda saldıramayacaktı. James gözlerini katilden ayırmadan, "Jazhara! Aşağı in ve bak bakalım büyücü dostumuzdan iz bulabilecek misin. Ben bu katil domuzun icabına bakarım," dedi.</p>
	<p class="block_2"> </p>
	<p class="block_3">Jazhara emre itiraz etmedi, döndü ve merdivenden aşağı seğirtti. Aşağıdan sesi gelen mücadele gürültüleri hakkında soru soran bağırışlar duyuluyordu. James durum değerlendirmesi yaptı. Ne o, ne de katil o kapıdan kendi istekleriyle geçmeyecekti. Her kim ilerlerse eşikte durduğu anda saldırıya uğrayacaktı. Kapının çerçevesi karşılık seçeneklerini sınırlıyordu. Saldırının yana hareket etmeyi gerektireceği kesindi. Kilitlenmişlerdi.</p>
	<p class="block_2"> </p>
	<p class="block_3">Sonra James geriledi, kılıcının ucunu indirerek bir saldırıya davet çıkardı. Izmali, kılıcının ucuyla halkalar çizerek ihtiyatla durdu ve daveti reddetti. "Yakında yardım gelecek," dedi James. "O kırık dizkapağıyla pencereden atlamaya kalkacağından kuşkuluyum." Yaralı bacağa baktı. "Gücüne hayran kaldım. Çoğu adam acıyla çığlıklar atarak yerde yatıyor olurdu."</p>
	<p class="block_2"> </p>
	<p class="block_3">Katil minik bir adım attı... beş santimden daha fazla yaklaşmadı.</p>
	<p class="block_2"> </p>
	<p class="block_3">James konuşmaya devam etti. "Yıllar içinde siz, Geceşahinleri'yle sık sık karşılaştım. Öldürdüğüm ilk adam, yıllar önce Prens'i öldürmeye çalışıyordu. O sıralarda yalnızca bir çocuktum. Onu çatıdan aşağı attım.'"</p>
	<p class="block_2"> </p>
	<p class="block_3">Adam iki santim daha yaklaştı.</p>
	<p class="block_2"> </p>
	<p class="block_3">James kılıcının ucunun yere dokunmasına izin verdi ve gevşermiş gibi derin bir nefes aldı. 'Ama çöldeki çete bambaşkaydı. Sen muhtemelen burada olduğundan duyduğunu sanmıyorum. Demek istediğim, orada olsaydın sen de diğerleriyle birlikte ölmüş olurdun, değil mi?"</p>
	<p class="block_2"> </p>
	<p class="block_3">İki santim daha.</p>
	<p class="block_2"> </p>
	<p class="block_3">"Yine de kardeşliğinizin neden bir avuç dinci fanatik tarafından kullanılmasına izin veriyorsunuz, anlamıyorum. Tek başardıkları klanınızın çoğunu öldürtmek.</p>
	<p class="block_2"> </p>
	<p class="block_3">Sürüngen Geceşahinleri üzerinde bu kadar çok kontrol sahibi olamaz, değil mi?"</p>
	<p class="block_2"> </p>
	<p class="block_3">Katil gerildi.</p>
	<p class="block_2"> </p>
	<p class="block_3">James sustu ve yaslanıyormuş gibi ağırlığını biraz kılıca bindirdi. "Seni burada bulmak komik aslında. Türünün sonuncusunu akbabaları beklemek üzere güneşin altında çürürken bıraktığımı sanıyordum."</p>
	<p class="block_2"> </p>
	<p class="block_3">Dışarıdan şehir muhafızlarının geldiğini müjdeleyen bağırışlar duyulunca Izmali gerildi. Sonra kılıcını kaldırdı ve James'e doğru savurdu; ama James katilin kılıcının kalktığını görür görmez harekete geçmişti.</p>
	<p class="block_2"> </p>
	<p class="block_3">James'in umduğu gibi katilin dikkati James'in gevezelikleriyle öyle dağılmıştı ki James'in kapıya doğru hafifçe hareket ettiğini fark etmedi. Palasının ucu yukarıdaki kapı çerçevesine çarptı ve yansıdı. Tam o sırada James kendi kılıcını kaldırarak adama doğru atıldı. Katilin zayıflamış dizi boşandı ve adam sendeleyerek James'in uzattığı kılıcın üzerine yan düştü.</p>
	<p class="block_2"> </p>
	<p class="block_3">James ağırlığını hamlesine verdi ve kılıç bedenine saplanırken katil katılaştı.</p>
	<p class="block_2"> </p>
	<p class="block_3">James dengesini sağladı ve kılıcını çekti. Izmali yere yığıldı.</p>
	<p class="block_2"> </p>
	<p class="block_3">Jazhara ve iki şehir muhafızı bir an sonra koridora ulaştı. "Büyücü kaçtı," dedi Keshialı asil kadın. "Bu muhafızlar kapıdaydı ve yardıma gelmeleri için seslendim."</p>
	<p class="block_2"> </p>
	<p class="block_3">Ölü katile bakan muhafızlardan biri, "Burada fazla yardıma ihtiyacın yokmuş anlaşılan, Toprak Beyi," dedi.</p>
	<p class="block_2"> </p>
	<p class="block_3">James diz çöktü ve ölü katili inceledi. "Bak hele, burada neyimiz var?" dedi, adamın tuniğinden küçük bir parşömen çıkararak. "Normalde bu adamlar hiçbir şey taşımaz." Parşömene baktı, sonra Jazhara'ya uzattı. "Bu yazıyı okuyabilir misin?"</p>
	<p class="block_2"> </p>
	<p class="block_3">Kadın inceledi. "Evet, Yusuf a gelen mesajdaki çöl yazısına çok benziyor. Yazmayı al, yan sokaktaki tanıktan kurtul, sonra köpeğe dön. İmza yok, mühür de yok."</p>
	<p class="block_2"> </p>
	<p class="block_3">"Yan sokaktaki tanık mı?" diye sordu kıdemli muhafız. "Bu İhtiyar Thom olacak.</p>
	<p class="block_2"> </p>
	<p class="block_3">Evsiz yaşlı bir denizcidir."</p>
	<p class="block_2"> </p>
	<p class="block_3">"Bu binanın arkasında ev adını verdiği iki sandığı var," diye ekledi diğer muhafız.</p>
	<p class="block_2"> </p>
	<p class="block_3">"Jazhara," dedi James, "bakalım bu adamlar ne arıyormuş." Sonra muhafıza hitaben,</p>
	<p class="block_2"> </p>
	<p class="block_3">"Biriniz yakında bekleyin." Jazhara'ya kendisini takip ederek odaya girmesini işaret etti.</p>
	<p class="block_2"> </p>
	<p class="block_3">Çevreye bakındılar ve sıradışı hiçbir şey göremediler. James omuz silkti. "Bu canilerin kapıyı açtığımızda nerede durduklarını fark edemeyecek kadar meşguldüm."</p>
	<p class="block_2"> </p>
	<p class="block_3">"Bu masanın önündeydiler, James," dedi Jazhara.</p>
	<p class="block_2"> </p>
	<p class="block_3">James ilk bakışta sıradan görünen masayı inceledi.</p>
	<p class="block_2"> </p>
	<p class="block_3">"Sence 'köpeğe dön' ne demek?" diye sordu Jazhara.</p>
	<p class="block_2"> </p>
	<p class="block_3">James incelemesine devam etti. "Muhtemelen bir kişi ya da mekân için bir kod isim." Gözüne bir şey takıldı ve bir çekmeceyi açtı. Deneyimli bir gözle çekmecenin derinliğini ölçtü, sonra, "Bu çekmecenin arkasında gizli bir bölme yoksa bana da Eliuzun Jimmy demesinler," dedi. Diz çöküp arkaya uzandı. Küçük bir çengelin tıkırtısı duyuldu ve küçük bir kapak açılarak küçük, kırmızı, kadife bir keseyi ortaya çıkardı.</p>
	<p class="block_2"> </p>
	<p class="block_3">James keseyi çıkartıp tarttı. "Ağır. Taş gibi geliyor ele." Beceriyle ipek kordonu çözdü, keseyi çevirdi ve nesneyi diğer eline düşürdü.</p>
	<p class="block_2"> </p>
	<p class="block_3">Parlak yeşil ve beyaz, bir deniz kabuğu gibi görünen bir taş avcunda duruyordu.</p>
	<p class="block_2"> </p>
	<p class="block_3">"Bu Eortis Kabuğu!" diye bağırdı Jazhara.</p>
	<p class="block_2"> </p>
	<p class="block_3">"O ne?" diye sordu James: "Bir süre önce Silden'ı ziyaret ederken o tanrıya bağlı olanlarla tanıştım, ama inançları hakkında pek az şey biliyorum." "Yıldızlimanı'nda buna benzer bir nesne gördüm." Jazhara elini taşın üzerinde tuttu ve gözlerini kapatarak kısa bir büyü okudu. Sonra gözlerini iri iri açtı. "Bu gerçek! Su büyülerine yardım eden eski ve nadir bir nesne. Bir tanesinden bahsedildiğini duymak için Yıldızlimanı Üstadları ya da Deniz Tanrısı Eortis Tapınağı'nın Yüksek Rahibi gibi birini tanıyor olman gerek. Bir tanesine sahip olmak... bu Enkazcılar Loncası'nın sırlarından biri olmalı."</p>
	<p class="block_2"> </p>
	<p class="block_3">"Ama neden bu Lonca Üstadı'nın eşyaları arasında değil?" diye yüksek sesle düşündü James. "Bu Lonca Başkanı'nın ölümünde Kendaric'in parmağı olduğuna dair bir başka kanıt mı, yoksa başkan bunu saklaması için en sevdiği öğrencisine mi verdi?"</p>
	<p class="block_2"> </p>
	<p class="block_3">"Ve neden Geceşahinleri bunu arıyordu?" diye düşündü Jazhara.</p>
	<p class="block_2"> </p>
	<p class="block_3">"Bunu kullanarak bir gemiyi kaldırabilir misin?" diye sordu James.</p>
	<p class="block_2"> </p>
	<p class="block_3">"Hayır, ama, kullanılacak doğru büyüleri bilsen böyle bir iş için havanın iyi olmasını sağlayabilirsin." "İstediklerinin bu olduğunu mu düşünüyorsun?"</p>
	<p class="block_2"> </p>
	<p class="block_3">Jazhara bir an düşündü, sonra, "Bir gemiyi kaldırmadığına göre, muhtemelen hayır," dedi.</p>
	<p class="block_2"> </p>
	<p class="block_3">"O zaman bakmaya devam edelim." Masanın diğer yanını inceledi ve bir başka sahte çekmece buldu, bu sefer masanın altında içine uzanarak ulaşılabilen bir tane. "Çok akıllıca," dedi James, kutuya benzer bir şeyi çıkararak. "Ama yeterince akıllıca değil."</p>
	<p class="block_2"> </p>
	<p class="block_3">Kutu otuz santim uzunluğunda, on beş santim genişliğinde ve yedi buçuk santim yüksekliğindeydi. Görünürde kilit ya da çengel yoktu ve üstüne bir taş mozaiği kakılmıştı. James en basit yaklaşımı denedi ve kapağı kaldırdı. Kapak güçlük çıkarmadan açıldı, ama kutu boştu. "Hiçbir şey," dedi.</p>
	<p class="block_2"> </p>
	<p class="block_3">"Hayır," dedi Jazhara, "bir şey var. Kapağı kapat ve yeniden aç."</p>
	<p class="block_2"> </p>
	<p class="block_3">James denileni yaptı. Jazhara, "Bu bir Scathia Bulmacası. Bir kilit."</p>
	<p class="block_2"> </p>
	<p class="block_3">"Ne için? Kutu boş. Ve yanları bir başka gizli bölme içeremeyecek kadar ince."</p>
	<p class="block_2"> </p>
	<p class="block_3">"Bu bir büyü. Kilidi açılana kadar içindekileri kamufle etmek için."</p>
	<p class="block_2"> </p>
	<p class="block_3">"Sen açabilir misin?"</p>
	<p class="block_2"> </p>
	<p class="block_3">"Denerim." Jazhara kutuyu aldı ve kapağı kapattı, sonra kutuyu masaya koydu.</p>
	<p class="block_2"> </p>
	<p class="block_3">Kutunun üzerindeki mozaiği inceledi, sonra parmağını bir taşın üzerine koydu.</p>
	<p class="block_2"> </p>
	<p class="block_3">Taşın rengi kırmızıdan yeşile, sonra maviye döndü ve kısa bir an için James taşın yüzeyinde bulanık bir imge gördüğünü sandı. Jazhara yanındaki taşa dokunarak hareketi hızla tekrarladı; taşın rengi yine değişti ve taşın üzerinde bir başka imge belirdi.</p>
	<p class="block_2"> </p>
	<p class="block_3">Büyücü beceriyle taşları hareket ettiriyordu, çünkü taşlar onun yönlendirdiği tarafa kayıyordu. James büyülenmişti, hırsızlık günlerinde tuzakları ve kilitleri çözmek kariyeri için gerekli bir yetenek olmuştu, ama buna benzer bir şeyle daha önce hiç karşılaşmamıştı. Bir süre sonra gözleri irileşti, çünkü kadın bir tanesini hareket ettirmekte ağır davranırsa taşların solarak eski desenlerine geri döndüğünü fark etmişti. Ve Jazhara bulmacanın sonuna ne kadar yaklaşırsa taşlar o kadar hızlı soluyordu.</p>
	<p class="block_2"> </p>
	<p class="block_3">Jazhara'nın parmaklan artık uçuyor, taşlan hızla hareket ettiriyordu. Sonunda denizde bir gemi resmi oluştu. Sonra zar zor işitilen bir tıkırtı duyuldu ve kapak açıldı.</p>
	<p class="block_2"> </p>
	<p class="block_3">Kutu artık boş değildi. Üzerinde dümdüz yatan tek bir parşömen vardı. James uzandı ve belgeyi aldı. Baktı ve "Okuyabileceğim bir şey değil," dedi.</p>
	<p class="block_2"> </p>
	<p class="block_3">Jazhara parşömeni alarak inceledi. "Sanırım gemileri kaldırmak için kullandıkları büyü bu."</p>
	<p class="block_2"> </p>
	<p class="block_3">"Nasıl çalışıyor?"</p>
	<p class="block_2"> </p>
	<p class="block_3">Jazhara daha yakından inceledi. Sonra, "İnanılmaz," diye fısıldadı. Normal konuşma sesiyle ekledi, "Bu parşömen ve başka unsurlarla tek bir lonca üyesi bir gemiyi mistik sisle kaldırabilir." "Bunda o kadar şaşırtıcı olan ne?"</p>
	<p class="block_2"> </p>
	<p class="block_3">"Sınırlı büyü kullanan Enkazcılar gibi Loncalar, normalde nesilden nesile aktarılan birkaç önemsiz büyü bilirler ve herhangi bir şey başarılabilmesi için pek çok lonca üyesi gerekir. Bunu her kim yazdıysa büyü hakkında Lonca'nın geri kalanından çok daha fazla bilgisi varmış." Durdu, sonra ekledi. "İddiaya girerim bu Kendaric Düşük Yol Büyücüsü olduğunu hiç fark etmedi!"</p>
	<p class="block_2"> </p>
	<p class="block_3">"O zaman bu büyü Lonca için servet değerinde olmalı."</p>
	<p class="block_2"> </p>
	<p class="block_3">"Kuşkusuz," dedi Jazhara. "Su büyüsüne yatkınlığı olan herhangi bir Düşük Yol Büyücüsü zaman içinde onu kullanabilir. Onu yazılı olarak kullanabilen tek kişinin Kendaric olduğunu tahmin ediyorum."</p>
	<p class="block_2"> </p>
	<p class="block_3">"O zaman Kendaric'i bulmalıyız." Parşömene işaret ederek, "Onu sakla," dedi. Döndü ve odadan çıktı. Jazhara parşömeni belindeki kesede, bir bölmeye sakladı, bir süre sonra James'i takip etti.</p>
	<p class="block_2"> </p>
	<p class="block_3">Ölü Geceşahini’ne bakan James muhafıza, "Bu cesetten gözünü ayırma ve hareket edecek olursa beni çağır," dedi. Jazhara'ya, "Yan sokağı inceleyelim," dedi. Hızla merdivenlerden inerlerken Jazhara, "Hareket edecek olursa mı?" diye sordu.</p>
	<p class="block_2"> </p>
	<p class="block_3">James hüzünlü bir gülümseyişle omzunun üzerinden arkaya baktı ve "Geceşahinleri'nin ölü kalmamak gibi sinir bozucu bir alışkanlıkları vardır," dedi.</p>
	<p class="block_2"> </p>
	<p class="block_3">Kadını binanın dışına, arkaya götürdü. Binanın arkasından uzun, karanlık, kıvrımlı bir geçit buldular. Günün erken saatleri olmasına rağmen mekândaki loşluk herhangi bir şeyin saklanabileceği bir düzine gölge sağlıyordu. James düşünmeden kılıcını çekti. Jazhara asasını kavradı ve hazırlandı.</p>
	<p class="block_2"> </p>
	<p class="block_3">Geçitte yürürken açık pencerenin altında, büyücünün atlamış olması gereken yere geldiler. James işaret etti. "Buraya inmiş ve koşmuş olmalı" iki yana baktı "o tarafa." Geldikleri yönü işaret ediyordu. "Diğer ucun tıkanmış olduğundan hemen hemen eminim."</p>
	<p class="block_2"> </p>
	<p class="block_3">"Sokağa ulaşmış ve yürümeye başlamışsa, sabah işlerinin peşinde koşan herhangi bir iş adamından farkı kalmamıştır."</p>
	<p class="block_2"> </p>
	<p class="block_3">James başım salladı. "İşte bu yüzden şehirlere bayılırım ve kırlarda yalnız kalmaktan nefret ederim. Bir şehirde saklanacak çok yer vardır."</p>
	<p class="block_2"> </p>
	<p class="block_3">Yürümeye devam ederlerken karanlığa bakan Jazhara, "Yurttaşlarımın çoğunun katılmayacağını biliyorum; onlar çölde saklanmayı kolay bulurlar."</p>
	<p class="block_2"> </p>
	<p class="block_3">"Benim bir çöl adamı olmadığımı fark etmiş olmalısın," diye yorum yaptı James. Bir kutu yığınına geldiler ve James bir tanesini kenara itti. Kutudan yükselen pis koku Jazhara'nın gerilemesine sebep oldu. İçinde pis bir battaniye, çürük yiyecekler ve birkaç kişisel eşya vardı... yün bir başlık, kırık bir tarak ve kirli bir tunik. "Evde kimse yok," dedi James. Çevresine bakındı. "İhtiyar Thom dilenmeye ya da hırsızlık yapmaya gitmiş olmalı. Karanlık olana kadar burada kimseyi bulamayacağız."</p>
	<p class="block_2"> </p>
	<p class="block_3">"İnsanların böyle uyuduğuna inanmayı güç buluyorum."</p>
	<p class="block_2"> </p>
	<p class="block_3">"Alışırsan zor değil. İşin numarası muhafızları uzak tutmak için çöpleri kullanmak." Bir kez daha geçitte çevresine bakındı. "Gidelim."</p>
	<p class="block_2"> </p>
	<p class="block_3">"Nereye?"</p>
	<p class="block_2"> </p>
	<p class="block_3">"Saraya. Biraz dinlenelim, sonra günbatımının ardından gelip Thom'la biraz gevezelik ederiz. Başka birinin bahsetmesini istemeyeceği şeyler gördüğünü düşünüyorum ve o şeyin ne olduğunu öğrenirsek bütün bunlardan bir anlam çıkarabiliriz."</p>
	<p class="block_2"> </p>
	<p class="block_3">"Birinin o gemiyi kaldırmamızı istemediği açık."</p>
	<p class="block_2"> </p>
	<p class="block_3">"Evet," dedi James. "Ve William kırlarda Ayı'yı kovalarken, Lonca Başkanlarının ve dilencilerin öldürülmesini ayarlayan başka biri var."</p>
	<p class="block_2"> </p>
	<p class="block_3">"Sürüngen mi?" diye sordu Jazhara.</p>
	<p class="block_2"> </p>
	<p class="block_3">"Benim tahminim o," dedi James. "Hadi gel, saraya dönüp biraz dinlenelim." Karanlıktan kalabalık sokağın gün ışığına hızla yürüdüler. William devriye askerlerinin durması için işaret etti. Yolda yalnız bir binici hızla yaklaşıyordu. Şehirden bir saat uzaktaydılar ve iki Kraliyet Yolbulucusunun bıraktığı izleri takip ediyorlardı. Binici dizginleri çekti ve selam verdi. Maric'ti, Yolbuluculardan biri. "Teğmen."</p>
	<p class="block_2"> </p>
	<p class="block_3">"Ne buldun?" diye sordu William.</p>
	<p class="block_2"> </p>
	<p class="block_3">"Yarım düzine adam şehri yaya terk etmişler, Kuzey Kapısı'ndan kuzeydoğuya, tarlalara girmişler. İzlerini saklamaya zahmet etmemişler. İçlerinden biri iri, ağır bir adam, muhtemelen Ayı denilen. İzleri geniş ve derin. Tarlaların kenarında onları bekleyen atlar varmış ve o yolda hızla ilerlemişler. Jackson onları takip ediyor. İşaret bırakacak."</p>
	<p class="block_2"> </p>
	<p class="block_3">William adamlarının at sürmesi için işaret verdi. Maric atını teğmenin yanında sürdü. Yolbulucular efsanevi adamlardı, ilk ormancılardan, en eski Krondor Prenslerinin av görevlilerinden gelen adamlar. Çevredeki kırları bir annenin çocuğunun yüz hatlarını tanıması gibi tanıyorlardı ve guruplarının dışındaki kumandanlardan istemeye istemeye emir alan, yalıtılmış bir gruptular. Kendi kumandanları, Prens emretmediği sürece sarayda nadiren görülürdü ve garnizonun diğer askerleriyle ilişki kurmazlardı. Ama Batı'daki en iyi izcilerdendiler ve Batı Orduları'nda becerilerinden kuşku duyan tek adam yoktu.</p>
	<p class="block_2"> </p>
	<p class="block_3">Birkaç dakikalık sessizlikten sonra William sordu, "Başka?" "Ne demek istiyorsunuz, Teğmen?" diye yanıt verdi Yolbulucu.</p>
	<p class="block_2"> </p>
	<p class="block_3">"Bana anlatmadığın ne var?"</p>
	<p class="block_2"> </p>
	<p class="block_3">Yolbulucu genç subaya baktı, hafifçe gülümsedi ve başını salladı. "Bu adamlar izlerini saklamak için zahmet etmiyor. Bulunmaktan korkmuyorlar. Başka bir sebepten acele ediyorlar."</p>
	<p class="block_2"> </p>
	<p class="block_3">"Hızla bir yere gitmeleri gerek," diye yorum yaptı William.</p>
	<p class="block_2"> </p>
	<p class="block_3">"Ya da biriye buluşmaları," diye tahmin yürüttü Maric.</p>
	<p class="block_2"> </p>
	<p class="block_3">"Pusu mu?" diye sordu William.</p>
	<p class="block_2"> </p>
	<p class="block_3">"Muhtemelen," diye yanıt verdi Yolbulucu. "Yolda uzaklaşmaya can atar gibi görünürlerse, sonra aniden dönüp..." Omuzlarını silkti.</p>
	<p class="block_2"> </p>
	<p class="block_3">"Jackson bizi uyarır."</p>
	<p class="block_2"> </p>
	<p class="block_3">Maric duygusuzca, "Eğer hayattaysa," dedi.</p>
	<p class="block_2"> </p>
	<p class="block_3">Sessizlik içinde atlarını sürdüler.</p>
	<p class="block_2"> </p>
	<p class="block_3">Geçit gündüz loşsa, gece mürekkep gibi karaydı. James saraydan getirdiği lambanın kapağını açtı.</p>
	<p class="block_2"> </p>
	<p class="block_3">Sabahı ve akşamın ilk saatlerini uyuyarak geçirdikten sonra James ve Jazhara Prens ve ailesiyle yemek yemişlerdi. Jazhara'nın kraliyet ailesiyle yediği ilk yemekti, yeni konumunun bir ayrıcalığı ve Prenses Anita, Prenses Elena ve ikiz prensler Borric ve Erland ile tanışma ve sohbet etme fırsatından keyif almıştı. James Prens'e gelişmeleri anlatmış, Arutha James'in kayıp yolculuk sorumlusu Kendaric'le ilgili araştırmasını onaylamıştı.</p>
	<p class="block_2"> </p>
	<p class="block_3">Bir kez daha rahat yolculuk giysilerine bürünen Jazhara, karanlık sokakta James'in bir adım arkasında yürüyordu. Kutulara yaklaştıklarında James sessiz olmasını işaret etti ve Jazhara anladığını belirtmek için adamın omzuna dokundu. Kutulara yaklaştıklarında bir bağırtı duydular, "Hayır! Hayır! İhtiyar Thom kimseye söylemedi!"</p>
	<p class="block_2"> </p>
	<p class="block_3">"Thom, seni incitmeyeceğim," diye seslendi James. Lambayı kutuya çevirdi ve ışık paçavralara bürünmüş, içeriye büzülmüş yaşlı bir adamı aydınlattı. Burnu, gençliğinde tekrar tekrar kırılması ve sonraki senelerinde bol bol içmesi yüzünden şekilsiz ve kırmızıydı. Ön dişleri yoktu ve kafasında kalan pek az saç kar beyazıydı ve saçlarının çevresine solgun bir bulut gibi yayılmıştı.</p>
	<p class="block_2"> </p>
	<p class="block_3">Kızarmış, sulu gözler ikiliyi inceledi. Sonra, "İhtiyar Thom'u incitmek için gelmedin mi?"</p>
	<p class="block_2"> </p>
	<p class="block_3">"Hayır," dedi James, diz çöküp ışığı kendi yüzüne çevirerek. "Seni incitmek için gelmedim. Yalnızca birkaç soru soracağım..."</p>
	<p class="block_2"> </p>
	<p class="block_3">"Ah, Prens'in adamısın, öyle mi?" dedi ihtiyar dilenci. "Kader ne iyi. O katiller İhtiyar Thom'un işini bitirmek için döndü sandım."</p>
	<p class="block_2"> </p>
	<p class="block_3">"Neden işini bitirmek istesinler?" diye sordu Jazhara, James'in arkasından yaklaşarak.</p>
	<p class="block_2"> </p>
	<p class="block_3">Thom Jazhara'ya bir bakış fırlattı, sonra yanıt verdi. "Sanırım geçen gece Lonca Evi'ne girdiklerinde burada olduğum için."</p>
	<p class="block_2"> </p>
	<p class="block_3">"O ne zamandı?" diye sordu James.</p>
	<p class="block_2"> </p>
	<p class="block_3">"Lonca Başkanı'nın öldüğü gece. İki kişiydiler, siyah pelerinleri vardı, duvara tırmandılar ve odasına girdiler."</p>
	<p class="block_2"> </p>
	<p class="block_3">"Gece şahinleri," dedi James. "Geri geleceklerdi, Thom, ama onlar seni bulamadan biz onları bulduk."</p>
	<p class="block_2"> </p>
	<p class="block_3">"İyi bir delikanlısın, o zaman. Teşekkürler."</p>
	<p class="block_2"> </p>
	<p class="block_3">"Önemli değil," dedi James gülümseyerek. "Başka bir şey gördün mü?" "Şey, o siyah pelerinliler içeri girmeden önce uzakta, sokakta biriyle konuşuyorlardı."</p>
	<p class="block_2"> </p>
	<p class="block_3">"Kim olduğunu gördün mü?" diye sordu Jazhara.</p>
	<p class="block_2"> </p>
	<p class="block_3">"İhtiyar Thom doğru düzgün göremedi, yalnız Lonca renklerini giymişti."</p>
	<p class="block_2"> </p>
	<p class="block_3">"Kolyesi mi vardı?" dedi James.</p>
	<p class="block_2"> </p>
	<p class="block_3">"Evet, bazılarının boynuna astığı o renkli şey."</p>
	<p class="block_2"> </p>
	<p class="block_3">"Kendaric olabilir mi?" diye sordu Jazhara.</p>
	<p class="block_2"> </p>
	<p class="block_3">"Evet," dedi İhtiyar Thom, "yaşlı Lonca Başkanıyla hep tartışan adam, değil mi? Onu cinayet gecesinde gördüm. O gece Lonca Evi'ni erkenden terk etti; bir daha da dönmedi."</p>
	<p class="block_2"> </p>
	<p class="block_3">"Geceşahinleri'yle birlikte olan Kendaric olabilir mi?" diye sordu James. "Olabilir," diye yanıt verdi İhtiyar Thom. "Olmayabilir de. Giderken renkleri takmamıştı."</p>
	<p class="block_2"> </p>
	<p class="block_3">James topuklarının üzerine oturdu. "O renkleri giyen başka iki adam olabilir: başkan ve Jorath. Lonca bu gece kapalı, ama yarın gelip Yolculuk Sorumlusu Jorath'ı ziyaret ederiz."</p>
	<p class="block_2"> </p>
	<p class="block_3">James elini kesesine daldırdı ve iki altın para çıkardı. Onları İhtiyar Thom'a verdi ve "Kendine doğru düzgün bir yemek ve sıcak bir battaniye al, eski dostum," dedi.</p>
	<p class="block_2"> </p>
	<p class="block_3">"Teşekkürler, oğlum," dedi yaşlı balıkçı. "İhtiyar Thom sana teşekkür ediyor." James ve Jazhara yaşlı adamı kutusunda bıraktılar ve şehir sokaklarına döndüler. Sabahleyin James ve Jazhara bir kez daha Enkazcılar Loncası ofisine döndüler, ama bu sefer onları önceki güne göre çok daha sessiz bir sahne karşıladı. İçeri girdiklerinde Jorath'ı ana ofiste, belge okurken buldular. Başını kaldırarak,</p>
	<p class="block_2"> </p>
	<p class="block_3">"Yine mi?" dedi.</p>
	<p class="block_2"> </p>
	<p class="block_3">"Birkaç sorumuz daha var, Yolculuk Sorumlusu," dedi James.</p>
	<p class="block_3"> </p>
	<p class="block_3">"Pekâlâ."</p>
	<p class="block_2"> </p>
	<p class="block_3">"Birkaç şey öğrendik, ama Yolculuk Sorumlusu Kendaric'i bulana kadar bu vakayı bir kenara bırakmayacağımız açık. Bize onun hakkında neler anlatabilirsin?" "Loncadaki en eski yolculuk sorumlusuydu," dedi Jorath, "benden kıdemli tek kişi. İki tane daha var ve şu anda ikisi de şehir dışında. Kendaric sıradışı yetenekleri olan bir adamdı ve aramızda en büyük, hatta belki bir sonraki Lonca Başkanı olma potansiyelini taşıyordu. Ne yazık ki aynı zamanda açgözlü ve kibirliydi, muhtemelen yarı-Keshialı olması yüzünden."</p>
	<p class="block_2"> </p>
	<p class="block_3">Jazhara'nın ifadesi değişmedi, ama James kadının asayı kavrayan parmaklarının boğumlarının beyazladığını gördü.</p>
	<p class="block_2"> </p>
	<p class="block_3">James sakinlik içinde sordu, "Nereden geldiğinin önemli olduğunu gerçekten düşünüyor musun?"</p>
	<p class="block_2"> </p>
	<p class="block_3">"Hiç kuşkum yok," diye yanıt verdi Jorath. "Hep kibirliydi, ama bir Krallık kızıyla yaptığı nişanı bozmak zorunda kaldığından beri bize kin besliyordu. Kızın ebeveynleri kızlarının bir Keshialıyla evlenmesini istemişler. Onları kim suçlayabilir ki?"</p>
	<p class="block_2"> </p>
	<p class="block_3">"Keshialılara karşı açık önyargından alınıyorum, Lonca üyesi," dedi Jazhara. Jorath başını hafifçe eğdi. "Hanımefendi, bağnaz biri değilim, ama bazı yetenekleri olan bir alim olarak söyleyebilirim ki, Keshialılar, özellikle de yarım kan olanlar genellikle duygularını kontrol edemez."</p>
	<p class="block_2"> </p>
	<p class="block_3">Jazhara öne eğildi ve buz gibi bir gülümsemeyle, "Krondor'un yeni atanmış saray büyücüsü ve Prens'in sarayındaki Büyük Kesh Büyükelçisi Abdur Rahman Memo Hazara-Han'ın büyük yeğeni olarak, sana söyleyebilirim ki, fena halde yanılıyorsun. Duygularımı kontrol edemiyor olsaydım şu anda kıvranan bir solucana dönüşmüş olurdun."</p>
	<p class="block_2"> </p>
	<p class="block_3">Jorath'ın yüzündeki kan çekildi ve adam kekelemeye başladı, "İçtenlikle özür dilerim, leydim. Lütfen beni affedin."</p>
	<p class="block_2"> </p>
	<p class="block_3">James eğlendiğini saklamaya çalışarak, "Bize Kendaric'in nişanlandığı bu kadından bahset," dedi.</p>
	<p class="block_2"> </p>
	<p class="block_3">Jorath konunun değişmesine memnun olmuş gibiydi. "Doğru hatırlıyorsam bir dükkân sahibi. Kızın ismini bilmiyorum."</p>
	<p class="block_2"> </p>
	<p class="block_3">James dik dik yolculuk sorumlusuna baktı. "Teşekkür ederim. Daha fazla sorumuz olursa döneceğiz."</p>
	<p class="block_2"> </p>
	<p class="block_3">Ofisten çıkarlarken James merdivene baktı. Jazhara'ya sessiz olmasını işaret etti ve merdivene tırmandılar. Merdivenin tepesinde James üçüncü odaya işaret etti: Jorath'ın odası.</p>
	<p class="block_2"> </p>
	<p class="block_3">"Ne yapıyorsun?" diye sordu Jazhara.</p>
	<p class="block_2"> </p>
	<p class="block_3">"Aşağıdaki dostumuz olan bitenler hakkında biraz fazla sakindi. Bir şey saklıyor."</p>
	<p class="block_2"> </p>
	<p class="block_3">"Katılıyorum. Dünyasının altüst edildiği düşünülürse, neredeyse... rahatlamış gibiydi."</p>
	<p class="block_2"> </p>
	<p class="block_3">James kapının kilidini beceriyle açtı ve girdi. Oda düzenliydi, yerinde olmayan hiçbir şey yok gibiydi. "Düzenli adam, şu bizim Yolculuk Sorumlusu Jorath, değil mi?" diye yorum yaptı James.</p>
	<p class="block_2"> </p>
	<p class="block_3">"Gerçekten de öyle."</p>
	<p class="block_2"> </p>
	<p class="block_3">Jazhara yolculuk sorumlusunun yatağının ayakucundaki bir sandığın içindekileri incelerken James çalışma masasına gitti. Masada bazı belgeler ve bir defter buldu. Onları çıkarmış, okumaya başlamıştı ki, Jazhara, "Bak!" dedi.</p>
	<p class="block_2"> </p>
	<p class="block_3">James o tarafa baktı. Jazhara James'in kucağındakinin tıpatıp aynısı bir defter kaldırmıştı. "Bu giysilerin altına saklanmıştı."</p>
	<p class="block_2"> </p>
	<p class="block_3">James ikinci defteri aldı ve ilkinin yanına koydu. Birkaç dakika sonra, "Eh, işte bu," dedi. "Dostumuz Jorath Lonca'dan zimmetine para geçiriyormuş. Lonca Başkanı ölmüşken, kimse kayıtlardan şüphe etmeyecekti."</p>
	<p class="block_2"> </p>
	<p class="block_3">"Ve Kendaric'in büyü parşömenini bulursa, kendi başkanlığında, temiz bir geçmişle Lonca'yı yeniden başlatabilirdi," dedi büyücü.</p>
	<p class="block_2"> </p>
	<p class="block_3">James başını salladı. Okumaya devam etti, parşömenleri ardı ardına arkaya attı, sonra durdu. "Bak burada ne var," diye fısıldadı. Parşömeni Jazhara'ya uzattı. Kadın yüksek sesle okudu. "Lonca üyesi. Planlarınla bize gelmekle doğru kararı verdin. Vaat ettiğin altını aldık. Barmene bu mektubu verirsen, çok yardımcı olduğunu göreceksin. Köpekte sizi bekliyor olacak halkım nihai detaylar ve gelecekteki ödemelerle ilgilenecek. Orin."</p>
	<p class="block_2"> </p>
	<p class="block_3">"Köpekte," dedi James.</p>
	<p class="block_2"> </p>
	<p class="block_3">"Bir mekân mı?"</p>
	<p class="block_2"> </p>
	<p class="block_3">James diğer parşömenleri kenara koydu. "Evet, Seni Isırılmış Köpek."</p>
	<p class="block_2"> </p>
	<p class="block_3">"Ah, Elbette," dedi Jazhara. "Barmen. Şanslı Pete."</p>
	<p class="block_2"> </p>
	<p class="block_3">"Her şey birbirine uymaya başlıyor," dedi James, iki defteri ve parşömenleri alarak. "Sanırım Yolculuk Sorumlusu Jorath ile bir sohbet daha etmemiz gerekiyor." Defterleri ve parşömenleri sandıktan aldığı bir tuniğe sardı. Merdivenden aşağı seğirttiler ve ofise girdiler. Jorath hâlâ belgeleri inceliyordu. "Evet?" dedi başını kaldırarak. "Yine mi?" "Lonca Başkanı'nı kimin öldürdüğünü biliyorsun," dedi James.</p>
	<p class="block_2"> </p>
	<p class="block_3">Jorath yavaşça doğruldu ve masanın üzerindeki parşömenleri düzeltti. "Şaşkınlık verici. Orens'in hizmetkâr<span class="calibre1">larının sizin  gösterdiğinizden daha fazla </span>zekâya sahip olduğunu düşünürdüm."</p>
	<p class="block_2"> </p>
	<p class="block_3">"Geceşahinleri'yle iş yaptığını biliyoruz," dedi Jazhara.</p>
	<p class="block_2"> </p>
	<p class="block_3">Jorath suçlamadan etkilenmemiş gibiydi. "Suçlularla arkadaşlık etme eğilimi gösterseydim bile, Lonca dışında kiminle görüştüğüm, bir suçla ilgili olduğunu kanıtlayamadığınız sürece sizi ilgilendirmez.</p>
	<p class="block_2"> </p>
	<p class="block_3">"Dahası, tüm hayatım bu Lonca'dan oluşuyor. Neden Lonca Başkanı'nı öldürerek onu tehlikeye atmak isteyeyim ki?"</p>
	<p class="block_2"> </p>
	<p class="block_3">James defterleri ve parşömeni gösterdi ve "Zimmete para geçirdiğin öğrenilmesin diye," dedi.</p>
	<p class="block_2"> </p>
	<p class="block_3">"Ve bir de Kendaric'in yeni büyüsü vardı," diye ekledi. "Onu yolundan çekersen büyüye el koyabilirdin."</p>
	<p class="block_2"> </p>
	<p class="block_3">"Onu bulabilseydin," diye devam etti James. "İki iş için de Geceşahinleri'ne ihtiyaç duyduğun açık."</p>
	<p class="block_2"> </p>
	<p class="block_3">"İlginç bir teori," dedi Jorath, ağır ağır gerileyerek. "İyi düşünülmüş ve eksiksiz. Söylesenize, siz işe karışmasaydınız sizce bu işten sıyırabilir miydim?"</p>
	<p class="block_2"> </p>
	<p class="block_3">James ve Jazhara yanıt veremeden Lonca üyesi cübbesinin yeninden bir nesne çıkardı ve havaya attı. Parlak bir ışık patladı ve James kendini bir anlığına körleşmiş buldu. Refleksleri imdada yetişti ve göremediği süre içinde saldırıya uğrayacağını bilerek hemen geriledi.</p>
	<p class="block_2"> </p>
	<p class="block_3">O şiddetle gözlerini kırpıştırırken ve kendi kılıcını çekmeye çalışırken kılıcın onu ıskaladığını hissetti. Yine geriledi ve tereddüt etmeden kılıcını savurdu, Jorath'ı uzak tutmak ve şansı varsa bir darbe indirmek için düşünülmüş bir hareket.</p>
	<p class="block_2"> </p>
	<p class="block_3">Yolculuk sorumlusunun gerilediğini işitti ve James ona vurmasına ramak kaldığını anladı. James daha önce defalarca karanlıkta dövüşmüştü ve karanlığın gözlerinin önünde dans eden bulanık imgelerden ve ışıklardan daha az dikkat dağıtıcı olacağını bilerek gözlerini kapattı.</p>
	<p class="block_2"> </p>
	<p class="block_3">Jazhara'nın ondan uzaklaştığını sezdi, kadının kendi koruyucu refleksleri onu olası tehlikeden uzaklaştırmıştı. James çılgın bir yüksek darbe savurdu ve Jorath'ın kılıcı kendisininkine çarpınca şokun koluna yayıldığını hissetti. James tereddüt etmeden kılıcını Jorath'ın kılıcından aşağı kaydırdı ve gerilemektense ilerlemeyi tercih etti. James lonca üyesinin deneyimli bir kılıç oyuncusu olmadığını umuyordu, çünkü öyle olsaydı James çoktan yaralanmış olurdu. Ağırlığını öne verip Jorath'ın bileğini yakalamak için boş elini uzatınca, umduğu gibi lonca üyesinden ürkmüş bir nida duydu. Kendi kılıcını yukarı kaldırdı ve kılıcın kabzasının tatmin edici bir çatırtıyla adamın çenesine indiğini duydu.</p>
	<p class="block_2"> </p>
	<p class="block_3">James yaşlara karşı gözlerini kırpıştırırken Jorath yere yığıldı. Görme yeteneği yavaş yavaş geri geliyordu ve yolculuk sorumlusunun şimdi yerde baygın yattığını gördü. Jazhara da kendi görme yeteneğini geri kazanmaya çalışarak hızla gözlerini kırpıştırıyordu.</p>
	<p class="block_2"> </p>
	<p class="block_3">"Sorun yok," dedi James. "Bayıldı." "Ona ne olacak?" diye sordu Jazhara.</p>
	<p class="block_2"> </p>
	<p class="block_3">"Arutha kesinlikle onu astırır, ama ilk önce sorgulanacak."</p>
	<p class="block_2"> </p>
	<p class="block_3">"Sence Gözyaşı'nın aranmasına karışmış mıdır?"</p>
	<p class="block_2"> </p>
	<p class="block_3">James başını yavaşça iki yana salladı. Bir Lonca çırağı kapıda belirdi ve yerdeki yolculuk sorumlusuna baktı. Gözleri korku içinde irileşti. James bağırdı, "Şehir muhafızlarını getir, evlat!"</p>
	<p class="block_2"> </p>
	<p class="block_3">Delikanlı koşarak uzaklaştı.</p>
	<p class="block_2"> </p>
	<p class="block_3">James Jazhara'ya baktı ve "Sanının yalnızca Geceşahinleri ve Sürüngen için bir kolaylıktı." Ne kadar az bilgisi olduğunu düşünerek başını iki yana salladı ve ekledi, "Ya da bütün bu deliliğin arkasında her kim varsa." İçini çekti. "Bence Geceşahinleri ya da onları tutan her kimse, geminin kendileri dışında hiç kimse tarafından kaldıramayacağından emin olmak istedi. Tahmin yürütmek gerekirse, Ylith'de kendi Enkazcılar Loncası'ndan Dul Noktası'na gidecek bir ekip ayarlayan biri var... ya da kısa süre sonra olacak." Jazhara'nın Kendaric'in parşömenini sakladığı keseye işaret ederek ekledi, "O parşömeni bulmak her şeyi Geceşahinleri için daha da kolaylaştıracaktı. Jorath'a dilediği her şeyi vaat edecek, ona gemiyi kaldırtacak, sonra onu öldüreceklerdi." Baygın yolculuk sorumlusuna bakan James başını tiksintiyle iki yana salladı. "Her durumda, sonunda ölü bir adam olacak. Ne israf."</p>
	<p class="block_2"> </p>
	<p class="block_3">"Şimdi ne yapıyoruz?" diye sordu Jazhara.</p>
	<p class="block_2"> </p>
	<p class="block_3">"Şanslı Pete'i ziyaret ediyoruz ve Geceşahinleri'nin bu son yuvasını ortaya çıkarıp işlerini bitirebiliyor muyuz, bakıyoruz. Sonra Kendaric'i buluyoruz.</p>
	<p class="block_2"> </p>
	<p class="block_3">Sanırım artık şüpheli olmadığını güvenle söyleyebiliriz."</p>
	<p class="block_2"> </p>
	<p class="block_3">"Onu nasıl bulacağız?"</p>
	<p class="block_2"> </p>
	<p class="block_3">"Nişanlandığı kadını arayacağız, belki o aramaya nereden başlamamız gerektiğini bilir."</p>
	<p class="block_2"> </p>
	<p class="block_3">"Jorath kim olduğunu hatırlayamadığını söylemişti."</p>
	<p class="block_2"> </p>
	<p class="block_3">James sırıttı. "Belki yolculuk sorumlusu hatırlamıyor, ama iddiaya girerim burada birileri hatırlıyordur. Muhtemelen ihtiyar Abigail biliyordur. Öyle bir dedikodu uzun süre gizli kalmaz." "Ben gidip sorayım," dedi Jazhara.</p>
	<p class="block_2"> </p>
	<p class="block_3">James başını salladı. "Ben de şehir muhafızlarını beklerim."</p>
	<p class="block_2"> </p>
	<p class="block_3">Birkaç dakika sonra, çırakla iki şehir muhafızı gelirken döndü. James adamlara Jorath'ı saraya götürmelerini ve Dük Gardan'a ne demeleri gerektiğini söyledi. Muhafızlar selam verdi ve hâlâ baygın lonca üyesini taşıyarak gittiler.</p>
	<p class="block_2"> </p>
	<p class="block_3">Onlar çıktıktan sonra James sordu, "Bir isim öğrendin mi?"</p>
	<p class="block_2"> </p>
	<p class="block_3">Jazhara başını salladı. "Adı Morraine. Altın Büyü Kitabı."</p>
	<p class="block_2"> </p>
	<p class="block_3">James başını salladı. "Tam de senin seveceğin bir yer. Satacak biraz büyüsü olan bir eczane, dedikodulara göre. Kasabanın daha hoş kısmında." Çevresine bakındı ve "Burada işimiz bitti," dedi.</p>
	<p class="block_2"> </p>
	<p class="block_3">"İlk önce nereye?" diye sordu Jazhara, kapıdan çıkarlarken.</p>
	<p class="block_2"> </p>
	<p class="block_3">"İlk önce, saraya gidip dükün en iyi kılıç kullanıcılarından yarım düzine kadar adam alalım. Sonra Seni Isırılmış Köpek'e geri dönelim." "Sorun çıkacağını mı düşünüyorsun?" diye sordu Jazhara.</p>
	<p class="block_2"> </p>
	<p class="block_3">James kahkaha attı. "Her zaman."</p>
	<p class="block_4" id="calibre_pb_7"> </p>
</body></html>
