<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">PLANLAR</p>
	<p class="block_2"> </p>
	<p class="block_3">James kılıcını kınına soktu.</p>
	<p class="block_2"> </p>
	<p class="block_3">"Çocuklar nereye gitti?"</p>
	<p class="block_2"> </p>
	<p class="block_3">Jazhara çevresine bakındı, sonra merdivene baktı. "Ben yukarıya bakarım. Sen ofiste saklanıp saklanmadıklarına bak," diye talimat verdi ve dükkânın arka tarafındaki kapıya işaret etti.</p>
	<p class="block_2"> </p>
	<p class="block_3">James yarım bir gülümsemeyle başını salladı. Kimin emir vereceği hakkında kavga çıkarmanın anlamı yok, diye düşünerek talimatı yerine getirmek için döndü. Hem, kadın bir prensesti. Sonra kapıya ulaştığında merak etti, acaba bir saray büyücüsü bir toprak beyinden daha yüksek mi sayılıyor?</p>
	<p class="block_2"> </p>
	<p class="block_3">İçeride birinin saklanıyor olması olasılığına karşı kılıcını hazır tutarak kapıyı açtı. Ortasında bir yazı masası duran küçük bir ofise girdi. İki lamba odayı aydınlatıyordu ve uzak duvarın dibinde büyük bir sandık duruyordu. Sandık kilitlenmemiş gibiydi, asma kilit açık duruyordu, ama James görünüşe aldanmamak konusunda pek çok sert ders almıştı ve sandığa ihtiyatla yaklaştı. İlk önce yazı masasına saçılmış kâğıtlara baktı ve çoğunun tanıdığı bir Kesh yazısıyla yazıldığını gördü. Çoğu boyanmış kumaş siparişiydi. Kral Dili'ndeki başka mektuplar da işle ilgiliydi. Sonra tanımadığı bir yazıyla yazılmış iki belge gördü.</p>
	<p class="block_2"> </p>
	<p class="block_3">Tuzak bulma olasılığına karşı sandığı incelerken Jazhara eşikte belirdi. Sıktığı dişlerinin arasından, "Köpek herif çocukları kafese kapatmış," dedi. James döndü ve kapıdan dışarı baktı. Yaşları beş ile on arasında değişen bir düzine korkmuş çocuğun büyücünün arkasında sessiz durduğunu gördü. Hepsi pis paçavralar giymişlerdi, yüzleri kirle çizgi çizgiydi. James uzun bir nefes bıraktı. Krondor'da fakir çocuklar sıradışı değildi; hırsız olmadan önce o da bir "sokak çocuğu" idi. Ama çocukların sistemli bir biçimde kötüye kullanılması normal Krallık uygulamaları arasında yoktu. "Onları ne yapacağız?"</p>
	<p class="block_2"> </p>
	<p class="block_3">"Daha önce bahsettiğin yerin adı neydi?"</p>
	<p class="block_2"> </p>
	<p class="block_3">"Sarı Kalkan İşareti. Prenses ve Dala Tarikatı tarafından kurulan bir yetimhane." Yetimhaneden bahsedildiğini duyan çocuklardan biri geriledi ve James Nita'nın tepkisini hatırladı. Oraya doğru seslendi. "Sen, çocuk, bu seni neden korkutuyor?"</p>
	<p class="block_2"> </p>
	<p class="block_3">Oğlan başını iki yana sallamakla yetindi, yüzü korku doluydu.</p>
	<p class="block_2"> </p>
	<p class="block_3">Jazhara elini güven verircesine omzuna koydu. "Sorun yok. Kimse sana zarar vermeyecek. Neden korkuyorsun?"</p>
	<p class="block_2"> </p>
	<p class="block_3">Oğlanın arkasındaki kız yanıt verdi, "Bu adamlar Sarı Kalkan'dan olduklarını ve buraya gelirsek bizi besleyeceğini söyledi."</p>
	<p class="block_2"> </p>
	<p class="block_3">James doğruldu, ofisten çıktı, Jazhara'nın yanından geçti ve en yakındaki kabadayının bir kan birikintisi içinde yattığı yere gitti. Daha büyük bir oğlan çocuğuna, "Dışarı koş ve bir şehir muhafızı bul. İki sokak ötede, Beş Yıldız Hanı'nın yakınında bir tane olmalı. Ona Toprak Beyi James'in hemen buraya iki adam istediğini söyle. Bunu hatırlayabilecek misin?"</p>
	<p class="block_2"> </p>
	<p class="block_3">Oğlan başını salladı ve koşarak uzaklaştı, sokak kapısını arkasında açık bıraktı. James peşinden baktı ve "Eh, en yakın saklanma yerine gitmezse birkaç dakika içinde yardım gelir."</p>
	<p class="block_2"> </p>
	<p class="block_3">James ölü Keshialı'yı döndürüp cüzdanını karıştırırken Jazhara izledi. "Ne arıyorsun?" diye sordu.</p>
	<p class="block_2"> </p>
	<p class="block_3">James bir yüzük kaldırdı. "Bunu." Kalktı ve yüzüğü incelemesi için kadına uzattı.</p>
	<p class="block_2"> </p>
	<p class="block_3">Kadın yüzüğü elinde çevirdi. Üzerine küçük, sarı boyalı demir bir kalkan takılmış basit bir demir yüzüktü. "Dala Tarikatı'na hizmet edenler buna benzer yüzükler takar. Bu adamların çocukları buraya çekmek için bunu onlara gösterdiklerini ve onları yetimhaneye götürdüklerini söylediklerini sanıyorum." Jazhara çocuklara baktı, çoğu başlarını salladı. "Bu Nita'nın oraya gitmemek konusunda o kadar kararlı olmasını açıklıyor," dedi.</p>
	<p class="block_2"> </p>
	<p class="block_3">James ofise döndü ve yine kapalı sandığa baktı. Duraksadı, sonra açtı. Sandığın içinde daha fazla belge vardı. Birkaçını çıkardı ve sordu, "Jazhara, bunları okuyabilir misin? Benim anlamadığım bir Keshia yazısıyla yazılmış görünüyorlar."</p>
	<p class="block_2"> </p>
	<p class="block_3">Jazhara uzatılan belgeleri aldı ve en tepedekine baktı. "Onları okuyabilirim, ama çöl yazısı ile yazılmışlar, Durbin çevresindeki bölgede kullanılan bir yazı,</p>
	<p class="block_2"> </p>
	<p class="block_3">Kesh'in içlerinden değil."</p>
	<p class="block_2"> </p>
	<p class="block_3">James başını salladı. O yalnızca resmi saray Keshia yazısını okuyabiliyordu. Jazhara'nın gözleri irileşti. "Pis hain! Yusuf büyük amcamı ve onun kaynaklarını kullanarak Kesh ile Prens'i birbirine düşürmeye çalışıyormuş!"</p>
	<p class="block_2"> </p>
	<p class="block_3">James şaşkın görünüyordu. Yusuf'un Keshia ajanı olduğunu öğrenmek kötü bir şok olmamıştı. Ama efendisine de ihanet ettiğini öğrenmek olmuştu. "Neden?"</p>
	<p class="block_3"> </p>
	<p class="block_3">Jazhara tek bir sayfayı uzattı. "'Sürüngen' adlı birine hizmet etmek için." James gözlerini gökyüzüne çevirdi, ama sessiz kaldı. Sürüngen aylardır Prens'in ve Şakacılar'ın ayaklarına dolanıyordu ve James kimliğini öğrenmeye, bu ismi ilk duyduğu zamankinden daha yakın değildi. Bir ipucu bulmayı umarak sordu, "Başka ne diyor?"</p>
	<p class="block_2"> </p>
	<p class="block_3">Jazhara belgeyi okumayı bitirdi, sonra arkasındakine baktı. "Bu Sürüngen önemli biri, ihaneti için Yusuf'u iyi ödüllendirmiş. Bunlar, büyük miktarda altın para ve başka şeylerle yapılan ödemelere atıfta bulunuyor."</p>
	<p class="block_2"> </p>
	<p class="block_3">Hızla diğer belgeleri karıştırdı, sonra solmasına sebep olan bir tanesinde durdu. "Bu olamaz..." diye fısıldadı.</p>
	<p class="block_2"> </p>
	<p class="block_3">"Ne?" diye sordu James.</p>
	<p class="block_2"> </p>
	<p class="block_3">"Bu, Yusuf'a hizmet etmeyi reddetmem durumunda geçerli olacak ölüm fermanım.</p>
	<p class="block_2"> </p>
	<p class="block_3">Büyük amcamın imzasını ve mührünü taşıyor."</p>
	<p class="block_2"> </p>
	<p class="block_3">Eli titreyerek uzattı ve James aldı. Kâğıdı dikkatle inceledi, sonra, "Değil," dedi.</p>
	<p class="block_2"> </p>
	<p class="block_3">"Değil mi?" diye sordu kadın yumuşak sesle.</p>
	<p class="block_2"> </p>
	<p class="block_3">"Olamaz dedin ve ben haklısın diyorum. Gerçek değil. Sahte."</p>
	<p class="block_2"> </p>
	<p class="block_3">"Nasıl emin olabilirsin?" diye sordu kadın. "Büyük amcamın yazısını ve mührünü defalarca gördüm ve bu onun elyazısı ve yüzüğü gibi görünüyor."</p>
	<p class="block_2"> </p>
	<p class="block_3">James sırıttı. "Fazla kusursuz. Senin büyük amcanın bile en sevdiği yeğeninin ölümünü eli titremeden yazabileceğini sanmıyorum. Mektuplar fazla mükemmel. Sözcükleri okuyamıyorum, ama elyazısını görebiliyorum ve bunun sahte olduğu açık. Dahası, elyazısı o hafif siniri gösterseydi bile iki sebebim daha var."</p>
	<p class="block_2"> </p>
	<p class="block_3">"Onlar ne?" diye sordu kadın, yaklaşan adımların sesi onlara ulaştığında. "Büyük amcan değil kendi ailesinden biri, herhangi bir Keshialı asilin ölüm fermanını yazarken kendi ismiyle imzalayacak kadar aptal olamaz. Daha da önemlisi, yıllar içinde sarayda onun mührünü taşıyan pek çok belge gördük ve mühür yüzüğünde minik bir kusur var." James işaret etti. "Buraya bak. Yıldızın uzun ucunun mührün dibine dokunduğu yerde ince bir çatlak olmalı, yüzükte minik bir kırılma varmış gibi. Mühürde bu yok. Yüzük onun değil."</p>
	<p class="block_2"> </p>
	<p class="block_3">"O zaman neden?" diye sordu Jazhara. O konuşurken şehir muhafızlarından küçük bir birlik kapının dışında belirdi.</p>
	<p class="block_2"> </p>
	<p class="block_3">"Çünkü" dedi James kapıya doğru yürüyerek, "Krondor'un yeni saray büyücüsü ölürse ve İmparatorluk Sarayı'nda birisi suçlayacak birini aramaya başlarsa, Keshia İstihbarat Teşkilatının başından daha iyisini mi bulacak?</p>
	<p class="block_2"> </p>
	<p class="block_3">İmparatoriçe'nin Sarayı'nda biri adamın yok olmasını ve yerine kendi adamını geçirmeyi istiyor olabilir."</p>
	<p class="block_2"> </p>
	<p class="block_3">"Sürüngen mi?" diye sordu Jazhara.</p>
	<p class="block_2"> </p>
	<p class="block_3">James döndü ve başını salladı.</p>
	<p class="block_2"> </p>
	<p class="block_3">"Demek önemli biri," dedi Jazhara. "Büyük amcamı tehdit etmek çok şeyi riske atmaktır. Ancak Kesh'te kendi güç merkezine sahip biri buna cesaret edebilir." Kapıda muhafızlardan biri, "Bu çocuklardan biri bize geldi ve elimizden geldiğince çabuk geldik, Toprak Beyi. Nasıl yardım edebiliriz?"</p>
	<p class="block_2"> </p>
	<p class="block_3">James yanıt verdi, "İçeride kaldırılması gereken cesetler var, ama bunun dışında her şey kontrol altında." Çevrelerini sarmış, alarm verildiği anda fırlamaya hazır görünen çocuklara baktı. "Dağılmadan bu topluluğu kontrol altına alsanız iyi olacak."</p>
	<p class="block_2"> </p>
	<p class="block_3">"Onları nereye götürelim?"</p>
	<p class="block_2"> </p>
	<p class="block_3">"Deniz Kapısı'nın yakınındaki, Prenses'in kurulmasına yardım ettiği Dala Kalkanı Yetimhanesi'ne. Duyduğuma göre bol bol yatak ve sıcak yemekleri varmış." Çocukların çoğu, kaçmaya hazırlanır gibi yavaş yavaş uzaklaşmaya başladı.</p>
	<p class="block_2"> </p>
	<p class="block_3">Jazhara diz çöktü ve korkulu çocukları çevresine toplamak ister gibi uzandı.</p>
	<p class="block_2"> </p>
	<p class="block_3">"Onlar sizi inciten adamlar gibi değil," dedi. "Orada gerçekten yemek ve sıcak yataklar bulacaksınız."</p>
	<p class="block_2"> </p>
	<p class="block_3">Buna karşın tek seçenekleri, soğuk geceyi boş midelerle, taşların üzerinde uyuyarak geçirmek, olan çocuklar kaldı. Muhafız çevresine bakındı. "Eh, o zaman, siz saraya muhafız olmadan gidebilecekseniz, Toprak Beyi, biz bu çocukları götürelim. Gelin, çocuklar," dedi, fazla sert konuşmamaya çalışarak.</p>
	<p class="block_2"> </p>
	<p class="block_3">Çocuklar iki muhafızla giderken kalan iki tanesi binada çevrelerine bakındı. "Sabaha kadar cesetler gitmiş olur. Ya bina?" diye sordu içlerinden biri. James yanıt verdi. "Siz gittikten beş dakika sonra yağmalanır, bu yüzden ben biraz daha bakınacağım ve önemli bulduğum her şeyi prense götüreceğim. Biz gittikten sonra cesetlerden kurtulun ve bırakın kim gelirse istediğini alsın. Eski sahibinin varisi varsa, şikâyet etmek için saraya gelmesi hoşuma gider." Muhafız selam verdi ve James'le Jazhara boyacı dükkânına yine girdi. Jazhara sandıktaki her belgeyi dikkatle inceledi ve James gizli saklama yeri olabilecek her olası noktayı araştırdı. Bir saat sonra James, "Başka bir şey olduğunu sanmıyorum," dedi.</p>
	<p class="block_2"> </p>
	<p class="block_3">Jazhara Yusuf'un ofisinde bulduğu kâğıtları dikkatle okuyordu. "Burada büyük amcam tarafından eksiksiz bir soruşturma yapılmasını haklı göstermeye yetecek kadar şey var," dedi. "Beni öldürtmeye yönelik bu teşebbüsle onun itibarını düşürmeye çalışmak... İmparatorluğun kuzeyinde gerçek bir savaş başlatırdı, çünkü çöl kabileleri sahte bir suçlama olduğunu bilirdi." "Ama İmparatoriçe ve Kesh Şehri'ndeki konseyi inanabilirdi."</p>
	<p class="block_2"> </p>
	<p class="block_3">Jazhara onayladı. "Bu Sürüngen her kimse, halklarımızın çatışmasından çıkar sağlamaya çalışıyor, James. Böyle bir kaostan kim kâr eder?"</p>
	<p class="block_2"> </p>
	<p class="block_3">"Uzun bir liste. Sana bir gün anlatırım. Şu anda saraya gitmeliyiz. Kısa bir uyku çekmek, temiz giysiler giymek, yemek yemek ve Prens Arutha ile tanıştırılmak için ancak yetecek kadar zamanın var."</p>
	<p class="block_2"> </p>
	<p class="block_3">Jazhara, bir şey arıyormuş ya da detayları hafızasına kazıyormuş gibi odada son kez uzun uzun göz gezdirdi, sonra yorum yapmadan asasını aldı ve kararlılıkla kapıya doğru yürüdü.</p>
	<p class="block_2"> </p>
	<p class="block_3">James yarım adım için tereddüt etti, sonra peşinden seğirtti. "Büyük amcana haber gönderecek misin?" diye sordu ona yetiştiği zaman.</p>
	<p class="block_2"> </p>
	<p class="block_3">"Kesinlikle. Bu Sürüngen Keshialı olabilir ve burada, Krondor'da olanlar daha büyük bir planın parçası olabilir, ama büyük amcamın risk altında olduğu açık."</p>
	<p class="block_2"> </p>
	<p class="block_3">James, "Şey, bir de Prens meselesi var," dedi.</p>
	<p class="block_2"> </p>
	<p class="block_3">"Ah." Jazhara James'e baktı. "Sence büyük amcamdan bir uyarıyı esirger mi?" James hafifçe kadının omzuna dokundu. "Konu bu değil.</p>
	<p class="block_2"> </p>
	<p class="block_3">Yalnızca..."</p>
	<p class="block_2"> </p>
	<p class="block_3">"Politika meselesi," diye bitirdi kadın.</p>
	<p class="block_2"> </p>
	<p class="block_3">"Öyle bir şey," dedi James. Köşeyi döndüler. "Bu keşfi büyük amcana iletmekte sorun olmayabilir, ama Arutha bazı gerçekleri aktarmamanı talep edebilir. Bu bilgiyi nasıl edindiğin gibi."</p>
	<p class="block_2"> </p>
	<p class="block_3">Jazhara hafifçe gülümsedi. "Yusuf'un Büyük Kesh adına çalışan bir casus olduğunu bildiğimizi açıklamamak gibi mi?"</p>
	<p class="block_2"> </p>
	<p class="block_3">James sırıttı. "Öyle bir şey," diye tekrarladı.</p>
	<p class="block_2"> </p>
	<p class="block_3">Yürümeye devam ederlerken, bir süre sonra kadın ekledi, "Belki yasadışı bir kölelik çemberiyle uğraşırken beni öldürmek ve suçu büyük amcamın üzerine atmak, böylece onu Jal-Pur Valiliği görevinden uzaklaştırmak için bir plan keşfettiğimizi söylemekle yetinebiliriz."</p>
	<p class="block_2"> </p>
	<p class="block_3">"Ben de tam olarak bunu düşünüyordum."</p>
	<p class="block_2"> </p>
	<p class="block_3">Jazhara kahkaha attı. "Endişelenme dostum. Politika Gerçek Kan'dan doğmamış Keshialı asillerin ikincil doğasıdır."</p>
	<p class="block_2"> </p>
	<p class="block_3">James kaşlarını çattı. "Bu terimi daha önce bir iki kez duydum, ama itiraf etmeliyim ne anlama geldiğini pek anlamadım."</p>
	<p class="block_2"> </p>
	<p class="block_3">Jazhara bir köşeyi döndü ve onları saraya doğrudan giden yola getirdi. "O zaman Kesh Şehri'ni ve İmparatoriçe'nin sarayını ziyaret etmelisin. Sana Kesh hakkında öyle şeyler anlatabilirim ki, kendi gözlerinle görmeden mantıklı gelmez. Gerçek Kan'dan Keshliler, ataları Overn Çukuru çevresindeki otlaklarda aslan avlayanlar öyledir. Sözcükler onlara haklarını vermez."</p>
	<p class="block_2"> </p>
	<p class="block_3">Sözlerinde bir alay ya da acılık izi vardı. James hangisi olduğunu bilemiyordu, ama konuyu daha fazla deşmemeye karar verdi. Tüccarlar Mahallesi'ni aştılar ve saray bölgesine girdiler.</p>
	<p class="block_2"> </p>
	<p class="block_3">Saray kapılarına yaklaşırlarken Jazhara karşıdaki büyük binaya baktı ve oradaki tek muhafızı fark etti. "Bir Ishap yeri mi?"</p>
	<p class="block_2"> </p>
	<p class="block_3">James kıpırdamadan yerinde duran iriyarı adamı inceledi. Kemerinde ölümcül görünüşlü bir savaş çekici vardı. "Evet, ama amacının ne olduğu konusunda en ufak fikrim yok."</p>
	<p class="block_2"> </p>
	<p class="block_3">Jazhara James'e kurnaz bir bakış fırlattı, göz kırptı ve "Krondor'da bilmediğin şeyler mi oluyor?" dedi.</p>
	<p class="block_2"> </p>
	<p class="block_3">James gülümsemesine karşılık verdi. "Şöyle demeliydim. Henüz amacının ne olduğunu hakkında en ufak fikrim yok."</p>
	<p class="block_2"> </p>
	<p class="block_3">James ile Jazhara kapılara ulaştıklarında muhafızlar selam verdi ve kıdemli muhafız, "Hoşgeldiniz, Toprak Beyi. Demek onu buldunuz."</p>
	<p class="block_2"> </p>
	<p class="block_3">James başını salladı. "Baylar, Krondor saray büyücüsü Jazhara ile tanışın." Bunun üzerine diğer muhafızlardan biri Jazhara'ya gözlerini dikti. "Tanrılar adına!" diye bağırdı aniden.</p>
	<p class="block_2"> </p>
	<p class="block_3">"Söyleyecek bir şeyin mi var?" diye sordu James.</p>
	<p class="block_2"> </p>
	<p class="block_3">Muhafız kızardı. "Affınıza sığınırım, Toprak Beyi, ama bir Keshialı mı? Prens'e bu kadar yakın mı olacak?"</p>
	<p class="block_2"> </p>
	<p class="block_3">Jazhara bir adamdan diğerine baktı, sonra, "İçiniz rahat olsun, beyler. Ant içtim ve Arutha'ya sadakat yemini edeceğim. Prensiniz efendimdir ve sizin gibi, ben de onu ölümüne savunurum."</p>
	<p class="block_2"> </p>
	<p class="block_3">Kıdemli muhafız konuşan askere bir bakış fırlattı. Adamın bu bağırışı hakkında daha sonra konuşacakları açıktı. Sonra, "Affedersiniz, leydim. Sizi Krondor'da görmekten şeref duyduk."</p>
	<p class="block_2"> </p>
	<p class="block_3">"Teşekkür ederim, bayım," diye yanıt verdi Jazhara, kapılar açılırken. ' .</p>
	<p class="block_2"> </p>
	<p class="block_3">James takip etti ve kapılar arkalarında kapanırken, "Onları affetmelisin. Doğal olarak yabancılara karşı ihtiyatlılar."</p>
	<p class="block_2"> </p>
	<p class="block_3">"Keshialılara karşı, demek istiyorsun. Hiç düşünme. İmparatoriçe'nin, Keshli Olan Kadının sarayında bir Krallık büyücüsü görsek biz de aynı ölçüde şüphelenirdik. Pug Efendi bana bu görevi verdiği zaman atamamın siyasi olmayacağı konusunda çok açık konuştu."</p>
	<p class="block_2"> </p>
	<p class="block_3">James sırıttı. Sarayda siyasi olmayan hiçbir şey yoktu, ama kadının düşüncesini takdir ediyordu. Genç kadını yine süzdü. Onu ne kadar çok tanırsa, ondan o kadar çok hoşlanıyordu. En iyi saraylı tavrını takınarak, "Sizin güzelliğinize ve zekânıza sahip bir kadının bu konuda sorun yaşamaması gerekir. Ben, kendim, çoktan büyük bir güven duygusu beslemeye başladım," dedi.</p>
	<p class="block_2"> </p>
	<p class="block_3">Kadın kahkaha attı. Şüpheli bakışlarını ona dikerek, "Komplimanınız için teşekkür ederim, Toprak Beyi, ama bu kadar kısa sürede, bu kadar çok varsayımda bulunmayın. Eminim sizi kurbağaya dönüştürmek zorunda kalacak olsam Prensiniz çok kızardı."</p>
	<p class="block_2"> </p>
	<p class="block_3">James kahkahasına karşılık verdi. "Benim kızacağım kadar değil. Küstahlığımı affedin, Jazhara. Krondor'a hoşgeldiniz."</p>
	<p class="block_2"> </p>
	<p class="block_3">Sarayın ana girişinde, bir uşağın beklediği yerde durdular. "Bu çocuk sizi odalarınıza götürecek ve ihtiyaçlarınızı karşılayacak." Gökyüzüne bakarak ekledi, "Şafağa kadar iki saatimiz var. Ailesiyle kahvaltı ettikten bir saat sonra Prens'i göreceğim. Sunum için sizi saraya getirecek birini gönderirim." "Teşekkür ederim, Toprak Beyi," dedi Jazhara. Döndü ve saray kapılarına giden merdiveni tırmandı. James, uzaklaşan şeklin yolculuk giysileri içinde ne kadar güzel göründüğünü düşünerek kadının gitmesini izledi. Kendi odalarına giden tarafa döndüğünde kendi kendine mırıldandı, "William kadın güzelliğinden anlıyor, burası kesin. Talia ile bu kadın arasında, elleri hiç boş kalmayacak." Arkadaki hizmetkâr girişine giden, saray duvarının yakınındaki küçük kapıya ulaştığında çoktan uzak topraklardan gelmiş egzotik güzellikleri unutmuş, daha ölümcül gizemlerle uğraşıyordu, örneğin bu Sürüngen'in kim olduğu ve neden Krallık'ı savaşa götürmek için bu kadar çok uğraştığı gibi.</p>
	<p class="block_2"> </p>
	<p class="block_3">Krondor ve Batı Alemi'nin Prensi Arutha, Adalar Krallığı'nın en güçlü ikinci adamı, Toprak Beyine baktı ve "Ee, kadın hakkında ne düşünüyorsun?" dedi. "Dük Pug ona kefil olmasaydı bile ona güvenme ve sadakat yemininin yürekten ve gerçek olduğuna inanma eğilimi duyardım."</p>
	<p class="block_2"> </p>
	<p class="block_3">Arutha, Batı Alemi'ne hükmederkenki daha sıradan, günlük işleri yaparken kullandığı masanın arkasında duran sandalyesinde arkasına yaslandı. Ofisinin yönetimi Törenler Efendisi Lacy tarafından ellerinden alınmadan önce, sabah görüşmelerine hazırlanmak için birkaç dakika ayırmayı alışkanlık haline getirmişti.</p>
	<p class="block_2"> </p>
	<p class="block_3">Bir süre düşündükten sonra Arutha, "Yorgun olmalısın," dedi. "Sadakat daha uzak bir konu olsaydı bile Jazhara burada olmazdı. Demek istediğim, kişiliği hakkında ne düşünüyorsun?"</p>
	<p class="block_2"> </p>
	<p class="block_3">James içini çekti. "Dün gece... bir macera yaşadık."</p>
	<p class="block_2"> </p>
	<p class="block_3">Arutha masasının üzerindeki belgelere işaret etti. "Herhalde Lord Hazara-Han için çalışıyor görünen, Keshia kökenli ölü bir kumaş boyacısıyla ilgili."</p>
	<p class="block_3"> </p>
	<p class="block_3">James başını salladı. "Evet, efendim. Kadın... olağanüstü. Son sene içinde büyünün yakınında yaşamama rağmen onun hakkında pek az şey biliyorum. Ama kadın... doğru sözcük güçlü mü, bilmiyorum... belki becerikli. Gerekli olduğunda tereddüt etmeden harekete geçti ve ihtiyaç duyulduğunda önemli zararlar verme yeteneğine sahip."</p>
	<p class="block_2"> </p>
	<p class="block_3">"Başka?"</p>
	<p class="block_2"> </p>
	<p class="block_3">James düşündü. "Sanırım çok analitik olabiliyor. 'Dörtnala' dedikleri gibi. Onun atılgan ve düşüncesiz davrandığını hayal edemiyorum."</p>
	<p class="block_2"> </p>
	<p class="block_3">Arutha James'in devam etmesi için başını salladı.</p>
	<p class="block_2"> </p>
	<p class="block_3">"Eğitimli olduğu sonucunu çıkartabiliriz. Aksanına rağmen Kral Dili'ni kusursuz konuşabiliyor. Görünüşe göre benden daha fazla dil biliyor ve sarayda doğmuş olduğundan bütün protokolleri, törenleri ve rütbe konularını biliyor." "Söylediklerin arasında seçimiyle ilgili Pug'ın gönderdiği mesajla çelişen hiçbir şey yok." Arutha masasındaki bir başka parşömene işaret etti. "Pug'ın gücünde bir büyücünün bile fark edemeyeceği şeylerin kokusunu alma yeteneğin var."</p>
	<p class="block_2"> </p>
	<p class="block_3">"O konuda, Ekselansları, kadın büyülü konularda ihtiyacınızı giderebilecek bir danışman olacak, iddiaya girebilirim."</p>
	<p class="block_2"> </p>
	<p class="block_3">"Güzel." Arutha doğruldu ve "Gidip onunla tanışalım o zaman," dedi.</p>
	<p class="block_2"> </p>
	<p class="block_3">James kapıya seğirtti ve prensi için açtı. Artık Krondor Sarayı'nın Kıdemli Toprak Beyi olmasa da, hâlâ Arutha'nın kişisel toprak beyiydi ve Arutha için bir görevle uzakta olmadığı zaman normalde ona o hizmet ederdi.</p>
	<p class="block_2"> </p>
	<p class="block_3">Diğer yanda, Yeni atanan Kıdemli Toprak Beyi Brion dışarıda Arutha'nın çıkmasını bekliyordu. Brion, doğu dağlarındaki Yabon Düklüğünden Şahin Çukuru Baronu'nun oğluydu. Uzun boylu, ince, sarışın bir delikanlıydı ve çalışkan, ciddi biriydi, Kıdemli Toprak Beyliği işi için mükemmel bir seçim. James bu işi kendisinin asla hevesle sahiplenemediğini itiraf etmek zorundaydı. Törenler Efendisi de Lacy ve asistanı Muhafız Jerome görevlerindeki değişiklikle heyecan içindeydiler, çünkü ikisi de Arutha adına yolculuk ettiği zaman James'in yokluğunu telafi etmeye zorlanıyorlardı. James Arutha'yı takip eden ve James'i o günün görevlerini beklemek üzere diğer toprak beyleriyle yalnız bırakan Brion'a baktı. Arutha oturduğu zaman Brion Jerome'a başını salladı. Jerome bugün Prens'in huzuruna çıkacakları içeri alacak geniş kapılara yöneldi. Yaşlı Törenler Efendisi James'in hâlâ etkileyici bulduğu bir vakarla girişin ortasına ilerledi, böylece Jerome ve bir uşak kapıları açtıklarında dışarıda bekleyenler ilk önce de Lacy'yi görecekti.</p>
	<p class="block_2"> </p>
	<p class="block_3">Törenler Efendisi hâlâ güçlü çıkan bir sesle, "Gelin ve huzura çıkın! Krondor Prensi tahtına çıktı ve kullarını dinleyecek!"</p>
	<p class="block_2"> </p>
	<p class="block_3">Döndü ve kürsüye doğru yürüdü. Bu arada uşaklar görüşme için bekleyenleri atanan yerlerine götürdü. Gelenlerin çoğu Arutha'yla düzenli olarak görüşen kişilerdi ve nerede durmaları gerektiğini biliyorlardı, ama ilk kez gelen birkaç kişinin her zaman saray protokolü konusunda onlara bilgi verecek, yakında duran bir uşağa ihtiyacı olurdu. Ve Brian de Lacy protokol konusunda titizdi.</p>
	<p class="block_2"> </p>
	<p class="block_3">James pek çok subayın ve Arutha'nın personelinden kişilerin içeri girdiğini ve her zamanki yerlerini aldıklarını gördü. Saray personelinden birini Prens'le kişisel olarak görüşmeleri gerektiğine ikna eden ricacılar arkadan takip etti. Jazhara bunların başını çekiyordu, çünkü kısa süre sonra ilk kez gelen birinden saray halkı statüsüne yükselecekti.</p>
	<p class="block_2"> </p>
	<p class="block_3">James etkilenmişti.</p>
	<p class="block_2"> </p>
	<p class="block_3">Kadının tozlu ve işgörür yolculuk elbisesi gitmişti ve şimdi halkının geleneksel resmi giysilerini giyiyordu. Baştan ayağa çivit mavisi ipeklere bürünmüştü ve James rengin ona yakıştığını itiraf etmek zorundaydı. Kadın o mevkiden biri için alışılandan çok daha az mücevher takıyordu; ama taktığı parçalar -kendi ülkesinde yabancıların yanındayken yüzünün alt kısmını saklamak için kullanılan peçesini omzuna iğneleyen bir broş ve zümrüt kakmalı geniş, altın bir bilezik- en yüksek kalitedendi. Eski hırsız, Krondor'daki kötü ünlü mücevher tüccarlarından birine satılacak olsa ne getireceklerini tahmin ederken gülümsemesini bastırdı.</p>
	<p class="block_2"> </p>
	<p class="block_3">De Lacy tekdüze bir sesle, "Ekselansları, maiyet toplandı."</p>
	<p class="block_2"> </p>
	<p class="block_3">Arutha başını hafifçe eğerek görüşmelerin başlamasını işaret etti.</p>
	<p class="block_2"> </p>
	<p class="block_3">James William'ın burada olup olmadığını görmek için çevresine bakındı. Prens'in muhafızlarından bir astsubay olarak burada olması için özel bir sebep yoktu, ama Jazhara ile ilgili geçmişi düşünülünce, James gelmesinin olası olduğunu düşünüyordu.</p>
	<p class="block_2"> </p>
	<p class="block_3">De Lacy konuştu: "Ekselansları, size Yıldızlimanı'ndan Krondor'a yeni gelen, Dük Pug tarafından onayınıza sunulan Jazhara'yı takdim etme onurunu yaşıyoruz." Arutha kadının yaklaşması için başını salladı ve Jazhara sarayda doğmuş birinin sakin, çabasız soğukkanlılığı ile yaklaştı. James Prens'in bakışları altında, başta kendinden emin ricacıların sendelediğini görmüştü, ama Jazhara uygun noktaya ulaştı, zarif ve geniş bir hareketle eğildi. "Krondor'a hoşgeldiniz, Jazhara," dedi Arutha. "Dük Pug sizi hizmetimiz için tavsiye etti. Bu görevi üstlenmeyi istiyor musunuz?"</p>
	<p class="block_2"> </p>
	<p class="block_3">"Aklım ve yüreğimle, Ekselansları," diye yanıt verdi genç çöl kadını.</p>
	<p class="block_2"> </p>
	<p class="block_3">De Lacy gelip Jazhara ile Prens'in arasında durdu ve hizmet yeminini başlattı. James rahatlayarak kısa ve anlamlı olduğunu gördü; tahta hizmet ettiği yıllarda çok daha usandırıcı törenlere tahammül etmek zorunda kalmıştı.</p>
	<p class="block_2"> </p>
	<p class="block_3">Jazhara "Ve hayatım ve şerefim üzerine yemin ederim, Ekselansları," diye bitirdi.</p>
	<p class="block_2"> </p>
	<p class="block_3">Prandur Tarikatı'ndan bir rahip ve Krallık'taki muhtelif tapınaklarla ilgili konulardaki şimdiki danışmanı olan Peder Belson yaklaştı ve tekdüze bir sesle, "Ateşle Arınmış, Alevin Efendisi Prandur bu yemini kutsuyor. Sadakat ve hizmet için edildiğine göre, muhafaza ve yardım için de geçerli olacak. Herkes bilsin ki bu kadın, Hazara-Han Evi'nden Jazhara, artık Prens Arutha'nın iyi ve sadık hizmetkârıdır."</p>
	<p class="block_2"> </p>
	<p class="block_3">Belson Jazhara'yı görüşme salonunda, kendi yerinin yanındaki yerine götürdü. Arutha'nın büyü ya da inançla ilgili fikre ihtiyacı olduğunda ikisi de orada duracaklardı. James kalanlara baktı ve bu sabah görüşmelerin kısa olacağını minnetle fark etti. Yalnızca iki ricacı vardı ve her zaman gelen saray personelinden çoğu başka bir yerde olmak için sabırsızlanıyor gibi görünüyordu. Arutha, belki de Lacy dışında herkesi rahatlatacak şekilde verimliliği gösterişe tercih eden bir hükümdardı. Aylık galaları ve başka kutlamalar gibi büyük törenleri karısı tarafından idare edilmek üzere bir kenara bırakmıştı. Jazhara James'le göz göze geldi ve ona hafifçe gülümsedi. James gülümsemesine karşılık verdi. James bir kez daha bunda meslektaşlıktan daha fazlası olup olmadığın merak etti ve sonra içten içe kendini tekmeledi. James'in kadınlara ilişkin görüşleri Krallık'taki kendi yaşıtı adamlardakinden farklıydı: onlardan hoşlanır ve korkmazdı, ama zaman zaman kadınlar kafasını karıştırırdı. Yine de, bir kadınla yakınlaşmaktan her erkek kadar hoşlansa da, karmaşık ilişkilerden kaçınırdı. Ve Prens'in danışmanlarından biriyle ilişkiye girmek yalnızca aileden biriyle ilişkiye girmekten daha az karmaşıktı; bu yüzden bu tür düşünceleri bir kenara bıraktı. Küçük bir iç çekişle kendi kendine, yalnızca egzotik olduğundan, diye düşündü.</p>
	<p class="block_2"> </p>
	<p class="block_3">Görüşmeler bittiği ve topluluk dağıldığı zaman Arutha tahtından kalktı ve Jazhara'ya döndü. "Yerleştiniz mi?"</p>
	<p class="block_2"> </p>
	<p class="block_3">"Evet, Ekselansları," diye yanıt verdi kadın. "Eşyalarım bu sabah saraya getirildi ve her şey yolunda."</p>
	<p class="block_2"> </p>
	<p class="block_3">"Odalarınız yeterli mi?"</p>
	<p class="block_2"> </p>
	<p class="block_3">Kadın gülümsedi. "Çok, Ekselansları. Kulgan Efendi ne beklemem gerektiğini anlatmıştı ve beklediğimden de ferah olduğuna göre, sanırım benimle eğleniyordu."</p>
	<p class="block_2"> </p>
	<p class="block_3">Arutha hafifçe gülümsedi. "Kulgan'ın hep kuru bir mizah anlayışı olmuştur." James'e işaret ederek, "Toprak Beyi James bu sabah Krondor gezinizi organize edecek ve bir şeye ihtiyacınız olursa, elde etmenizi sağlayacak."</p>
	<p class="block_2"> </p>
	<p class="block_3">"Teşekkür ederim, Ekselansları." James sırıtarak, "Bildiğiniz gibi, dün gece küçük bir tur yaptık bile, Ekselansları," dedi.</p>
	<p class="block_2"> </p>
	<p class="block_3">Arutha, "Bu sabah belgeleri gördüm," dedi Jazhara ve James'e, "Ama ilk önce, siz ikiniz lütfen ofisime gelin."</p>
	<p class="block_2"> </p>
	<p class="block_3">Brion kapıyı açmak için seğirtti ve Arutha Jazhara'yla James'in önünden özel ofisine yol gösterdi. Eşiği aşmak üzereyken Arutha, "Toprak Beyi Brion, bak bakalım de Lacy Efendi'nin bu sabah toprak beyleri için ne işleri var," dedi. "Efendim." Brion eğildi ve gitti.</p>
	<p class="block_2"> </p>
	<p class="block_3">Arutha oturdu. "Jazhara, izin verin söyleyeyim, sarayımıza sadakatinizle ilgili bir anlık endişe duymuş olsam burada duruyor olmazdınız."</p>
	<p class="block_2"> </p>
	<p class="block_3">Jazhara başını eğdi ve "Anladım, Ekselansları."</p>
	<p class="block_2"> </p>
	<p class="block_3">"James, lütfen en kısa zamanda genç büyücümüze Sürüngen hakkında bildiğimiz her şeyi aktarın. Bu, sanırım, kişisel geçmişiniz hakkında epey bilgiyi de içerecek, çünkü onun Şakacılarla karşılaşması güdülerinin anlaşılması açısından önemli. Dürüst olun. Bu genç hanımın kolay kolay şok olmadığı izlenimi altındayım."</p>
	<p class="block_2"> </p>
	<p class="block_3">Jazhara gülümsedi.</p>
	<p class="block_2"> </p>
	<p class="block_3">Arutha ciddi bakışlarını ikisine dikti "Bu Sürüngen son bir, iki senede epey fesat yarattı. Egemenliğimizi doğrudan ilgilendiren daha tehditkâr saldırılara karıştı ve doğudaki komşu ulusla ilişkilerimizi oldukça gerdi. Onu bulmak zorlaştıkça daha çok endişeleniyorum." James'e hitap ederek, "Eksiksiz anlatın. Jazhara'nın görmesi gereken her şeyi gördüğünden emin olana dek, ben çağırtmadığım sürece saraya dönmeniz gerekmiyor."</p>
	<p class="block_2"> </p>
	<p class="block_3">James eğildi. "Eksiksiz anlatacağım, Ekselansları."</p>
	<p class="block_2"> </p>
	<p class="block_3">Jazhara da eğildi ve Prens'in ofisinden yan koridora çıkan James'i takip etti. James orada, "İlk önce nereye, hanımefendi?" diye sordu.</p>
	<p class="block_2"> </p>
	<p class="block_3">Jazhara, "Benim odalarıma," dedi. "Krondor'u bu elbise içinde gezmeyeceğim. Ve elimde asam olmadan kendimi yalnızca kısmen giyinik hissediyorum."</p>
	<p class="block_2"> </p>
	<p class="block_3">James gülümsedi. "O zaman sizin odalarınıza."</p>
	<p class="block_2"> </p>
	<p class="block_3">Sarayın içinde yürürlerken Jazhara, "Henüz William'ı görmedim. Benden kaçınıyor mu?" dedi.</p>
	<p class="block_2"> </p>
	<p class="block_3">James ona baktı. Gerçekten de dürüst, diye düşündü.</p>
	<p class="block_2"> </p>
	<p class="block_3">"Muhtemelen hayır," dedi. "Kralın kuzeni olsa da, aynı zamanda bir astsubay ve pek çok görevi var. Ona yolculuklarımız sırasında rastlamazsak, bu gece onu nerede bulabileceğimizi biliyorum."</p>
	<p class="block_2"> </p>
	<p class="block_3">Jazhara, "Güzel," dedi. "Konuşmamız gerek ve en kısa zamanda konuşmayı tercih ederim."</p>
	<p class="block_2"> </p>
	<p class="block_3">James kadının artık gülümsemediğini fark etti.</p>
	<p class="block_4" id="calibre_pb_2"> </p>
</body></html>
