<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
	<p id="id_GoBack" class="block_">ÖNSÖZ</p>
	<p class="block_1">SALDIRI</p>
	<p class="block_2"> </p>
	<p class="block_3">Hava kötüleşti.</p>
	<p class="block_2"> </p>
	<p class="block_3">Öfkeli şimşekler çakıp, her tarafta gecenin karanlığını delerken kara bulutlar kaynadı. Ishap'ın Şafağı gemisinin en yüksek direğinin tepesindeki gözcü uzakta bir hareket kıpırtısı gördüğünü sandı ve bulanık manzaraya karşı gözlerini kıstı. Tuz serpintisi ve keskin soğuk rüzgâr yüzünden yaşlarla dolan gözlerine elini siper etti. Gözlerini kırpıştırarak yaşları uzaklaştırdı, ama gördüğünü sandığı hareket kaybolmuştu.</p>
	<p class="block_2"> </p>
	<p class="block_3">Gece ve fırtına tehdidi, kaptanın rotadan sapması gibi düşük bir olasılığa karşı gözcünün yukarıda korkunç bir gece geçirmesine sebep olmuştu. Bu pek mümkün değil, diye düşündü gözcü, çünkü kaptan bilgili bir denizciydi, başka niteliklerine ek olarak tehlikeden kaçınma yeteneği için de seçilmişti. Ve bu yolculuğun ne kadar tehlikeli olduğunu herkes kadar o da biliyordu. Tapınak kargoya paha biçememişti ve Queg kıyıları boyunca bekliyor olabilecek saldırganlar, mümkünse kaçınılması gereken Dul Noktası yakınlarında tehlikeli bir rotayı gerekli kılmıştı. Ama Ishap'ın Şafağı mürettebatı deneyimli denizcilerden oluşuyordu, şu anda kaptanın emirlerini dikkatle dinlemekte olan adamlardan her biri emre itaat etmekte acele ediyordu, çünkü gemideki her adam biliyordu ki, Dul Noktası'ndaki kayalıklara sürüklenecek hiçbir gemi hayatta kalmazdı. Her adam kendi canı için korkuyordu -bu çok doğaldı-ama bu adamlar yalnızca denizcilik yetenekleri için değil, Tapınak'a bağlılıkları için de seçilmişti. Ve tek bildikleri kargonun Tapınak için ne kadar değerli olduğuydu.</p>
	<p class="block_2"> </p>
	<p class="block_3">Aşağıdaki ambarda Krondor'daki Ishap Tapınağı'ndan sekiz keşiş çok kutsal bir eserin, Tanrıların Gözyaşı'nın çevresinde duruyorlardı. Neredeyse iri bir adamın kolu kadar uzun ve iki kat kalın, şaşırtıcı büyüklükte bir mücevher olan Gözyaşı içten içe gizemli bir ışıkla aydınlanmıştı. Her on yılda bir, Gri Kule Dağları'ndaki minik, gizli bir vadide, saklı bir manastırda yeni bir Gözyaşı oluşurdu. Hazır olduğunda, en kutsal ayinler tamamlandıktan sonra, iyi korunan bir kervan onu Özgür Natal Şehirleri'ndeki en yakın limana sevk ederdi. Orada bir gemiye konulup Krondor'a taşınırdı. Oradan, Gözyaşı ve savaşçı keşişler, rahipler ve hizmetkârlardan oluşan eşlikçi topluluğu ile yola devam eder, sonunda Salador'a ulaşır, mücevher oradan gemiyle alınıp Rillanon'daki Ana Tapınak'a nakledilir, gücü solmakta olan eski Gözyaşı'nın yerine yerleştirilirdi.</p>
	<p class="block_2"> </p>
	<p class="block_3">Kutsal mücevherin gerçek doğası ve amacı yalnızca Tapınak'ta hizmet gören en yüksek mevkiye sahip kişilerce bilinirdi ve ana direğin tepesindeki denizci soru sormazdı. O tanrıların gücüne güveniyordu ve yüksek bir amaca hizmet ettiğini biliyordu. Ve bu nöbeti tutmak kadar, soru sormaması için de iyi ücret alıyordu. Ama karşıt rüzgârlarla ve zorlu denizlerle mücadele ederek geçen iki haftadan sonra en dindar adam bile her gece aşağıdan parlayan mavi-beyaz ışığı ve keşişlerin bitmek bilmeyen ilahilerini sinir bozucu bulmaya başlamıştı. Mevsimsiz rüzgârların süresi ve beklenmedik fırtınalar bazı denizcilerin kara büyücülük ve karanlık büyüler hakkında homurdanmaya başlamasına sebep olmuştu. Gözcü Doğa ve Denizcilerin Tanrıçası Killian'a, şafakta hedeflerine, Krondor'a ulaşacakları için sessiz bir şükran duası etti -ve sonra bazılarının Denizin gerçek Tanrısı olduğunu söylediği Eortis'e kısa bir dua etti. Gözyaşı ve eşlikçi topluluğu doğuya gitmek üzere hemen şehirden ayrılacaktı, ama denizci Krondor'da, ailesinin yanında kalacaktı. Aldığı ücret eve uzun bir ziyaret yapmasına izin verecekti.</p>
	<p class="block_2"> </p>
	<p class="block_3">Tepedeki denizci karısını ve iki çocuğunu düşündü, yüzünden küçük bir gülümseme geçti. Kızı artık annesine mutfakta ve erkek kardeşinin bakımında yardım edecek kadar büyümüştü. Üçüncü çocuğun doğumuna az kalmıştı. Daha önce yüzlerce kez olduğu gibi, denizci evine yakın bir yerde iş bulmaya, böylece ailesiyle daha fazla zaman geçirebilmeye yemin etti.</p>
	<p class="block_2"> </p>
	<p class="block_3">Kıyıya doğru bir başka hareket kıpırtısıyla düşüncelerinden sıyrıldı. Gemiden yayılan ışık fırtınayla çalkalanan dalgaları boyuyordu ve denizci denizin ritmini hissedebiliyordu. Bir şey o ritmi bozmuştu. Karanlığın içini gözetledi, loşluğu iradesinin gücüyle delmeye, kayaların fazla yakınına sürüklenip sürüklenmediklerini anlamaya çalıştı.</p>
	<p class="block_2"> </p>
	<p class="block_3">"Gemiden gelen mavi ışık içimde kötü hisler uyandırıyor, Kaptan," dedi Knute. Knute'un hitap ettiği, ondan epey uzun boylu adam bakışlarını ona indirdi. İki metre üç santimlik boyu ile çevresindeki çoğu kişiye tepeden bakardı. Dev omuzları ve kolları genellikle tercih ettiği siyah deri zırhın dışında kalıyordu, ama zırha çelik çivi kakmalı bir çift omuzluk eklemişti... Queg'in ünlü gladyatörlerinden birinin cesedinden kazandığı bir ganimet.</p>
	<p class="block_2"> </p>
	<p class="block_3">Açıkta kalan deri savaştığı düzinelerce savaştan andaçları, birbiriyle kesişen eski yaraların izlerini teşhir ediyordu. Alnından sağ gözünü keserek çenesine uzanan süt beyazı yara izi yüzünü damgalamıştı. Ama sol gözü içten gelen kötücül bir kırmızı ışıkla parlıyor gibi görünüyordu ve Knute o gözün pek az şeyi kaçırdığını bilirdi.</p>
	<p class="block_2"> </p>
	<p class="block_3">Omuzlarındaki kazıklar dışında zırhı sade ve iş görürdü, iyi yağlanmış ve bakılmıştı, ama yamalar ve onarım izleri de görülüyordu. Boynuna bir tılsım kolyesi asılmıştı, bronz, ama zaman ve ihmalden daha fazlasıyla kararmış, kadim ve kara sanatlarca lekelenmiş. Ortasına kakılmış kırmızı mücevher kendine özgü bir iç ışıkla hafif hafif atıyordu. "Sen bizi kayaların uzağında tutmakla ilgilen, kılavuz. Hayatta kalmana izin vermemin tek sebebi bu," dedi Ayı. Geminin arka tarafına dönerek yumuşak sesle konuştu, ama sesi kıça kadar geldi.</p>
	<p class="block_2"> </p>
	<p class="block_3">"Şimdi!"</p>
	<p class="block_2"> </p>
	<p class="block_3">Arkadaki denizci aşağıdaki ambardakilere "İleri!" dedi ve yüreklendirici bir elini kaldırdı, sonra ayasının dibini dizlerinin arasına sıkıştırdığı davula indirdi.</p>
	<p class="block_2"> </p>
	<p class="block_3">İlk vuruşun sesi ile sıralarına zincirlenmiş köleler küreklerini kaldırdı ve ikinci vuruşta indirerek aynı anda çektiler. Daha önce söylenmişti, ama kürek sıralarının arasında yürüyen Köle Efendisi yine de tekrarladı. "Sessizce, sevgililerim! Bir fısıltıdan daha yüksek ses çıkaran ilk kişiyi öldüreceğim!" Önceki sene bir saldırıda ele geçirilen bir Queg devriye kadırgası olan gemi ilerlemeye başladı ve hız kazandı. Knute pruvada diz çökerek dikkatle önündeki suları taradı. Gemiyi öyle konuşlandırmıştı ki doğrudan hedefin üzerine gidecekti, ama yine de iskele tarafına yapılması gereken bir dönüş vardı...</p>
	<p class="block_2"> </p>
	<p class="block_3">Zamanlamayı doğru yaparsa güç bir dönüş değil, ama yine de tehlikeli. Aniden Knute döndü ve "Şimdi, iskeleye doğru keskin bir dönüş!" dedi.</p>
	<p class="block_2"> </p>
	<p class="block_3">Ayı döndü ve emri verdi, ardından dümenci gemiyi çevirdi. Bir an sonra Knute dümenin doğrultulmasını emretti ve kadırga suları yararak ilerlemeye başladı. Knute'un bakışları bir an Ayı'nın üzerinde oyalandı, ama sonra dikkatini ele geçirecekleri gemiye çevirdi. Knute daha önce, hayatı boyunca bu kadar korkmamıştı. O bir korsan olarak doğmuştu, Natal Limanı'ndan gelmiş, sıradan bir denizciyken yükselerek Acı Deniz'in en iyi kılavuzlarından biri olmuş bir rıhtım-faresi. Ylith ile Krondor arasındaki, batıya doğru Karanlık Boğaz yolundaki, Özgür Şehirler kıyılarındaki her kayayı, her sığlığı, resifi ve gelgit havuzunu biliyordu. Ve daha cesur, güçlü ve zeki adamlar ölmüşken onu hayatta tutan bu bilgi olmuştu.</p>
	<p class="block_2"> </p>
	<p class="block_3">Knute Ayı'nın arkasında durduğunu hissetti. Daha önce de bu muazzam korsan için çalışmış, Keshia kıyılarındaki saldırılardan dönerken Queg ganimet gemilerini ele geçirmişlerdi. Bir başka sefer, Durbin Valisi'nin verdiği izin altında Ayı'ya gönüllü asker olarak hizmet etmiş, Krallık gemilerini yağmalamışlardı. Son dört senede Knute kendi çetesini yönetmiş, burada, Dul Noktası'ndaki sahte fenerlerle kayalara çekilen gemilerin enkazlarını talan etmişlerdi. Yeniden Ayı'nın hizmetine girmesini sağlayan, kayaları ve onları nasıl aşacağını bilmesiydi. Hemen hemen her sene Dul Noktası'na gelen Sidi isimli tuhaf tüccar ondan tehlikeli bir görevden kaçmayacak, öldürmekten tiksinmeyen merhametsiz bir adam bulmasını istemişti. Knute Ayı'yı bulmak için bir sene harcamış, büyük risk içeren ve daha da büyük bir ödül vaat eden bir iş olduğu haberini yollamıştı. Ayı yanıt vermiş, gelip Sidi ile tanışmıştı. Knute ya iki adamın iletişim kurmasını sağladığı için bir ücret alacağını, ya da adamlarını ve gemisini kullanması karşılığında Ayı ile ortak çalışabileceğini düşünmüştü. Ama Knute'un Sidi ile tanışmak üzere Ayı'yı Dul Noktası'ndaki kumsala getirdiği o andan sonra her şey değişmişti. Kendi için çalışmak yerine, Knute şimdi yine Ayı'nın kadırga kılavuzu ve kaptan yardımcısı olarak çalışıyordu... Knute'un kendi gemisi, çevik bir koster, Ayı'nın şartlarını ortaya çıkarmak üzere batırılmıştı: onlara katılırlarsa Knute ve adamları için servet. Reddederlerse seçenek basitti: ölüm. Ishap gemisine yaklaşırlarken Knute suyun üzerinde dans eden tuhaf, mavi ışığa baktı. Ufak tefek adamın yüreği yerinden kopacağından korkmasına sebep olacak kadar kuvvetli atıyordu. Anlamsız bir rota düzeltme isterken tahta küpeşteyi sıkı sıkı kavradı; bağırma ihtiyacı keskin bir emre dönüştü.</p>
	<p class="block_2"> </p>
	<p class="block_3">Knute bu gece muhtemelen öleceğini biliyordu. Ayı Knute'un mürettebatını ele geçirdiği için, bu yalnızca bir zaman meselesi olmuştu. Knute'un Keshia kıyısından tanıdığı adam yeterince kötüydü, ama bir şey Ayı'yı değiştirmiş, öncekinden de karanlık biri yapmıştı. O hep birkaç tereddüdü olan bir adam olmuştu, ama yaptığı işlerde belli bir ekonomi vardı, bunun dışında onlardan etkilenmiyor olsa da gereksiz öldürmelerle ve yıkımlarla zaman harcamak istemezdi. Ayı artık öldürmekten ve yıkımdan zevk alıyor gibiydi. Knute'un mürettebatından iki adam önemsiz kural ihlalleri yüzünden uzun, acılı ölümlere mahkûm edilmişti bile. Ayı, adamlar ölene kadar izlemişti. Tılsımındaki cevher o sırada parlak bir ışıkla yanıyordu ve Ayı'nın sağlam gözü de aynı ışıkla alev almış gibi görünüyordu.</p>
	<p class="block_2"> </p>
	<p class="block_3">Ayı her şeyden öte tek bir şeyi açıkça ifade etmişti: bu görevin amacı Ishaplılardan kutsal bir eseri almaktı ve buna müdahale eden herkes ölecekti. Ama aynı zamanda, mürettebatın Ishaplıların geri kalan hazinesini almalarına izin vermeyi vaat etmişti.</p>
	<p class="block_2"> </p>
	<p class="block_3">Bunu duyduğu zaman Knute plan yapmaya başlamıştı.</p>
	<p class="block_2"> </p>
	<p class="block_3">Knute pek çok saldırı çalışması yapılması için ısrar etmiş, buradaki gelgit dalgalarının ve kayaların gün ışığında bile yeterince tehlikeli olduğunu söylemişti... geceleyin hazırlıksız kişiler bin farklı tehlike ile karşı karşıya kalabilirdi. Ayı istemeye istemeye dileği kabul etmişti. Knute'un olacağını umduğu şey olmuştu: Ayı geminin kumandasını ona teslim ettiğinde mürettebat ondan emir almayı öğrenmişti. Ayı'nın mürettebatı kabadayılar, zorbalar ve katillerden oluşmuştu, aralarında bir tane de yamyam vardı, ama çok zeki sayılmazlardı.</p>
	<p class="block_2"> </p>
	<p class="block_3">Knute'unki cüretkâr bir plandı ve tehlikeliydi ve epey şansa ihtiyacı olacaktı. Arkasına baktı ve Ayı'nın gözlerinin üzerine üzerine gittikleri Ishap gemisinden gelen mavi ışığa dikilmiş olduğunu gördü. Knute kendi altı adamının yüzlerine ancak hızlı birer bakış fırlatmaya cesaret edebildi, sonra yine Ishap gemisine döndü.</p>
	<p class="block_2"> </p>
	<p class="block_3">Uzaklığı ve hareketi ölçtü, sonra döndü ve Ayı'nın arkasına bağırdı, "İskeleye bir nokta! Çarpma hızı!"</p>
	<p class="block_2"> </p>
	<p class="block_3">Ayı emri tekrarladı, "Çarpma hızı!" Sonra bağırdı, "Mancınıklar! Hazır!" Meşaleler çabucak yakılırken alevler belirdi ve sonra o meşaleler Queg ateş yağı ile dolu iri tulumlara tutuldu. Tulumlar alevlere boğuldu ve mancınık subayı, "Hazır, Kaptan!" diye bağırdı. Ayı'nın sesi gürleyerek emir verdi: "Ateş!"</p>
	<p class="block_2"> </p>
	<p class="block_3">* * *</p>
	<p class="block_2"> </p>
	<p class="block_3">Gözcü rüzgârın sürüklediği tuz serpintisine karşı gözlerini kıstı. Kıyı tarafında bir şey gördüğünden emindi. Aniden bir alev belirdi. Sonra bir ikincisi. Bir an uzaklık ve büyüklüğü tahmin edemedi, ama denizci bir korku dalgası içinde, iki iri ateş topunun hızla gemiye doğru uçtuğunu hemen fark etti.</p>
	<p class="block_2"> </p>
	<p class="block_3">İlk mermi yukarıda yay çizerken ve gözcüyü birkaç kulaçla ıskalarken öfkeli portakal rengi ve kırmızı alevler cızırdadı ve çatırdadı. Ateş topu geçip giderken adam kavurucu sıcaklığını hissetti.</p>
	<p class="block_2"> </p>
	<p class="block_3">"Saldırı!" diye bağırdı ciğerlerini patlatırcasına. Bütün nöbetçilerin ateş toplarını gördüğünü pekâlâ biliyordu; yine de mürettebata haber vermek onun göreviydi.</p>
	<p class="block_2"> </p>
	<p class="block_3">İkinci ateş topu orta güverteye çarptı, aşağıdan ön güverteye giden merdiveni vurdu ve talihsiz bir Ishap rahibi yapış yapış alevlere hedef oldu. Adam ölürken acı ve şaşkınlık içinde bağırıyordu.</p>
	<p class="block_2"> </p>
	<p class="block_3">Denizci bordalanıyorlarsa direğin tepesinde kalmanın iyi bir fikir olmadığını biliyordu. Gözlem yerinden sallandı ve gökyüzünde yeni bir alev topu belirip, ön güverteye çarpacak şekilde yay çizerken ön güverteye uzanan halata bağlı bir yelkenden aşağı kaydı.</p>
	<p class="block_2"> </p>
	<p class="block_3">Çıplak ayakları tahtalara dokunduğunda "Queg baskıncıları!" diye bağıran bir başka gemici ona bir kılıç ve küçük kalkan uzattı.</p>
	<p class="block_2"> </p>
	<p class="block_3">Yüreklendirici davulun gümlemeleri dalgaların üzerinde yankılanıyordu. Gece aniden gürültü ve haykırışlarla canlandı.</p>
	<p class="block_2"> </p>
	<p class="block_3">Loşluğun içinden dev bir yelkenle yükselmiş bir gemi yaklaştı ve iki denizci kadırganın pruvasından uzatılan iri, testere dişli demir koçbaşını gördü.</p>
	<p class="block_2"> </p>
	<p class="block_3">Koçbaşı kurbanın gövdesine çarptığı zaman dişleri çarptığı gemiyi, aşağıdaki kölelere kürek darbelerini ters çevirme sinyali gelene kadar yakında tutacaktı. Kadırga suda gerileyerek Ishap'ın Şafağı'nın kenarında dev bir delik açacak, onu çabucak dibe gönderecekti.</p>
	<p class="block_2"> </p>
	<p class="block_3">Gözcü bir an karısını ve çocuklarını bir daha hiç göremeyeceğinden korktu ve ailesi ile ilgilenilmesi için hangi tanrılar dinliyorsa, onlara telaşlı bir dua etti. Sonra savaşmaya karar verdi, çünkü rahipler aşağıdan çıkana kadar denizciler saldırganları güvertede tutabilirse büyüleri saldırganları püskürtebildi.</p>
	<p class="block_2"> </p>
	<p class="block_3">Gemi sarsıldı ve saldırgan Ishap gemisine çarparken yırtılan tahta ve çığlık atan adam sesleri geceyi doldurdu. Gözcü ve yoldaşları güverteye fırlatılmıştı. Gözcü yuvarlanarak yayılan ateşten uzaklaşırken iki elin geminin küpeştesini tuttuğunu gördü. Kara derili bir korsan küpeşteden aşıp, peşinde diğerleri, sıçrayıp güverteye inerken gözcü ayağa kalktı.</p>
	<p class="block_2"> </p>
	<p class="block_3">İlk korsan dev, kıvrımlı ve ağır bir kılıç taşıyordu ve ruhu ele geçirilmiş biri gibi sırıtıyordu. Gözcü, kılıcını ve kalkanını hazır ederek ona doğru seğirtti. Korsanın saçları alevlerin ışığında parlayan yağlı bukleler halinde sarkıyordu. İri gözleri portakal rengi alev ışıklarını yansıtıyor, bu ona şeytani bir görünüş veriyordu. Sonra adam gülümsedi ve gözcü tereddüde düştü, çünkü törpülenerek sivriltilmiş dişleri adamın Shaska-han Adaları'ndan bir yamyam olduğunu gösteriyordu.</p>
	<p class="block_2"> </p>
	<p class="block_3">Sonra ilkinin arkasında doğrulan diğer şekli gördüğü zaman gözcünün gözleri irileşti.</p>
	<p class="block_2"> </p>
	<p class="block_3">Bu gözcünün gördüğü son şeydi, çünkü ilk korsan kılıcını savurdu ve önündeki manzara karşısında dehşetle yerinde kalakalmış talihsiz adama sapladı. Adam son nefesiyle inledi, "Ayı."</p>
	<p class="block_2"> </p>
	<p class="block_3">* * *</p>
	<p class="block_2"> </p>
	<p class="block_3">Ayı güvertede çevresine bakındı. Konuşurken koca elleri beklenti içinde bükülüyordu. Sesi içindeki derinliklerden gürler gibiydi, "Benim neyi istediğimi biliyorsunuz; başka her şey sizindir!"</p>
	<p class="block_2"> </p>
	<p class="block_3">Knute saldırgan gemiden atlayıp Ayı'nın yanına kondu. "Onlara hızlı çarptık, bu yüzden fazla zamanınız yok!" diye bağırdı mürettebata. Knute'un umduğu gibi, Ayı'nın adamları Ishap denizcilerini öldürmek için atıldı. Bu arada Knute eski mürettebatından kalan bir avuç adama sinyal verdi ve adamlar ambar kapaklarına ve kargo ağlarına yöneldi.</p>
	<p class="block_2"> </p>
	<p class="block_3">Alarma yanıt vermek için arka merdiveni tırmanan bir Ishap keşişi korsanların çevresinde yarım daire çizerek yayıldığını gördü. Biraderleri arkasından çıkıyordu. Bir an iki taraf hareketsiz kalarak birbirini tarttı.</p>
	<p class="block_2"> </p>
	<p class="block_3">Ayı öne çıktı ve birbirine sürtünen taşlarınki gibi bir sesle ilk keşişe, "Sen, oradaki! Bana Gözyaşı'nı getir, seni hızlı öldüreyim," dedi.</p>
	<p class="block_2"> </p>
	<p class="block_3">Keşiş'in elleri kalktı ve büyü çağırmak için ilahi söylerken hızla gizemli bir desen çizdi. Diğer keşişler arkasında savaş pozisyonu aldılar.</p>
	<p class="block_2"> </p>
	<p class="block_3">Beyaz bir enerji şimşeği Ayı'ya aktı, ama geminin pruvası yükselip alçalırken birkaç santim ötesinde zarar vermeden kayboldu. Ayı hor görü dolu bir kahkahayla,</p>
	<p class="block_2"> </p>
	<p class="block_3">"Sizin büyünüzün benim için anlamı yok!" dedi.</p>
	<p class="block_2"> </p>
	<p class="block_3">O cüssede bir adam için şaşırtıcı bir hızla kılıcını savurdu. Hâlâ büyüsünün etkisizliğinin şokundan kurtulmaya çalışan adam, Ayı bir mutfak bıçağıyla kavun kesercesine adamı doğrarken savunmasızca durdu, kaldı. Korsanlar bir zafer kükremesi salıverdi ve diğer keşişlere saldırdı.</p>
	<p class="block_2"> </p>
	<p class="block_3">Keşişler, elleri boş ve sayıca az olmalarına rağmen elle savaşma sanatı eğitimi almışlardı. Sonuçta kargılı silahlara, kılıçlara, hançerlere ve arbaletlere direnemezlerdi, ama korsanları, Ayı aşağı güvertelere giden merdivene ulaşamadan başkasarasının suya batmasına yetecek kadar oyalamayı başardılar.</p>
	<p class="block_2"> </p>
	<p class="block_3">Lağım ızgarasını aşan sıçan gibi, Knute Ayının yanından geçti ve merdiveni indi.</p>
	<p class="block_2"> </p>
	<p class="block_3">İkinci inen Ayı oldu ve diğerleri arkadan geldi.</p>
	<p class="block_2"> </p>
	<p class="block_3">"Zamanımız yok!" diye bağırdı Knute, arka mürettebat bölmelerine bakınarak; gördüğü sayısız dini eşyaya bakarak, bu alanın kişisel kullanımları için keşişlere verildiğini tahmin etti. Knute başkasarasının altında akan suyun gürlemesini işitebiliyordu. Knute gemileri bilirdi; sonunda başkasarası ile ana kargo ambarı arasındaki bölme duvarı yıkılacak ve o zaman gemi taş gibi batacaktı.</p>
	<p class="block_2"> </p>
	<p class="block_3">Bir köşede duran küçük, tahta bir sandık gözüne çarptı ve Ayı arkaya, kaptan kamarasına giden iri kapıya yönelirken doğrudan sandığa gitti. Güverte eğilirken hareket etmek gittikçe güçleşiyordu ve kaygan yüzeyinde yürümek tehlikeliydi.</p>
	<p class="block_2"> </p>
	<p class="block_3">Birkaç korsan düştü ve hızla tahtalara çarptı.</p>
	<p class="block_2"> </p>
	<p class="block_3">Knute küçük sandığı açtı ve onu hayatının geri kalanı boyunca lüks içinde yaşatmaya yetecek kadar mücevher gördü. Aleve üşüşen pervaneler gibi, pek çok saldırgan ganimete döndü. Knute yakındaki iki korsana işaret etti ve "Bunca katliam için bir metelik istiyorsanız, güverteye çıkın, ambar kapağının açılmasına yardım edin ve kargo ağını indirin!" dedi.</p>
	<p class="block_2"> </p>
	<p class="block_3">İki adam duraksadı, sonra Ayı'nın kapıyı açmaya çalıştığı yere baktı. Bakıştılar, sonra Knute'un dediğini yaptılar. Knute ambar kapağının başında bekleyen adamlarından ikisini bulacaklarını ve yardım edeceklerini biliyordu. Knute'un planı işe yararsa, gemideki düzenin değiştiğini fark etmeden herkes kendine düşeni yapmak zorunda kalacaktı.</p>
	<p class="block_2"> </p>
	<p class="block_3">Knute güvertenin ortasındaki bir kapağın sürgüsünü çekti ve aşılmasına izin verdi, kargo ambarına giden merdiveni açığa çıkardı. Açıklıktan aşağıdaki hazineye doğru adım atarken gemi su almaya başladı ve Knute geminin pruvasının hızla batacağını anladı. O ve adamlarının hızlı hareket etmesi gerekliydi. Ayı güvertenin eğilmesiyle yükselmiş kapıyı omuzluyordu, ama kapının üzerinde gizemli bir kilit olduğu açıktı. Çünkü adamın muazzam cüssesine rağmen yerinden kıpırdamıyordu. Knute arkasına hızlı bir bakış fırlattı ve menteşelerin yanındaki tahtanın parçalanmakta olduğunu gördü. Knute kendini ambara bırakırken aşağıya baktı. Aşağıda güvertedeki her adamı krallar gibi yaşatacak kadar hazine olduğunu biliyordu, çünkü Ayı'ya bu gemiden bahseden Sidi adlı tuhaf adam Ayı'nın ona getireceği büyülü nesneye Uzak Kıyı'dan Özgür Şehirler'e götürülen, Tapınak'ın on senelik servetinin eşlik edeceğini söylemişti.</p>
	<p class="block_2"> </p>
	<p class="block_3">Knute Sidi ile karşılaşmaktan pişmandı; onunla ilk tanıştığı zaman sözde tüccarın büyülü eserler ticareti yaptığını bilmiyordu. Ve gerçeği keşfettiğinde çok geç olmuştu. Ve Knute Sidi'de görünenden çok daha fazlası olduğundan emindi; Ayı'ya tılsımını o vermişti ve adam tılsımı gece gündüz çıkarmıyordu.</p>
	<p class="block_2"> </p>
	<p class="block_3">Knute hep büyüden, tapınaklardan, sihirbazlardan ve cadılardan uzak durmuştu. Bu işlerin kokusunu alırdı ve bu yolculuk onu korkutuyordu, onun gördüğü kimse Sidi kadar büyü kokmamıştı ve bu kokuda güzel bir taraf yoktu.</p>
	<p class="block_2"> </p>
	<p class="block_3">Yukarıdaki kargo ambarı hareket etti ye bir ses aşağıya, "Knute?" diye bağırdı.</p>
	<p class="block_2"> </p>
	<p class="block_3">"İndirin!" diye emretti ufak tefek hırsız.</p>
	<p class="block_2"> </p>
	<p class="block_3">Kargo ağı indi ve Knute çabucak kurtardı onu. "Buraya inin!" diye bağırdı geniş ağı güvertenin ortasına yayarken. "Hızla su alıyoruz!"</p>
	<p class="block_2"> </p>
	<p class="block_3">Dört denizci halatlardan aşağı kaydı ve ağır kargo sandıklarını ağın ortasına taşımaya başladı. "Önce küçük sandığı alın!" diye talimat verdi Knute. "Bunlar mücevher olacak. Kilosu kilosuna, altından daha kıymetli."</p>
	<p class="block_2"> </p>
	<p class="block_3">Denizciler iki hedefle güdülenirdi: açgözlülük ve Ayı korkusu. Dev kaptan yukarıdaki kapıyı insanüstü bir güçle kırıyordu ve mürettebat arasında herkes Ayı'nın gün geçtikçe daha şiddet dolu olduğunu Knute kadar iyi biliyordu. Artık kendi mürettebatı bile Ayı tarafından fark edilmekten korkuyordu.</p>
	<p class="block_2"> </p>
	<p class="block_3">Adamlardan biri, Ayı sonunda kapıyı kırmayı başardığında çıkardığı şeytani bağırışı dinlemek için durdu. Geminin mürettebatını katletmeyi bitiren yarım düzine korsan halatları kullanarak aşağı güverteye indiler ve soru dolu bakışlarla kılavuza baktılar. Knute, "Kaptan, rahiplerin koruduğu o lanet taşı ele geçirmeyi başarırsa, başka her şeyin bizim olduğunu söyledi. Bunca şeyin batmasına izin mi vereceksiniz?" dedi.</p>
	<p class="block_2"> </p>
	<p class="block_3">Başlarını iki yana salladılar ve işe koyuldular, iri sandıkları ve çuvalları ağlara taşımak için çiftler halinde çalıştılar, ama Knute yüzlerindeki kuşkuyu görebiliyordu. Yine de hızla çalıştılar ve ganimetin çoğunu ağa yükleyip bağladılar.</p>
	<p class="block_2"> </p>
	<p class="block_3">"Çekin!" diye bağırdı Knute yukarıdaki adamlara.</p>
	<p class="block_2"> </p>
	<p class="block_3">Korsanlar küçük sandıkları ve çuvalları kaptılar ve ön merdivene ulaşmaya çalıştılar. Gemi şimdi pruva önde, batıyor, batması gittikçe hızlanıyor, hafifçe bir yandan diğerine sallanıyordu. "Kürekleri geri çekmelerini söyleyin!" diye bağırdı Knute, merdiveni tırmanıp üst güverteye çıkıp, küçük tahta sandığı bebeğini kucaklayan bir anne gibi kavrarken. Kaptan kamarasının kapısından gelen parlak bir ışık gördü ve gözleri irileş-ti. Ayı parıltının ortasında durmuş, bir tür düşmanla karşılaşmış gibi suyun içinde mücadele ediyordu. "Dışarı çık!" diye bağırdı Knute. "Boğulacaksın!" Bu olsa bile Knute tek gözyaşı dökeceğinden değil, ama Ayı'nın bir şekilde aklını başına toplayıp kaçmayı başarma olasılığına karşılık sadık ve endişeli bir kılavuz olarak rolünü ikna edici bir biçimde oynamak istiyordu.</p>
	<p class="block_2"> </p>
	<p class="block_3">Knute küpeşteye seğirtti ve çevik bir hareketle tepesine sıçradı. Arkasına baktı ve güvertede kayarak aşağıdaki kayığa ulaşmaya çalışanlara, "Acele edin!" diye seslendi. Kadırga geriliyordu ve su hızla Ishap gemisinin içine akıyordu. Knute biliyordu ki, kadırgayı geriletme emrini vermiş olmasaydı ölmekte olan geminin ağırlığı saldırgan geminin pruvasını dalgaların altına çekerdi.</p>
	<p class="block_2"> </p>
	<p class="block_3">Birkaç metre aşağıda, uzun bir kayık suyun üzerinde hopluyordu ve Knute mırıldandı, "Tanrılar adına, bu işten çıkmalıyım."</p>
	<p class="block_2"> </p>
	<p class="block_3">Bakışlarını kaldırdı ve hazine dolu ağı taşıyan kargo bumbasının kadırganın güvertesine inmekte olduğunu gördü. Hatırlayabildiği her tanrıya telaşlı dualar mırıldanan Knute batan gemiden atladı ve küçük sandığı göğsüne bastırarak olanca gücüyle suya çarptı. Ağırlık onu aşağı çekti ve o mücadele ederken sonunda başını suyun üstüne çıkardı. Suyun üzerinde sesler yankılanıyordu. Serbest kolu ile kulaçlar atarak uzun kayığa yöneldi ve çabucak ulaştı. Güçlü eller kenardan uzanıp onu kayığa çekti.</p>
	<p class="block_2"> </p>
	<p class="block_3">"Gemi batıyor!" diye bağırıyordu adamlar, güverteden köpüklerin arasına atlarken.</p>
	<p class="block_2"> </p>
	<p class="block_3">"Kalanı bırakın!" diye bağırdı, iri bir altın para çuvalını taşıyor görünen adam. Suya çarptı ve bir dakika kadar sonra başı yüzeye çıktı. Adam çuvalı Knute'un kayığına çıkarabilmek için bütün gücüyle uğraştı.</p>
	<p class="block_2"> </p>
	<p class="block_3">Knute korsanın kayığa çıkmasına yardım ederken batan geminin içlerinden Ayı'nın acılı haykırışı geldi, "Hayır! Haayııır!"</p>
	<p class="block_2"> </p>
	<p class="block_3">"Patron sorun yaşıyor gibi," dedi sırılsıklam korsan.</p>
	<p class="block_2"> </p>
	<p class="block_3">"Kürekleri çekin," diye emir verdi Knute. Denizci itaat etti ve Knute omzunun üzerinden baktı. "Patronun sorunları her neyse, artık bizim sorunumuz değil."</p>
	<p class="block_2"> </p>
	<p class="block_3">"Onu arkada mı bırakacaksın?" dedi Knute'un adamlarından biri.</p>
	<p class="block_2"> </p>
	<p class="block_3">"Bakalım o lanet tılsım onu denizin dibinde hayatta tutacak mı."</p>
	<p class="block_2"> </p>
	<p class="block_3">Korsanlardan biri sırıttı. Kardeşlerinin kalanı gibi Ayı'ya sadakat kadar korkuyla da itaat etmişti. "Kalırsa, seni öldürür, Knute."</p>
	<p class="block_2"> </p>
	<p class="block_3">"Önce beni bulması gerekecek," dedi kurnaz kılavuz. "O deli caniyle üç kez yolculuk ettim ve iki tanesi fazla geldi. Fazla uzun süredir adamın köleliğini yaptınız. Şimdi lüks yaşama sırası bizde!"</p>
	<p class="block_2"> </p>
	<p class="block_3">Korsanlar kürek çektiler. Ayı'nın mürettebatından biri, "Hayatta kalırsa onu takip edecek başkalarını bulur, bunu biliyor musun? Neden gırtlağını hemen kesip onayını kazanmayayım?"</p>
	<p class="block_2"> </p>
	<p class="block_3">"Çünkü sen de benim gibi açgözlüsün. Gırtlağımı kesersen kadırgayı bu kayalıklardan asla sağlam çıkaramazsın. Dahası, Ayı hayatta kalsa bile, çok geç olacak," dedi Knute. "Hepimiz güven içinde uzaklaşmış olacağız."</p>
	<p class="block_2"> </p>
	<p class="block_3">Kadırgaya ulaştılar ve çabucak güverteye tırmandılar. Diğer kayıklar ve birkaç yüzücü aynı anda gemiye ulaştı. Kayıklar güverteye kaldırılırken gemi gıcırdadı. Diğerleri Ishap gemisinden hazineleri kaldırmak için ağ indirirken adamlar halatlara tırmandılar. Hem para hırsı, hem de Ayı'nın aniden belirmesi korkusuyla güdülenen mürettebat nadiren görülen bir çalışkanlıkla hareket ediyordu. Sonunda kargoyu orta güverteye bağladılar ve Knute, "Yola çıkalım!" dedi.</p>
	<p class="block_2"> </p>
	<p class="block_3">"Nereye gidiyoruz?" diye sordu Knute'u kadırgaya getiren kayığın küreklerini çeken korsanlardan biri.</p>
	<p class="block_2"> </p>
	<p class="block_3">"Kıyıdaki bir randevuya. Bu kargoyu boşaltacak bazı adamlar bekliyor, sonra bu kadırgayı açığa götürüp batıracağız."</p>
	<p class="block_2"> </p>
	<p class="block_3">"Neden?" diye sordu bir başka adam, mürettebat Knute'un çevresinde toplanırken. "Neden mi?" diye yankıladı Knute. "Neden, sana söyleyeyim, seni aptal. Ele geçirdiğimiz o gemi Ishap Tapınağı'nın malıydı. Birkaç gün içinde bütün dünya onu batıran adamları aramaya başlayacak. Rahiplere karşı Ayı'nın o koruyucu tılsımı vardı, ama bizim yok. Malı paylaşacağız ve her birimiz kendi yolumuza gideceğiz. Bu gece!"</p>
	<p class="block_2"> </p>
	<p class="block_3">"Kulağa güzel geliyor," dedi denizcilerden biri.</p>
	<p class="block_2"> </p>
	<p class="block_3">"O zaman küreklere! Köleler yarı ölü ve ben gün doğmadan ayrılmamızı ve her adamın kendi başının çaresine bakmasını istiyorum!" diye bağırdı Knute. Tam o sırada Ayı'nın sesi fırtınayı deldi. "O benim! Ellerimdeydi!" Bütün gözler batan gemiye döndü ve bir şimşeğin ışığında Ayı'nın küpeştenin başında durduğunu gördüler. Adam ağır ağır, yumruğunu uzaklaşan kadırgaya sallayarak küpeştenin üzerine tırmandı ve suya atladı.</p>
	<p class="block_2"> </p>
	<p class="block_3">Ayı'nın onları yüzerek kovalayacakmış gibi suya dalmasını gören denizciler, mahmuzlanmış bir at gibi eyleme geçtiler. Aşağıda, zincirleri çözülen, köleler çılgına dönmüş korsanlar tarafından kenara itilirken yüreklendiricinin davulu gümlemeye başladı. Knute bir an durup biraz önce Ayı'nın şimşeklerin önünde duran şekline baktı. Knute bir an Ayı'nın gözünün kırmızı kırmızı parladığına yemin edebilirdi.</p>
	<p class="block_2"> </p>
	<p class="block_3">Knute ürperdi ve aklını Ayı'dan uzaklaştırdı. Adam öfkelendiği zaman korkunç oluyordu ve gücüne denk yoktu, ama Ayı bile Prens'in şehrine dalıp Knute'u bulamazdı.</p>
	<p class="block_2"> </p>
	<p class="block_3">Knute gülümsedi. Onu bekleyen adamlar hazinelerle dolu bir gemi ve ölü bir mürettebat bekliyor olacaktı. Zehirli şarap ve bira aşağıda bekliyordu ve Knute randevu yerine ulaşmadan önce içkileri dağıtacaktı. Kargo indirilene ve arabalara yüklenene kadar aşağıdaki her korsan ve köle cesede dönüşmüş olacaktı.</p>
	<p class="block_2"> </p>
	<p class="block_3">Kendi adamları da ölecekti, ama bu kaçınamayacağı, talihsiz bir durumdu. Dahası, ona ve arabaları sürecek adamlara daha fazla hazine kalması demekti.</p>
	<p class="block_2"> </p>
	<p class="block_3">Hayatı boyunca böyle bir fırsat beklemişti ve onu kullanırken acımasız olacaktı. Bu adamların hiçbiri, hayatı tehlikede olsa Knute'a yardım etmek için parmaklarını oynatmazlardı, biliyordu, onlara ne borçluydu ki? Şakacılar arasında, Dürüst Adam'ın kabadayılarının onurlu davranılmasını sağladığı yerde hırsız onuru olabilirdi, ama Ayı'nınki gibi bir gemide kural ya güçle, ya zekâyla hayatta kalmaktı.</p>
	<p class="block_2"> </p>
	<p class="block_3">Knute emirler verdi ve gemi dalgalarla yükselerek Dul Noktası'nın kayaları arasında güvenli bir rotada ilerledi. Kısa süre sonra gemi son sualtı kayalarını almış, kürekçiler istikrarlı bir hız tutturmuştu. Ufak tefek kılavuz kadırganın kıç tarafına gitti ve dümen suyunun üzerinden baktı. Bir an, kısa bir çakma sırasında, suyun içinde bir şey gördüğünü sandı. Bu, güçlü kulaçlarla gemiyi takip eden bir yüzücüydü.</p>
	<p class="block_2"> </p>
	<p class="block_3">Karanlığın içine bakarken Knute'un gözleri zorlandı, ama yüzücüyü bir daha görmedi. Gözlerini ovaladı. Heyecan yüzünden olmalı, diye düşündü, sonunda zengin olma ve Ayı gibi adamların altında ezilmekten kurtulma şansı yüzünden. Aklını geleceğe çevirdi ve yine sırıttı. Daha önce de anlaşmalar yapmıştı. Arabacıların paralarını ödeyecek, gerekirse onları öldürtecekti ve Krondor'a ulaştığında her gümüş para, her altın zincir, her parlak mücevher onun olacaktı. "Nereye gidiyoruz?" diye sordu bir korsan.</p>
	<p class="block_2"> </p>
	<p class="block_3">"Kaptan," dedi Knute.</p>
	<p class="block_2"> </p>
	<p class="block_3">"Ne?"</p>
	<p class="block_2"> </p>
	<p class="block_3">"Nereye gidiyoruz, Kaptan," diye tekrarladı Knute soğukkanlılıkla. Korsan, onun için hiç fark etmezmiş gibi omuzlarını silkti ve "Nereye gidiyoruz, Kaptan? Adamların kıyıdan ne kadar uzakta?"</p>
	<p class="block_2"> </p>
	<p class="block_3">Knute sırıttı. Bu adamı tanıyordu -mürettebattaki her adam gibi-. Onları zengin edeceğini düşünüyorlarsa gırtlağını kesecekleri âna kadar kumandancılık oynamasına izin verirlerdi. Oyunu bozmadı. "Krondor'un dışındaki Fishtown'ın kuzeyindeki kumsalda bir çeteyle buluşacağız."</p>
	<p class="block_2"> </p>
	<p class="block_3">"O zaman Fishtown!" dedi adam, sonra çabucak ekledi, "Kaptan!"</p>
	<p class="block_2"> </p>
	<p class="block_3">Mürettebat gece boyunca kürek çekti ve şafağa iki saat kala Knute en güvendiği adamlarından birine seslendi. "Durum nasıl?"</p>
	<p class="block_2"> </p>
	<p class="block_3">"Ayı'nın adamları endişeli, ama aldıklarımızı kaybedeceklerini düşünüyorlarsa bile plan yapacak kadar zeki değiller. Ama yine de sinirliler. Ayı gibi birine sırtını dönersen huzurla uyuyamazsın."</p>
	<p class="block_2"> </p>
	<p class="block_3">Knute başını salladı, sonra, "Her şey güvenliyse, aşağıda biraz şarap ve bira var. Açın."</p>
	<p class="block_2"> </p>
	<p class="block_3">"Evet, Kaptan," dedi adam, sırıtışı genişleyerek. "Kutlama, ha? Bu sinirleri biraz yatıştırır."</p>
	<p class="block_2"> </p>
	<p class="block_3">Knute sırıtışına karşılık verdi, ama bir şey demedi.</p>
	<p class="block_2"> </p>
	<p class="block_3">Birkaç dakika sonra aşağıdan kutlama sesleri gelmeye başladı. Saatler boyunca Knute'un tek duyduğu ritmik kürek çekme sesleri, kürek deliklerinde homurdanan küreklerin sesleri, gövde gerilirken gıcırdayan tahta sesleri ve donanımdaki palangaların takırtısı ile bozulan uğursuz bir sessizlik olmuştu. Şimdi, adamlar fıçılar ve kupalarla kürek sıralarını dolaşırken mırıltılar yükseliyor, biri şaka yapıyor, diğerleri şaşırıyordu.</p>
	<p class="block_2"> </p>
	<p class="block_3">Korsanlardan biri güvertenin üzerinden Knute'a baktı ve Knute bağırdı, "Yukarıdakilerin de hızlı bir içki için aşağı inmesini sağla! Ben dümene bakarım!"</p>
	<p class="block_2"> </p>
	<p class="block_3">Korsan başını salladı, sonra Knute geminin kıçına yollanırken yukarıya bağırdı.</p>
	<p class="block_2"> </p>
	<p class="block_3">Knute dümenciye, "Sen de git bir şeyler iç. Ben onu kıyıya çekerim," dedi.</p>
	<p class="block_2"> </p>
	<p class="block_3">"Gemiyi kumsala mı oturtacaksın, Kaptan?"</p>
	<p class="block_2"> </p>
	<p class="block_3">Knute başını salladı. "Dalgaların çekilmesinden biraz sonra geliyoruz. Gemi bunca ganimetle hamile bir domuz kadar ağır. Yükü indirdikten sonra gelgit kabardığı zaman kumsaldan kalkacak ve o zaman onu geri geri çıkarabiliriz." Adam başını salladı. Fishtown yakınlarındaki bölgeyi tanıyordu; kumsallar yumuşaktı ve Knute'un planı mantıklıydı.</p>
	<p class="block_2"> </p>
	<p class="block_3">Knute yavaş işleyen bir zehir seçmişti. Dümene geçerken, ilk adam bayıldığı sırada kumsala geleceklerini hesaplamıştı. Şansı varsa, hayatta kalanlar yoldaşlarının içkiyle kendinden geçtiğini düşünecekti. Daha da fazla şansı varsa, Krondor'dan tuttuğu arabacıların gırtlak kesmesi gerekmeyecekti. Bunlar ücret karşılığı çalışan arabacılardı, zorba değil. Knute bir yalanın üzerine başka yalan yığmıştı. Arabacılar onun Krondor'un Dürüst Adam'ı, Hırsızlar Loncası'nın önderi için çalıştığını düşünüyordu. Knute bu yalan olmasa, şehre götürdüğü serveti gördükten sonra onları asla kontrol edemeyeceğini biliyordu. Adamlar Knute'un arkasında korkunç bir güç olduğuna inanmazsa, sabah geldiğinde mürettebatın kalanı kadar ölü olurdu.</p>
	<p class="block_2"> </p>
	<p class="block_3">Suyun sesi değişti ve Knute uzakta dalgaların kumsalı dövdüğünü duydu. Nerede olduğunu bilmek için bakması gerekmiyordu.</p>
	<p class="block_2"> </p>
	<p class="block_3">Korsanlardan biri sendeleyerek aşağıya inen merdivende belirdi ve konuştu. Dili dolaşıyordu. "Kaptan, bu birada ne var? Çocuklar bayılıyor..." Knute denizciye gülümsedi. On sekiz yaşlarında genç bir kabadayıydı. Delikanlı öne devrildi. Aşağıdan birkaç ses güverteye bağırdı, ama sözleri boğuktu ve kısa süre sonra sessizlik çöktü.</p>
	<p class="block_2"> </p>
	<p class="block_3">Kürekler susmuştu ve şimdi Knute'un planındaki en tehlikeli kısım geliyordu.</p>
	<p class="block_2"> </p>
	<p class="block_3">Dümeni bağladı, iskalaryaya sıçradı ve yukarı tırmandı. Tek başına küçük bir yelkeni indirdi, bir perdeyi silkeleyip bağladı. Onu dalgalara çevirip kumsala vurmaktan koruyan tek şey o küçük yelkendi.</p>
	<p class="block_2"> </p>
	<p class="block_3">Dümene ulaştığında Knute'un omzuna bir el indi ve onu çevirdi. Sivri dişlerle dolu alaylı bir sırıtışla karşı karşıya kaldığında kara gözler onu inceledi. "Shaskahanlar bira içmez, küçük adam." '</p>
	<p class="block_2"> </p>
	<p class="block_3">Knute yerinde dondu. Elini kemerindeki hançere kaydırdı, ama yamyamın şimdi ne yapacağını görmek için bekledi. Adam kıpırtısız duruyordu. "Bira içmez," diye tekrarladı.</p>
	<p class="block_2"> </p>
	<p class="block_3">"Sana altının yarısını veririm," diye fısıldadı Knute.</p>
	<p class="block_2"> </p>
	<p class="block_3">"Hepsini alacağım," dedi yamyam, iri kemer bıçağım çekerek. "Ve sonra seni yiyeceğim."</p>
	<p class="block_2"> </p>
	<p class="block_3">Knute arkaya sıçradı ve hançerini çekti. Bu deneyimli katile denk olmadığını biliyordu, ama hayatını ve gördüğü göreceği en büyük ganimeti kurtarmak için savaşıyordu. Birkaç saniye dua ederek bekledi.</p>
	<p class="block_2"> </p>
	<p class="block_3">Yamyam yine, "Shaskahanlar bira içmez," dedi. Knute, bir adım atarken adamın bacaklarının titremeye başladığım gördü. Adam aniden dizlerinin üzerine çöktü, gözleri donuklaştı. Sonra yüz üstü devrildi. Knute ihtiyatla adamın yanında diz çöktü ve onu inceledi. Yamyamın yüzüne eğilirken hançerini kınına soktu, bir kez kokladı, sonra ayağa kalktı.</p>
	<p class="block_2"> </p>
	<p class="block_3">"Bira içmiyorsun, seni katil orospu çocuğu, ama brendi içiyorsun."</p>
	<p class="block_2"> </p>
	<p class="block_3">Knute kahkaha atarak, gemi dalgalara doğru atılırken dümeni çözdü. Gemiyi bir ok gibi kumsalın uzun, düz bir kısmına yöneltti ve gemi pruva önde, kumları yararken kayaların üzerinde bekleyen üç büyük araba gördü. Gemi kumların üzerinde gıcırdayarak dururken kıyıda oturmakta olan altı adam ayağa sıçradı. Knute arabaların koya getirilmemesini emretmişti, çünkü yüklendikleri zaman tekerlek göbeklerine kadar kuma gömülürlerdi.</p>
	<p class="block_2"> </p>
	<p class="block_3">Arabacılar bütün altını küçük yamaçtan arabalara taşımak zorunda kalacaktı.</p>
	<p class="block_2"> </p>
	<p class="block_3">Zorlu, terletici bir iş olacaktı.</p>
	<p class="block_2"> </p>
	<p class="block_3">Gemi hareketini bitirir bitirmez Knute bağırarak emir vermeye başladı. Knute hançerini çekerken altı arabacı öne seğirtti. Aşağıda kimsenin az zehir alıp hayatta kalmadığından emin olacaktı, sonra o hazineyi Krondor'a götürecekti.</p>
	<p class="block_2"> </p>
	<p class="block_3">Dünyada güvenebileceğini bildiği bir adam vardı ve o adam bunca serveti saklamasına yardım edecekti. Sonra Knute kutlama yapacak, sarhoş olacak, bir kavga başlatacak ve kendini hapse attıracaktı. Bir mucize eseri kurtulmuşsa, bırak Ayı beni bulmak için gelsin, diye düşündü Knute. Bırak kendine korsan diyen deli hayvan şehrin en sağlam hapishanesinin göbeğinde, çevresi şehir muhafızları doluyken bana ulaşmaya çalışsın. Bu asla olmayacaktı... Ayı en azından şehir muhafızları tarafından yakalanırdı; daha büyük olasılıkla öldürülürdü. Knute Ayı'nın sonundan emin olduğu zaman kendi hayatı için pazarlık yapabilirdi. Çünkü o Ishap gemisinin nerede battığını bilen tek kişiydi. Prens'in adamlarını ve Enkazcılar Loncası'nın temsilcisini oraya götürebilir, Enkazcılar Loncası'nın büyücüsü gemiyi kaldırır ve Ayı hangi oyuncağın peşindeyse, onu alabilirlerdi. Sonra, Ayı Prens'in zindanında çürürken ya da bir darağacında asılı dururken ya da denizin dibinde yatarken o özgür bir adam olurdu. Ve bırak herkes hazinenin kalanının korsan gemisiyle birlikte, kıyıdan bir buçuk kilometre açıktaki derin hendeğe gittiğini sansın.</p>
	<p class="block_2"> </p>
	<p class="block_3">Knute ustaca planı için kendini kutladı ve Krondor'dan gelen arabacılar "Dürüst Adam'ın hazinesini" indirmek için güverteye çıkarken tüyler ürpertici işine koyuldu.</p>
	<p class="block_2"> </p>
	<p class="block_3">Şafak sökerken kilometrelerce ötede dalgaların içinden yalnız bir şekil çıktı. Dev şeklin üzerinde, tuzlu suda saatlerce kalmaktan lime lime ve sırılsıklam olmuş giysiler sarkıyordu. Uzun yüzüşü sırasında yükünü hafifletmek için silahlarını atmıştı. Sağlam gözü kayaları taradı ve nerede kıyıya çıktığını hesapladı. Çıplak ayaklarının altında kuru kuru hisseden dev korsan ilkel bir öfke çığlığı kopardı.</p>
	<p class="block_2"> </p>
	<p class="block_3">"Knute!" diye haykırdı gökyüzüne. "Karanlık tanrı adına, seni bulacağım ve karaciğerini bir sopaya takacağım. Ama ilk önce Tanrıların Gözyaşı'nın nerede olduğunu bana söyleyeceksin!"</p>
	<p class="block_2"> </p>
	<p class="block_3">Silah ve bir çift yeni çizme bulması gerektiğini bilen Ayı kuzeye, Dul Zirvesi'ndeki gizli tapınağa ve Haldon Başı köyüne döndü. Orada ona hizmet edecek adamlar bulacaktı ve onların yardımıyla Knute ile diğerlerinin izini sürecekti. Ona ihanet eden mürettebatından her adamı ağır, acı dolu ölümler bekliyordu. Ayı yine bir öfke haykırışı kopardı. Yankılar rüzgârın süpürdüğü kayalarda ölürken omuzlarını dikleştirdi ve yürümeye başladı.</p>
	<p class="block_4" id="calibre_pb_0"> </p>
</body></html>
