<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">SIRLAR</p>
	<p class="block_2"> </p>
	<p class="block_3">Bir asker merdiveni indi.</p>
	<p class="block_2"> </p>
	<p class="block_3">"Yüzbaşı, canlı birini bulduk. Dennison," dedi.</p>
	<p class="block_2"> </p>
	<p class="block_3">James Garruth'a baktı. Yüzbaşı Toprak Beyinin araştırması için başını salladı ve James Jazhara ve William'ın ona yukarı eşlik etmesi için işaret etti.</p>
	<p class="block_2"> </p>
	<p class="block_3">Yukarıda odaları zemin kattaki kadar dağınık buldular. Koridorun uzak ucundaki bir kapıdan Ayı'nın hapishaneden çıkarken kullandığı açık olan bir başka patlama deliği görebiliyorlardı.</p>
	<p class="block_2"> </p>
	<p class="block_3">Hapishane kâtibi Dennison bir tabureye oturmuş, başına soğuk, ıslak bir kumaş parçası bastırmıştı. Kâtip başını kaldırdı ve "Zayıf ve dindarları koruyan Dala'ya şükürler olsun. Siz gelmeseniz bana ne dehşet verici şeyler yaparlardı, kim bilebilir?" dedi.</p>
	<p class="block_2"> </p>
	<p class="block_3">William odada çevresine bakındı. "Burada ne oldu?"</p>
	<p class="block_2"> </p>
	<p class="block_3">"Bir gök gürültüsüyle yere düştüm, sonra bir ikincisiyle bayılacak oldum. Üzerinde oturduğum bu tabure kafama buradan çarptı." Alnındaki pis bir şişliği ovaladı. "Geldikleri zaman kaşlarımda kan vardı, bu yüzden ölü taklidi yaptım. Yatakhanedeki bütün muhafızları öldürdüler." Üst kattaki en geniş odaya açılan kapıya işaret etti. "Güçlü, gür sesli biri emirler veriyordu, ama gözlerimi kapalı tuttum, bu yüzden neye benzediğini size anlatamam. Ama adamlarından birini gördüm."</p>
	<p class="block_2"> </p>
	<p class="block_3">"Onu tanıdın mı?"</p>
	<p class="block_2"> </p>
	<p class="block_3">"Sanırım. Onu daha önce de görmüştüm. Korsan Asıksurat Micheal'ın güverte subayı olduğu söyleniyor."</p>
	<p class="block_2"> </p>
	<p class="block_3">James'in gözleri kısıldı. Zamanında pek çok yalancıyla karşılaşmıştı ve bu adam özellikle kötü bir yalancı gibi görünüyordu. "Asıksurat Micheal mı? Senin gibi Taht'ın yasalara saygılı bir hizmetkârı nasıl olur da bu adamı tanır?" Kâtip gözlerini kırptı ve "Ah, içtiğim bilinir... zaman zaman... ve bazen kendimi daha az seçkin meyhanelerde bulurum... rıhtımların orada." Konuşması hızlandı ve "Ah," dedi, "belki de yanılıyorumdur. Her şey çok hızlı oldu ve gözlerimi yine kapatmadan önce tek bir bakış fırlatabildim. Yani, başka biri de olabilirdi..." Odada çevresine huzursuzca bakınırken sesi solup gitti. James Jazhara ile William'a baktı, William merdivene doğru yanaştı, Jazhara kâtip ile uzak duvardaki deliğin arasına girdi. James, "Başka herkesi öldürmek konusunda bu kadar özenli davrandıkları düşünülünce, sence seni neden canlı bıraktılar?"</p>
	<p class="block_2"> </p>
	<p class="block_3">Kâtibin yüzündeki kan çekildi ve kekelemeye başladı, "Dediğim gibi, efendim, ölü taklidi yaptım."</p>
	<p class="block_2"> </p>
	<p class="block_3">"Daha yakından bakmamış olmaları tuhaf," dedi Jazhara soğuk bir sesle. James William'a başını salladı ve Toprak Beyi öne adım atıp sıska kâtibin yakasını kavradı. "Hapishanede herkesin öldürülmesi tuhaftan da öte... sen ve aşağıdaki sarhoş dışında."</p>
	<p class="block_2"> </p>
	<p class="block_3">"Ve sarhoşun hayatta kalmasının tek sebebi başka bir hücrede olması," diye yorum yaptı William.</p>
	<p class="block_2"> </p>
	<p class="block_3">James kâtibi ittirerek sırtını duvara dayadı. "Hapishaneye ne zaman saldırmaları gerektiğini çok iyi biliyordu. Programı kim biliyordu?"</p>
	<p class="block_2"> </p>
	<p class="block_3">Kâtip daha solarak kekeledi, "Şerif! Yardımcılar!"</p>
	<p class="block_2"> </p>
	<p class="block_3">"Ve sen!" dedi William, adama yaklaşarak. "O paralı askerler yüzünden ölü yatan bir kız var, âşık olduğum kız! Bence anlattığından daha fazlasını biliyorsun, bu yüzden ben senin kanını dökmeden dökülsen daha iyi olacak."</p>
	<p class="block_2"> </p>
	<p class="block_3">Kâtip elini yalvarırcasına kaldırırken korkuyla titriyordu. Bakışlarını yakarıyla William'dan James'e, ondan Jazhara'ya çevirdi. "Gerçekten, efendilerim, hiç fikrim yok."</p>
	<p class="block_2"> </p>
	<p class="block_3">William hançerini çıkardı ve ucunu adamın gırtlağına dayadı. Dennison'ın boğazından ince bir kan sızıntısı kıvrılarak aktı. "Yalan söylüyorsun! Dualarını et!"</p>
	<p class="block_2"> </p>
	<p class="block_3">"Hayır, dur!" diye çığlık attı kâtip. "Anlatacağım. Anlatacağım. Beni öldürme!" James, William'ı kâtipten uzaklaştırmak içinmiş gibi hafifçe hareket etti ve sakin bir sesle, "Bu adam, Ayı'yı tanıyor muydun?"</p>
	<p class="block_2"> </p>
	<p class="block_3">Dennison, yenilmiş görünerek başını salladı. "Ufak bir iş yapmıştık. Hapishane ve muhafızlar hakkında bilgi karşılığında birkaç kron verirdi ve zaman zaman, adamları yakalandığı zaman orada burada birkaç hükmü hafifletirdim. Onları serbest bıraktırırdım; kimse fark etmiyordu. Ayı'nın o korsan, Knute'la ne yaptığını bilmiyordum, ama Knute yakalandığı zaman çok sinirlendi."</p>
	<p class="block_2"> </p>
	<p class="block_3">"Korsan Ayı'yı cinayete sevk edecek ne sır saklıyordu?"</p>
	<p class="block_2"> </p>
	<p class="block_3">Kâtip acı bir kahkaha attı. "Kimsenin Ayı'yı cinayete sevk etmesi gerekmez, Toprak Beyi. Dilediği zaman bulur onu. Bunca sene boyunca ona hayır diyemememin sebebi bu. Tek sağlam gözünü kırpmadan öldürürdü beni. Neden Knute'un peşindeydi, bilmiyorum. Ben yalnızca Knute'un Seni Isırılmış Köpek’te (D.N.=Seni Isırılmış Köpek bir han ismi. Yanlışlık yok) oda tuttuğunu öğrendim, ama Ayı'ya haber veremedim. Adamları gördükleri herkesi öldürürken doğrulup söyleyecek değildim."</p>
	<p class="block_2"> </p>
	<p class="block_3">"Eh, artık ona anlatamayacaksın," dedi William, hançerini çevirip kabzasını kâtibin ense köküne indirirken.</p>
	<p class="block_2"> </p>
	<p class="block_3">Kâtip yere yıkıldı. William, "Yüzbaşı'dan bunu saraya götürmesini ve yakın gözlem altında tutmasını isteyeceğim," dedi. James başını salladı. "Kimseyle konuşmasın."</p>
	<p class="block_2"> </p>
	<p class="block_3">William baygın kâtibi yakaladı, omzunun üzerine attı ve merdivenden aşağı taşıdı. Jazhara başını iki yana salladı ve "Gizemli," dedi.</p>
	<p class="block_2"> </p>
	<p class="block_3">James, "Knute her ne sır saklıyorsa, Ayı Batı Alemi'ndeki en çok aranan adam olmaya razı olacak kadar çok istiyordu. Arutha'yı tanıyorsam, yarına kadar Ayı'nın başına en az on bin altın para koyacaktır. Bütün paralı askerler Ayı'ya hizmet mi etseler, yoksa ele mi verseler, uzun uzun düşüneceklerdir."</p>
	<p class="block_2"> </p>
	<p class="block_3">"Şimdi ne yapacağız?"</p>
	<p class="block_2"> </p>
	<p class="block_3">James çevresine bakındı ve başını kâtibin masasına doğru eğdi. "İlk önce Arutha'ya bir not yazacağım. Sonra, aşağıdaki dostumuzun faydalı bir şey bırakmış olması ihtimaline karşılık buradaki her kâğıdı araştıracağız. Ve sonra iki şeyi aramaya başlamamızı öneriyorum."</p>
	<p class="block_2"> </p>
	<p class="block_3">Jazhara bir parmağını kaldırdı. "Bir: Knute'un sırrı."</p>
	<p class="block_2"> </p>
	<p class="block_3">James başını salladı ve iki parmak kaldırdı. "Ve iki: Lucas. Talia'nın babası." Düşünceli düşünceli "Ve birini bulmak bizi diğerine götürmezse çok şaşarım, diye ekledi"</p>
	<p class="block_2"> </p>
	<p class="block_3">Seni Isırılmış Köpek Krondor'da var olan en köhne meyhanelerden biriydi ve bu hiç de kolay bir başarı değildi. James başını iki yana salladı. "Benim tercih edeceğim içki dükkânı değil."</p>
	<p class="block_2"> </p>
	<p class="block_3">William hüzünle güldü. "İşittiklerime bakılırsa, James, daha kötülerine gidip gelmişsin."</p>
	<p class="block_2"> </p>
	<p class="block_3">James sırıttı ve kapıyı ittirip açtı. "Daha kötü yerler yok. Aklını başında tut; burada hoş karşılanmayacağız."</p>
	<p class="block_2"> </p>
	<p class="block_3">İçeri girdi, diğerleri peşinden geldi ve ne demek istediğini hemen anladılar.</p>
	<p class="block_2"> </p>
	<p class="block_3">Her göz William'a, ya da daha doğrusu üzerindeki cekete dikildi: Prens'in Aile Muhafızı ceketi. Kan lekeleri ve yanıklar da gözden kaçmadı.</p>
	<p class="block_2"> </p>
	<p class="block_3">Uzun salonun uzak ucunda bir adam grubu, ayakta dururken içki içilebilmesi için tasarlanmış yüksek, yuvarlak bir masanın çevresine toplanmıştı. Giysileri ve çıplak ayakları denizci olduklarını gösteriyordu.</p>
	<p class="block_2"> </p>
	<p class="block_3">İşçi olduğu açık üç adam şöminenin önünde duruyordu ve onlar da yeni gelenlere bakıyordu.</p>
	<p class="block_2"> </p>
	<p class="block_3">Kapının yanında iki silahlı adam William'ın girişi üzerine sohbetlerini bırakmıştı.</p>
	<p class="block_2"> </p>
	<p class="block_3">Uzun bir an boyunca meyhanede sessizlik hüküm sürdü, sonra adamlar alçak mırıltılarla konuşmaya başlarken yavaş yavaş sesler işitilmeye başladı. James meyhanenin sahibini aradı ve uzun bara doğru ilerledi. "Ne halt istiyorsunuz?" diye karşıladı onları meyhane sahibi.</p>
	<p class="block_2"> </p>
	<p class="block_3">James gülümsedi. William o gülümsemeyi tanıyordu. Sorun çıkmak üzere olduğunu anlatıyordu.</p>
	<p class="block_2"> </p>
	<p class="block_3">"Arkadaşlarım ve benim için içki."</p>
	<p class="block_2"> </p>
	<p class="block_3">Meyhane sahibi bir senedir tarak yüzü görmemiş gibi duran gür, karışık, siyah saçlı bir adamdı. Çenesi yeni çıkmış sakallarla kaplıydı ve ağır çeneleri ve gözlerinin altındaki koyu renk gölgeler kendi birasını sık sık ve düzenli olarak tadan biri olduğu izlenimini bırakıyordu. Barın üzerine üç dolu bardak bıraktı ve hırladı, "Altı bakır. İçin ve defolun; burada saray soytarılarından hoşlanmayız."</p>
	<p class="block_2"> </p>
	<p class="block_3">"Harika," diye mırıldandı Jazhara, birayı yudumlarken. Zayıf ve acıydı, bu yüzden bardağını barın üzerine bıraktı ve durup izledi.</p>
	<p class="block_2"> </p>
	<p class="block_3">"Sen Şanslı Pete dedikleri adam mısın?" dedi James.</p>
	<p class="block_2"> </p>
	<p class="block_3">Tombul yüz bir gülümsemeyle ikiye bölündü. "Evet, Şanslı Pete, cinsi latifle ilgili becerilerim yüzünden." Jazhara'ya göz kırptı ve "Gel, beni daha sonra gör, güzelim, sana üçüncü bacağımı göstereyim."</p>
	<p class="block_2"> </p>
	<p class="block_3">Elini kadının elinin üzerine koydu. Jazhara gülümsedi, öne eğildi ve fısıldadı, "Aradığımız şeyi bulamazsak bana gösterecek iki tane bile bulamayacaksın." Elini çekti.</p>
	<p class="block_2"> </p>
	<p class="block_3">Pete sırıttı ve güldü; bu görünüşünü daha çekici kılmadı. "Ateşlisin, ha? Ateşli kadınları severim."</p>
	<p class="block_2"> </p>
	<p class="block_3">"Knute adında bir adamın burada kaldığını duyduk," dedi William.</p>
	<p class="block_2"> </p>
	<p class="block_3">Pete başını eğdi. "Knute mu? Knute mu dedin? Zor işitiyorum, bilirsin ve hafızam eskisi gibi değil, evlat." Göstere göstere elini kulağına götürdü. James çevresine bakındı ve odadaki diğerlerinin sessizce sohbeti izlemekte olduğunu gördü. Pete'e karşı kaba güç kullanacak olsalar kısa sürede arbede çıkacağını bilecek kadar çok bulunmuştu Seni Isırılmış Köpek gibi yerlerde. Kemerindeki keseye uzandı, iki altın para çıkardı ve tezgâhın üzerine bıraktı.</p>
	<p class="block_2"> </p>
	<p class="block_3">Pete'in yüzü aydınlandı. "Ah, evet, an geçtikçe daha iyi işitiyorum!" Sesini alçalttı. "Evet, ihtiyar Knute'u tanıyordum. Yalnızca önemsiz bir korsan, ama genellikle işleri yolunda giderdi. En azından lanet muhafızlar onu yakalayana kadar." William’a baktı. "Sen üzerine alınma."</p>
	<p class="block_2"> </p>
	<p class="block_3">"Alınmadım... henüz," diye yanıt verdi William. "Knute son birkaç gün içinde sıradışı bir şey söyledi mi?"</p>
	<p class="block_2"> </p>
	<p class="block_3">Pete hiçbir şey söylemedi. Uzun bir sessizlikten sonra James tezgâhın üzerine bir başka altın para koydu. Daha fazla sessizlik oldu ve James bir dördüncüyü çıkardı. Pete paraları toparladı ve "Ha! Çok fazla içiyordu, kim bilebilirdi ki? Onu hiç o kadar tedirgin görmemiştim ve komik olan şu, muhafızlar onu yakaladığı zaman rahatlamış gibi görünüyordu; sanki yakalanmayı hedeflermiş gibi. Kapının hemen önünde kavga çıkardı, öyle yaptı." Pete ön kapıya işaret etti. "Knute gibi adamların çoğu, eh, hapishaneden kaçınmak için ellerinden geleni yaparlar, ne demek istediğimi anlıyor musunuz?" James başını salladı.</p>
	<p class="block_2"> </p>
	<p class="block_3">"Ama ihtiyar Knute kavga çıkardı, sonra muhafızlar gelene kadar oyalandı, sonra delikanlının suratına içki fırlattı, incik kemiğini tekmeledi, her tür saçmalığı yaptı işte. Knute kavgacı değildir, ne demek istediğimi anlıyorsanız. Kafa adamıdır, ama bu sefer, görebildiğim kadarıyla kafası yerinde değildi."</p>
	<p class="block_2"> </p>
	<p class="block_3">"Odasını görebilir miyiz?" dedi James.</p>
	<p class="block_2"> </p>
	<p class="block_3">Pete bir kızgınlık gösterisi sergiledi. "Kaçırmış olmalısınız! İnsanların konuklarımın eşyalarını karıştırmasına izin veremem!"</p>
	<p class="block_2"> </p>
	<p class="block_3">James tezgâhın üzerine iki altın para daha bıraktı. "Konuğun öldü, parça parça edildi."</p>
	<p class="block_2"> </p>
	<p class="block_3">Pete paraları aldı. "Eh, bu durumda, sanırım aldırmaz. Gidin. Anahtar burada." Anahtarı tezgâhın üzerinde kaydırdı. "Üst katta, soldaki kapı. Bakabilirsiniz, ama çabuk olun ve diğer konuklarımı rahatsız etmeyin. Ve anahtarı hemen geri getirin, yoksa peşinizden arkadaşlarımı gönderirim!" Merdiveni tırmandılar ve kendilerini dört kapılı, küçük bir katta buldular, iki kapı ileride, bir tane solda, bir tane sağdaydı. James sol kapıya döndü ve anahtarı soktu.</p>
	<p class="block_2"> </p>
	<p class="block_3">O anahtarı çevirirken James içeriden bir ses duydu. Geriledi, akıcı bir hareketle kılıcını çekti ve kapıyı tekmeleyip açtı. Odanın içinde, yapılmamış bir yatağın üzerine koyduğu sandığı karıştıran iri bir adam vardı. Kapı hızla açılırken adam döndü ve iri bir hançer çekti.</p>
	<p class="block_2"> </p>
	<p class="block_3">"O hançeri bırak!" diye bağırdı James.</p>
	<p class="block_2"> </p>
	<p class="block_3">Adam hançeri çevirdi, ucunu tutarak kolunu arkaya attı ve James'e fırlattı. "Yere!" diye bağırdı James ve kendini yere bıraktı. Hançer James'in kıvrılan bedeninin birkaç santim üzerinden geçip kapıdan dışarı uçtu.</p>
	<p class="block_2"> </p>
	<p class="block_3">Adam kendini hanın arka avlusuna bakan küçük bir pencereden dışarı fırlatırken James cam kırılması sesi duydu. William James'in üzerinden atladı ve James kalkamadan pencereye ulaştı.</p>
	<p class="block_2"> </p>
	<p class="block_3">"Lanet olsun," dedi William, açıklıktan dışarı bakarken.</p>
	<p class="block_2"> </p>
	<p class="block_3">James arkasından yaklaştı ve "Ne?" dedi.</p>
	<p class="block_2"> </p>
	<p class="block_3">William işaret etti ve James dışarı baktı. Adam aşağıdaki kaldırım taşlarının üzerine yayılmıştı. Başının kıvrıldığı açıya bakılırsa boynu kırılmıştı. "Çevreyi ara, burada ne varmış bak. Biz Jazhara'yla birlikte aşağıdaki dostumuzu inceleyelim," dedi James William'a.</p>
	<p class="block_2"> </p>
	<p class="block_3">James ve Jazhara merdivenden aşağı seğirtti, Şanslı Pete'in yanından geçti. "Anahtarım nerede?" diye sordu adam.</p>
	<p class="block_2"> </p>
	<p class="block_3">"İşi bittiği zaman William getirecek," dedi James. Tezgâhın yanındaki kapıya işaret ederek, "Arka avluya buradan mı çıkılıyor?" dedi.</p>
	<p class="block_2"> </p>
	<p class="block_3">"Evet, neden?"</p>
	<p class="block_2"> </p>
	<p class="block_3">"Çünkü orada bir ceset var," diye yanıt verdi James, kapıyı ittirip açarak. Pete dirseklerini tezgâha dayadı ve "Hep olur, evlat," dedi.</p>
	<p class="block_2"> </p>
	<p class="block_3">James bedene ulaştı ve yanında diz çöktü. Adamın eli küçük bir kesenin üzerine kapanmıştı. Adamın parmaklarını açtı, keseyi aldı ve içindekileri inceledi.</p>
	<p class="block_2"> </p>
	<p class="block_3">İçinde basit bir anahtar vardı.</p>
	<p class="block_2"> </p>
	<p class="block_3">"Ne için olduğunu düşünüyorsun?" diye sordu Jazhara.</p>
	<p class="block_2"> </p>
	<p class="block_3">"Emin değilim, ama bu anahtarda tanıdık bir şey var."</p>
	<p class="block_2"> </p>
	<p class="block_3">William belirdi. "Yukarıda çalmaya değecek hiçbir şey yok. Yalnızca birkaç parça giysi."</p>
	<p class="block_2"> </p>
	<p class="block_3">"Bu var," dedi James, anahtarı kaldırarak.</p>
	<p class="block_2"> </p>
	<p class="block_3">William onu inceledi, sonra, "Buraya, ışığa gel," dedi.</p>
	<p class="block_2"> </p>
	<p class="block_3">Tek bir lambanın yandığı, hanın arka kapısına yaklaştılar. William anahtarı James'ten aldı ve üzerindeki damgaya işaret etti. "Bu simgeyi görüyor musun?" James anahtarı ondan aldı ve daha yakından baktı. "Bu Lucas'ın anahtarı! Lağıma açılan geçidi kilitleyen!"</p>
	<p class="block_2"> </p>
	<p class="block_3">"O zaman adam bunu arıyordu. Bu ne anlama geliyor?" dedi.</p>
	<p class="block_2"> </p>
	<p class="block_3">James anahtarı yanağına vurdu. "Lucas'ın lağım kanalında gizli bir girişi var, barın arkasındaki depo odasında. Anahtarı, bu anahtarı kullanan insanlardan para alırdı."</p>
	<p class="block_2"> </p>
	<p class="block_3">"Demek Knute Lucas'ın lağıma açılan gizli geçidini kullanıyordu," dedi William.</p>
	<p class="block_2"> </p>
	<p class="block_3">James başını salladı. "Evet. Muhtemelen son yağmasından kalan hazineyi saklayabilmesi için. O sarhoş Scovy'ye anlattığı ganimet. Ona Arutha'nın affını satın alacak ganimet."</p>
	<p class="block_2"> </p>
	<p class="block_3">"Sence anahtarı Lucas'tan çaldı mı?" diye sordu Jazhara.</p>
	<p class="block_2"> </p>
	<p class="block_3">"Hayır, bu işte birlikte olmalılar. Knute'un katili 'onun' nerede olduğunu bilmek istiyordu; iddiaya girerim 'o' hazinedir."</p>
	<p class="block_2"> </p>
	<p class="block_3">"Demek Lucas Ayı kaçtığı zaman lağım kanalına kaçtı. Ama o zaman neden seninle ya da Prens'le iletişime geçmedi?" dedi William.</p>
	<p class="block_2"> </p>
	<p class="block_3">"Belki de geçemiyordu," dedi Jazhara.</p>
	<p class="block_2"> </p>
	<p class="block_3">James başını iki yana salladı. "Lucas lağım kanallarını benim kadar iyi bilen ve Şakacılar'dan biri olmayan tek insan. Saklanacak çok yeri vardır." James'in sesi düşünürken alçaldı. "Ayı'nın ne tür bir adam olduğunu biliyor olmalı. Ve sırf çalıntı malları satarak olsa bile, eğer korsanlıkla ilgisi olduğunu biliyorsa Arutha'nın ona dikkate değer bir koruma sağlamasının olası olmadığını biliyor olmalı. Lucas hayatını yasal ve yasadışı iş arasında ince bir hatta yürüyerek geçirdi, ama bu sefer o çizgiyi aştı." William acı konuştu "Ve bedelini kızı ödedi."</p>
	<p class="block_2"> </p>
	<p class="block_3">James elini William'ın koluna koydu. "Ve Lucas hayatının geri kalanı boyunca bu gerçekle yaşamak zorunda kalacak."</p>
	<p class="block_2"> </p>
	<p class="block_3">"Ayı onu bulursa fazla uzun olmayacak. Görevimiz açık; Lucas'ı bulmalıyız... bir an önce," dedi Jazhara.</p>
	<p class="block_2"> </p>
	<p class="block_3">James başını sallayarak onayladı. "Umarım onu Ayı'dan önce buluruz."</p>
	<p class="block_2"> </p>
	<p class="block_3">"Nereden başlıyoruz?" diye sordu William.</p>
	<p class="block_2"> </p>
	<p class="block_3">James arkadaşına kurnaz kurnaz gülümsedi ve aşağıya işaret etti. "Lağımlardan."</p>
	<p class="block_2"> </p>
	<p class="block_3">* * *</p>
	<p class="block_2"> </p>
	<p class="block_3">Gökkuşağı Papağan Hanı'nın zemini hala kan lekeleriyle kaplıydı, ama cesetler götürülmüştü. James, William ve Jazhara yaklaşırken kapıda bir asker duruyordu.</p>
	<p class="block_2"> </p>
	<p class="block_3">"Simon!" dedi William, askeri tanıdığında. "Nasıl gidiyor?"</p>
	<p class="block_2"> </p>
	<p class="block_3">"Burası sessiz, Teğmen. Cesetler alındı ve gerektiği gibi yollarına gönderilmesi için Lims-Kragma Tapınağı'na götürüldü." "Diğer muhafızlar nerede?" diye sordu James.</p>
	<p class="block_2"> </p>
	<p class="block_3">"Eh, Jack arka kapıda ve hepsi bu, Toprak Beyi. Çavuş Tagart çocukların kalanına cesetleri tapınağa taşıtıyor. Sanırım çavuş kimsenin zaten altüst edilmiş bir hanı soymaya çalışacağını düşünmedi. Vardiyamızın sonunda iki kişi yerimizi alacak, sonra biz de diğerleriyle birlikte aşağıya ineceğiz."</p>
	<p class="block_2"> </p>
	<p class="block_3">"Aşağıya nereye?" diye sordu James.</p>
	<p class="block_2"> </p>
	<p class="block_3">"Neden, lağımlara. İşitmediniz mi, Toprak Beyi?"</p>
	<p class="block_2"> </p>
	<p class="block_3">"Neyi işitmedik mi?" dedi James.</p>
	<p class="block_2"> </p>
	<p class="block_3">"Birkaç saat önce herifin biri hapishaneden çıkmış. Bir meyhanede hapishanenin neden saldırıya uğradığı bilgisi karşılığında birine içki ısmarlatmış."</p>
	<p class="block_2"> </p>
	<p class="block_3">James irkildi. "Scovy."</p>
	<p class="block_2"> </p>
	<p class="block_3">"O adam olabilir," dedi asker, "her neyse, bol bol söylenti var. Lağım kanallarında korsan hazinesi. Mücevher ve altın dağları. Ayı adında bir korsanın, oradaki biri hazinenin nerede olduğunu bildiği için hapishaneye saldırdığını söylüyor."</p>
	<p class="block_2"> </p>
	<p class="block_3">"Demek artık lağım kanalları hazine avcılarıyla doldu," dedi William.</p>
	<p class="block_2"> </p>
	<p class="block_3">"Orası kesin, Teğmen," dedi Simon. "Sizden birkaç dakika önce geçen bir şehir muhafızından duydum. Bir grup serseri Beş Nokta'nın yakınındaki ızgaradan topallaya topallaya çıkmış. Hepsi yaralı ve kanlar içindeymiş. Hazineyi kendileri bulabilmek için Şakacılar'ın herkesi lağım kanallarından uzak tutmaya çalıştığı söyleniyor."</p>
	<p class="block_2"> </p>
	<p class="block_3">James içini çekti. "Eh, Lucas'ı bulmayı daha da güçleştirecek başka ne olabilir, merak ediyorum."</p>
	<p class="block_2"> </p>
	<p class="block_3">"Eh, biri orada bir de canavar olduğunu söyledi, Toprak Beyi."</p>
	<p class="block_2"> </p>
	<p class="block_3">James Simon'a baktı ve "Şaka yapıyorsun, değil mi?" dedi.</p>
	<p class="block_2"> </p>
	<p class="block_3">"Şerefim üzerine, Toprak Beyi," dedi asker. "Anlaşılan iki gece önce körfezde yüzen bir ceset bulmuşlar, bir kedinin bir fareyi kemirmesi gibi kemirilmiş. Sonra Seni Isırılmış Köpek'te bir adamın bir başkasından, bir kaçakçı grubunun boğa kadar iri, uzun kollu ve iri dişli bir şeyin saldırısına uğradığını duymuşlar."</p>
	<p class="block_2"> </p>
	<p class="block_3">"Ve sen oraya inmek istiyorsun, öyle mi?" diye sordu Jazhara James'e. "Hayır," diye yanıt verdi eski hırsız, "ama başka seçeneğimiz yok. Ayı'yı yakalayacaksak, Lucas'ı ondan önce bulmalıyız. Lucas'ın nerede saklandığına ilişkin bir fikrim var."</p>
	<p class="block_2"> </p>
	<p class="block_3">William başını salladı. "Ayı Lucas'ı bulamasa bile, eğer Lucas Knute’la ortaksa ve hazine ondaysa, onu bizden önce bulan herhangi biri muhtemelen Lucas'ı öldürür."</p>
	<p class="block_2"> </p>
	<p class="block_3">"Daha fazla gecikme yok. Gelin," dedi. Simon'a, "Yerinizi alacaklar geldiği zaman görevdeki çavuşa bizim katili aramak üzere lağıma indiğimizi söyle. Saray'a haber gönderilmesini istiyorum. Prens'ten, bu hazine avcılarını temizlemek için bir bölük göndermesini istesin." "Emredersiniz, Toprak Beyi." Simon selam verdi.</p>
	<p class="block_2"> </p>
	<p class="block_3">James dönecek oldu ve Simon ekledi, "Bir şey daha, Toprak Beyi."</p>
	<p class="block_2"> </p>
	<p class="block_3">"Nedir?"</p>
	<p class="block_2"> </p>
	<p class="block_3">"Bir süre önce duyduğum bir söylenti var." Kimsenin dinlemediğinden emin olmak için çevresine bakındı. "Anlaşılan Fishtown'dan bir avuç sarhoş delikanlı Beş Nokta'nın yakınında lağım kanallarından çıkmışlar ve yanlarında başkalarını sürüklüyorlarmış. Oldukça berbat götürüyorlarmış."</p>
	<p class="block_2"> </p>
	<p class="block_3">"Şakacılar mı?" diye sordu James, balıkçıların Hırsızlar Loncası'na rastlamış olup olmadığını merak ederek.</p>
	<p class="block_2"> </p>
	<p class="block_3">"Hayır, Şakacılar değil, Toprak Beyi." Sesini alçalttı. "Size bahsettiğim şu canavar olduğunu söylediler. Dala Tapınağı'na gidip arkadaşlarının kan kaybından ölmesini engellemek için son kuruşlarına kadar rahiplere vermek zorunda kalmışlar."</p>
	<p class="block_2"> </p>
	<p class="block_3">"Yine mi canavar?" William kuşkulu görünüyordu. "Şu saçmalığı kes."</p>
	<p class="block_2"> </p>
	<p class="block_3">Simon omuz silkti. "Yalnızca işittiklerimi anlatıyordum, Teğmen. Bir tür... şey, insandan yarım boy uzun. Bir balıkçı tünelde beliriverdiğini ve kemik kırmaya, parmak koparmaya başladığını söyledi."</p>
	<p class="block_2"> </p>
	<p class="block_3">"Harika," dedi James. "Kısaca harika." Başını iki yana sallayarak arkadaşlarını arka odaya götürdü. Duvarlar tavana kadar kuru yiyecekler, yedek çanak çömlek ve şarap şişeleri raflarıyla doluydu. Knute'un odasında bulduğu anahtarı çıkardı ve bir kuru fasulye çuvalını kenara çekti. Arkasında Knute'un anahtarının girebileceği büyüklükte bir anahtar deliği vardı.</p>
	<p class="block_2"> </p>
	<p class="block_3">Anahtarı soktu ve çevirdi. Yumuşak bir gürleme ve yüksek bir tıkırtı duyuldu, sonra James rafların yanını tuttu ve sağa çekti. Raflar direnmeden yana kaydı ve yarım boy yüksekliğinde bir geçit ve aşağı inen basamaklar görüldü. "Bu basamaklardan inmek için biraz eğilmeniz gerekecek," dedi. "William, git bize ışık getir."</p>
	<p class="block_2"> </p>
	<p class="block_3">William hanın salonuna döndü ve bir an sonra bir lamba ile geri döndü. "Bir düzine farklı yerden girebiliriz, ama Lucas'ın izini bulmak buradan daha kolay olacak," dedi James.</p>
	<p class="block_2"> </p>
	<p class="block_3">Lambayı almak için işaret etti, William'ın uzattığı elinden aldı ve karanlığa doğru yol gösterdi.</p>
	<p class="block_2"> </p>
	<p class="block_3">"İnişe dikkat," diye fısıldadı James, Lucas'ın hanından çıkan tünelden lağım kanalının zeminine atlayarak. Döndü ve elini Jazhara'ya uzattı. Kadın elini tuttu ve dengesini sağlamak için asasını kullanarak çevik bir hareketle aşağı atladı. William kadının peşinden atladı ve çizmesinin altında ezilen bir şeyin üzerine indi.</p>
	<p class="block_2"> </p>
	<p class="block_3">"Ne koku!" diye şikâyet etti William, çizmesini iki santim derinliğindeki sıvının üzerinde yükselen taşlara sürterek.</p>
	<p class="block_2"> </p>
	<p class="block_3">James Jazhara'ya döndü ve "Korkarım şehir turu derken kastettiğim şey değil.</p>
	<p class="block_2"> </p>
	<p class="block_3">Ama görev çağırıyor..."</p>
	<p class="block_2"> </p>
	<p class="block_3">"Arkadaşın Lucas'ın buradan kaçtığını mı düşünüyorsun?" diye sordu Jazhara. James loşluğun içinde çevresine bakındı. Biraz sonra, "Bu lağım kanallarını neredeyse Şakacılar kadar iyi bilir," dedi. Nereden başlayacağına ilişkin iz ararmış gibi duvarlara ve yere baktı. "Gediksavaşı sırasında Lucas hem Şakacılarla, hem Trevor Hull'ın kaçakçılarıyla çalıştı. Şakacılar'dan büyük iyi niyet kazandı, bu yüzden onu burada rahat bırakıyorlar. Bu hakka çok kişi sahip değildir. Başı derde girecek olsa geleceği yer burasıdır."</p>
	<p class="block_2"> </p>
	<p class="block_3">"Çok yol gitmemiz lazım, bu yüzden başlasak iyi olacak. Önce hangi tarafa?" dedi William.</p>
	<p class="block_2"> </p>
	<p class="block_3">James işaret etti. "O tarafa, akıntı aşağı."</p>
	<p class="block_2"> </p>
	<p class="block_3">"Neden?" diye sordu Jazhara.</p>
	<p class="block_2"> </p>
	<p class="block_3">"Lucas'ın bildiği bazı eski kaçakçı saklanma yerleri var. Şakacılar arasında bile, nerede olduklarını bilen çok kişi kalmadı. Lucas'ın o gizli odalardan birine sakladığını tahmin ediyorum." "Nerede olduklarını biliyor musun?" diye sordu William.</p>
	<p class="block_2"> </p>
	<p class="block_3">James omuz silkti. "Yıllar geçti, ama genel konumlarını biliyorum gibi."</p>
	<p class="block_2"> </p>
	<p class="block_3">William çileden çıkmışçasına nefes verdi. "Gibi mi?"</p>
	<p class="block_2"> </p>
	<p class="block_3">Jazhara kahkaha attı. "Hiç fikrinin olmamasından daha iyi, bana sorarsan." Lağım kanallarında yürüdüler. Çıkardıkları sesler, taşlardan yansıyan, damlayan, şapırdayan, guruldayan su sesleriyle gizleniyordu. James sık sık onları durdurmak için elini kaldırıyor, dinliyordu.</p>
	<p class="block_2"> </p>
	<p class="block_3">Yaklaşık yarım saat dikkatle hareket ettikten sonra geniş bir tünele girdiler. İleriden akan su sesi geliyordu. James, "Kanal ağının merkezi ileride. Yarım düzine geniş tünel oraya boşalıyor ve körfezin güney ucuna çıkıyor. Oradan bir daha dönüyoruz ve eski kaçakçı iskelesine gidiyoruz. Akım bir teknenin girmesine yetecek kadar büyük, kaçakçıların iskelesinin karşı uçta, şehrin doğu duvarının yakınında olmasının sebebi bu."</p>
	<p class="block_2"> </p>
	<p class="block_3">"Bugünlerde kullanan var mı?" dedi William.</p>
	<p class="block_2"> </p>
	<p class="block_3">"Lucas dışında mı? Bilmiyorum. Orada bulunmuş ve Prens'in hizmetinde olmayan çok kişi hayatta kalmadı artık. Belki Şakacılar o depo odalarını keşfetmiştir." Daha geniş bir kanala girdiler ve akan su sesi yükseldi. "Burada dikkatle yürüyün," diye uyardı James.</p>
	<p class="block_2"> </p>
	<p class="block_3">Geniş, yuvarlak, kubbeli bir odaya girdiler. Altı tünel, bir çarkın çubukları gibi her yöne dallanıyordu. Üstlerinde, daha küçük borular yuvarlak alana dökülüyordu ve pis su aşağıya boşalıyordu. Duvar boyunca uzanan dar geçitte tek sıra halinde, ihtiyatla yürüdüler, çünkü derin deliğin çevresindeki taşlar kaygan pislikle kaplanmıştı. İkinci geniş tüneli geçerlerken William sordu, "Bunlar nereye gidiyor?" "Her biri şehrin bir başka kesimine gidiyor," dedi James. Durdu ve odanın karşı tarafındaki tünellerden birine işaret etti. "Oradaki saraya gidiyor. Yıllar önce bir prens lağım kanallarını daha verimli kılmaya karar vermiş, sanırım. Yukarıda eski bir sarnıç var," karanlıkta yukarıya işaret etti "ve lağımları temizlemek için her gece su boşaltması düşünülmüş. Hiç planlandığı gibi çalıştığı olmuş mu, bilmiyorum, ama..." Yürümeye devam etti. "Kullanıldığını hatırlayan kimseyi tanımıyorum. Dükkânlarını açtıkları zaman bir sürü tüccar kendi tünellerini kazıyor. Kraliyet mühendislerinin haritaları var, ama çoğu eski ve faydasız."</p>
	<p class="block_2"> </p>
	<p class="block_3">Neredeyse kendi kendine ekledi, "O haritalan güncelleştirmek ve değişiklik yaptıkları zaman insanları Taht'a haber vermelerini zorunlu kılmak yapmaya değer bir şey olurdu."</p>
	<p class="block_2"> </p>
	<p class="block_3">Üçüncü geniş tünele girdiler ve James, "Dikkatli olun. Şakacı bölgesine giriyoruz," dedi.</p>
	<p class="block_2"> </p>
	<p class="block_3">Kısa süre sonra bu tünel daha küçük bir yuvarlak alana boşaldı. İki yanda, iki tünel daha buraya açılıyor ve "Y" şeklinde bir kesişim oluşturuyordu. Kesişimin yakınında yaşlı bir adam durmuş, uzun bir sopa kullanarak yüzeydeki döküntüleri karıştırıyordu.</p>
	<p class="block_2"> </p>
	<p class="block_3">William kılıcını yavaşça çekecek oldu, ama James arkasına uzandı ve arkadaşının elini durdurdu. "Yalnızca Sıçan Kuyruk Jack adında eski bir toplayıcı."</p>
	<p class="block_2"> </p>
	<p class="block_3">"Toplayıcı mı?" diye fısıldadı Jazhara.</p>
	<p class="block_2"> </p>
	<p class="block_3">"Değerli şeyleri topluyor. Burada neler bulunabildiğini bilseniz şaşardınız."</p>
	<p class="block_2"> </p>
	<p class="block_3">James yavaşça görüş alanına girdi ve "İyi günler, Jack."</p>
	<p class="block_2"> </p>
	<p class="block_3">Adam döndü. "Jimmy, canlı ve nefes alıyor. Yıllar oldu."</p>
	<p class="block_2"> </p>
	<p class="block_3">Daha yakından bakıldığında adam orta yaşlı, çökmüş omuzlu ve zayıf görünüyordu.</p>
	<p class="block_2"> </p>
	<p class="block_3">Saçları keçeleşmiş ve pisti ve rengi belirsizdi. İçe çekilmiş bir çenesi, iri gözleri vardı ve o gözler James'le iki arkadaşına dikilmişti.</p>
	<p class="block_2"> </p>
	<p class="block_3">"Bakıyorum gözlemece oynuyorsun," dedi James, sırıtarak.</p>
	<p class="block_2"> </p>
	<p class="block_3">Adam tortuları dürtüklüyormuş gibi yapmayı bıraktı. "İşi fazla iyi biliyorsun, eski oğlum." "Rüzgârda ne var?"</p>
	<p class="block_2"> </p>
	<p class="block_3">"Kanlı cinayet ve bir avuç deli hazine avcısı. Bir avuç delikanlı şifa için tapınaklara götürüldü bile. Hırsızlar Yolu'nun kapatıldığı haberi geldi." "O zaman sanırım bu arkamı dönüp gitmem gerektiği anlamına geliyor," dedi Jimmy.</p>
	<p class="block_2"> </p>
	<p class="block_3">"Senin bile, evlat." Adam diğer iki tünele işaret etti. "Sopacılar bekliyor. Daha ileri gitmeseniz iyi olur. Orası Şakacı bölgesi. Oradaki iri 'sıçanlar' sizi akşam yemeği diye yer."</p>
	<p class="block_2"> </p>
	<p class="block_3">"Eski zamanların hatırına bile olmaz mı?"</p>
	<p class="block_2"> </p>
	<p class="block_3">"O bile olmaz, Jimmy, evlat. Üzerindeki ölüm işaretinin kaldırıldığını duydum, ama hâlâ Kaçışan Kardeşlik'in üyesi değilsin ve Hırsızlar Yolu kapandığı zaman yalnızca Şakacılar geçebilir."</p>
	<p class="block_2"> </p>
	<p class="block_3">"Başka yol var mı?" diye fısıldadı William.</p>
	<p class="block_2"> </p>
	<p class="block_3">"Fazla uzun," diye yanıt verdi James. "İleride her kim varsa, yürüyüp geçmemiz lazım."</p>
	<p class="block_2"> </p>
	<p class="block_3">"Ya bu işe yaramazsa?" diye sordu Jazhara.</p>
	<p class="block_2"> </p>
	<p class="block_3">"Dövüşürüz," dedi James. Jack'e döndü. "Lucas'ı arıyoruz. Onu gördün mü, ya da haber aldın mı?"</p>
	<p class="block_2"> </p>
	<p class="block_3">"Saklanıyor, evlat, burada bir yerde, ama sizi ona götüremem."</p>
	<p class="block_2"> </p>
	<p class="block_3">"Ya Ayı?" diye sordu William. "Ondan haber var mı?"</p>
	<p class="block_2"> </p>
	<p class="block_3">"Kötü biri o," dedi Jack. "Birkaç gün önce birini aramak için buraya inmişti. Çocuklardan birkaçını öldürdü. Üzerine ölüm işareti koyduk."</p>
	<p class="block_2"> </p>
	<p class="block_3">"Taht tarafından da işaretlendi," dedi James.</p>
	<p class="block_2"> </p>
	<p class="block_3">"Yine de Şakacılarla Taht'ı dost yapmıyor, eski evlat," dedi Jack.</p>
	<p class="block_2"> </p>
	<p class="block_3">"Orada komuta kimde?" dedi James.</p>
	<p class="block_2"> </p>
	<p class="block_3">"Güverte Subayı Mace."</p>
	<p class="block_2"> </p>
	<p class="block_3">James başını iki yana salladı. Güverte Subayı Mace hırsızlık yaptığı için atılmış, Kralın Filosunda çalışmış bir denizciydi. Yeteneklerini daha kârlı bir alanda kullanmak için Şakacılar'a katılmıştı. Zorbanın biriydi, hemen parlardı ve oğlan bir Şakacıyken James'ten hiç hoşlanmamıştı. Kahkahacı Jack'in, Prens'e başarısız bir suikast girişiminde bulunduğu için James'in öldürdüğü bir Sopacı'nın birkaç dostundan biriydi.</p>
	<p class="block_2"> </p>
	<p class="block_3">"Kötü bir dövüş olacak," dedi James arkadaşlarına.</p>
	<p class="block_2"> </p>
	<p class="block_3">Sıçan Kuyruk Jack, "Öyle olmak zorunda değil, evlat, eğer sen o efsanevi zekânı kullanırsan. Her zaman ticareti yapılabilecek bir şey vardır, eski evlat."</p>
	<p class="block_2"> </p>
	<p class="block_3">"Örneğin?" diye sordu Jazhara.</p>
	<p class="block_2"> </p>
	<p class="block_3">"Git, Mace'le konuş," dedi Jack, "ve seni tehdit etmeye başladığında delikanlıları kimin kemirdiğini sor. Bu onun dikkatini çeker."</p>
	<p class="block_2"> </p>
	<p class="block_3">"Teşekkürler, Jack," dedi James. Arkadaşlarına ilerlemelerini işaret etti.</p>
	<p class="block_2"> </p>
	<p class="block_3">Soldaki tünele döndüler ve bunu yaptıkları zaman Jack tiz bir ıslık çaldı. "Bu neydi?" diye sordu William.</p>
	<p class="block_2"> </p>
	<p class="block_3">"Jack kendi başının çaresine bakıyor," dedi James. "Alarm vermezse Sopacılar bizimle birlik olduğunu düşünür."</p>
	<p class="block_2"> </p>
	<p class="block_3">Kısa bir mesafeden sonra tünelin genişlediği bir yere geldiler ve duvarın iki yanına dizilmiş adamlar görüş alanına girdi ve üçlüyü çevirdi. Hepsi silahlı, yarım düzine adam vardı. İri, gri saçlı bir adam meşale ışığı altında öne çıktı. Bir an gülümsedi. Güzel bir manzara değildi. Kirli sakal kaplı çeneleri, bir insan için aşırı büyük görünen bir kafadan sarkıyordu. Gözleri, bir insanın değil, bir domuzun gözleri gibi görünüyordu. Defalarca kırılmış top gibi bir burnu çarpık manzaranın ortasındaydı.</p>
	<p class="block_2"> </p>
	<p class="block_3">"Ee, Eliuzun Jimmy," dedi iri adam, sol eline sağ eliyle tuttuğu uzun bir sopayı vurarak. "Acı mı arıyorsun, evlat?"</p>
	<p class="block_2"> </p>
	<p class="block_3">"Konuşmak istiyorum, Mace."</p>
	<p class="block_2"> </p>
	<p class="block_3">"Hep fazla konuştuğunu düşündüm. Aramızdan biriyken bile, seni küçük pislik."</p>
	<p class="block_2"> </p>
	<p class="block_3">Bunun üzerine bağırdı, "Yakalayın onları, çocuklar!" Ve sopasını James'in başına doğru savurdu.</p>
	<p class="block_4" id="calibre_pb_4"> </p>
</body></html>
