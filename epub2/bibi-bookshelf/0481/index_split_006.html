<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">ENTRİKALAR</p>
	<p class="block_2"> </p>
	<p class="block_3">Arutha uşağın çıkmasını bekledi.</p>
	<p class="block_2"> </p>
	<p class="block_3">Delikanlı Prens'in özel ofisinden çıktıktan sonra Adalar Krallığı'ndaki Batı Alemi'nin hükümdarı James'e baktı. "Eh, bu bizim hayal ettiğimizden çok daha kötü bir kargaşa, değil mi?"</p>
	<p class="block_2"> </p>
	<p class="block_3">James başını salladı. "Basit bir korsan ganimeti avından çok daha fazlası, Ekselansları."</p>
	<p class="block_2"> </p>
	<p class="block_3">Arutha büyücüye bir yarım gülümseme bahşetti ve kara gözleri genç kadını inceledi. "Şehrimizden oldukça sıradışı bir karşılama gördünüz, değil mi, leydim?"</p>
	<p class="block_2"> </p>
	<p class="block_3">James espri yaptı, "Yakın tarihimiz düşünülünce, Ekselansları, ikimizin de hoşuna gitmeyecek ölçüde sıradan olabilir."</p>
	<p class="block_2"> </p>
	<p class="block_3">Jazhara iki adam arasındaki kayıtsız atışmaya gülümsedi. "Ekselansları, Dük Pug'dan aldığım talimatlar basitti: Krondor'a gelmek ve büyüyle ilgili konularda size elimden gelen yardımı yapmak. Bu konuda hizmet etmek için geldim, aleminizin savunulması için sanatın dövüşken yanını kullanmak zorunda kalsam bile."</p>
	<p class="block_2"> </p>
	<p class="block_3">Arutha arkasına yaslandı ve parmak uçlarıyla bir çadır yaptı, parmaklarını biraz içe, dışa gerdi. İlk tanıştıkları günden beri James'in gözlemlediği bir endişe işareti. Bir süre sonra, "İki tartışma konumuz var ve ikisi de, sizin deyişinizle, sanatlarınızın 'dövüşken yanını' kullanmayı gerektirebilir."</p>
	<p class="block_2"> </p>
	<p class="block_3">"Yaratık," diye ekledi James.</p>
	<p class="block_2"> </p>
	<p class="block_3">Jazhara onaylayarak başını salladı. "Ekselansları, o canavar çocuğun varlığı ve böyle bir iş için gereken kötü büyünün niteliği büyük güce sahip kötücül güçlerin söz konusu olduğuna işaret ediyor."</p>
	<p class="block_2"> </p>
	<p class="block_3">"Gerçekten mi," dedi Prens. "Birinin şehrin içinde böylesine korkunç bir büyü yapması için hiç sebep düşünebiliyor musunuz? Anlaşılması olasılığı kesinlikle yüksek, lağım kanallarının terk edilmiş bir köşesinde bile olsa."</p>
	<p class="block_2"> </p>
	<p class="block_3">Jazhara, "Amaç şehrinizde kaos yaratmaksa, Ekselansları, o zaman böyle bir seçim mantıklı geliyor. Hayal edebildiğim başka herhangi bir sebep için, hayır; bu kavrayışı aşan bir seçim.</p>
	<p class="block_2"> </p>
	<p class="block_3">"Bu yüzden, amacın kaos yaratmak olduğunu varsayarak, potansiyel kazanç erken keşfedilme riskini almaya değer." Jazhara duraksadı, sonra ekledi, "Bebekler üzerinde kullanılan kötü büyüden oluşan yaratığın gücü kuşkusuz çok büyürdü. Bizim yok ettiğimiz, anlatılanlara göre, birkaç gün içinde bir düzine silahlı adamdan daha fazlasını öldürmüş ya da yaralamış. Biz savaşırken zayıftı. Dahası, olgun değildi, her açıdan hâlâ bir çocuktu. Birkaç hafta daha geçseydi, oldukça güçlü olacağını tahmin ediyorum. Şehrinize salıverilmiş o şeylerden bir grup.</p>
	<p class="block_2"> </p>
	<p class="block_3">"Oldukça itici bir manzara çiziyorsunuz," dedi Arutha. "Ama savınız ikna edici." Öne eğildi. "Kaçak moredhel Gorath'ın gelişinden beri bir dizi açıklanamaz görünüşlü olayla uğraşıyoruz, ama o olaylarda tek bir şey sabit oldu: Krondor'u kaosa sürüklemeye çalışan biri." "Sürüngen," dedi James.</p>
	<p class="block_2"> </p>
	<p class="block_3">Arutha başını salladı. "Katılıyorum."</p>
	<p class="block_2"> </p>
	<p class="block_3">"Bu Sürüngen kim, efendim?" diye sordu Jazhara.</p>
	<p class="block_2"> </p>
	<p class="block_3">Arutha James'e başını salladı. James, "Bilmiyoruz," dedi. "Biliyor olsaydık adam uzun zaman önce asılmış olurdu. İlk kez bir seneden uzun süre önce belirdi, Krondor'daki Şakacılar'ı yerlerinden etmeye çalışan bir çeteyi yönetiyordu. Ama aynı zamanda rıhtımlarda çalışıyor, ticarete karışıyordu. Dahası, Geceşahinleri'yle önemli bir ilişkisi olduğunu öğrendik. Başka bir deyişle, tamamen kötü bir adam."</p>
	<p class="block_2"> </p>
	<p class="block_3">"Ve potansiyel olarak başta düşündüğümüzden daha tehlikeli. Olasko Dükü ve ailesine düzenlenen saldırıda parmağı olduğu anlaşılıyor," dedi Arutha.</p>
	<p class="block_2"> </p>
	<p class="block_3">"Adam pek çok çevrede dolaşıyor," dedi James.</p>
	<p class="block_2"> </p>
	<p class="block_3">"Ve bir de Ishaplılar meselesi var," dedi Arutha, Jazhara'nın saraya getirdiği küçük heykele işaret ederek. "Krondor'daki Tapınağın Yüksek Rahibine haber gönderdim ve kısa süre sonra ondan haber alacağımızı düşünüyorum."</p>
	<p class="block_2"> </p>
	<p class="block_3">"Bunun sarayın önündeki meydanın karşı tarafındaki evle ilgisi var mı, Ekselansları?" diye sordu James.</p>
	<p class="block_2"> </p>
	<p class="block_3">Arutha'nın yarım gülümsemesi geri geldi. "Senden pek bir şey kaçmıyor, değil mi?"</p>
	<p class="block_2"> </p>
	<p class="block_3">James yalnızca gülümsedi ve yarı eğildi.</p>
	<p class="block_2"> </p>
	<p class="block_3">"Evet," dedi Arutha, "ama o bilgiyi sizinle paylaşmadan önce Yüksek Rahibin ya da temsilcisinin gelmesini bekleyeceğim. Gidin ve dinlenin, ikiniz de, ama haber alır almaz buraya dönmeye hazır olun. Ishaplıların çağrıma yanıt vermekte geç kalacaklarından kuşkuluyum."</p>
	<p class="block_2"> </p>
	<p class="block_3">Arutha haklıydı. Uşaklar onlara yetişip Prens'in hemen taht odasına gelmelerini istediğini bildirdiklerinde odalarına giden yolu yarılamamışlardı bile.</p>
	<p class="block_2"> </p>
	<p class="block_3">Döndüklerinde Prens'in huzurunda Ishap Yüksek Rahibi, iki başka rahip ve bir savaşçı keşiş buldular. Yüksek Rahip yaşlıca bir adamdı, kısa kesilmiş kar beyaz saçları ve âlimce bir tavrı vardı. Üstleri gibi iki rahibin başları da açıktı ve siyah saçları kısa kesilmişti. Ishaplılar, diğer tarikatların aksine, sadelikten hoşlanırdı. Rahipler kahverengi kenarlı beyaz cübbeler giyiyorlardı; keşişin üzerinde zırh vardı ve miğferini sol kolunun altında taşıyordu. Kemerinde iri bir savaş çekici asılı duruyordu.</p>
	<p class="block_2"> </p>
	<p class="block_3">Prens Arutha tahtında oturuyordu ve huzurda saraydan yalnızca iki görevli olsa da -Dük Gardan ve kâtibi- James Arutha'nın bu görüşmeyi bir güç konumundan yürütmek istediğini fark etti.</p>
	<p class="block_2"> </p>
	<p class="block_3">Ishaplılar uzun süredir Midkemia dini tarikatları arasında en gizemlileri sayılıyordu, diğer tapınaklar gibi insanları döndürmeye çalışmazlardı. James onlarla daha önce Sarth Manastırında karşılaşmıştı ve Ishaplılar hakkında genel olarak inanılanlardan daha fazlasını biliyordu. Tarikatlar arasında bir tür üstünlükleri vardı; diğer tapınaklar onlarla çatışmaktan kaçınırdı.</p>
	<p class="block_2"> </p>
	<p class="block_3">"Ekselansları, mesajınız bir mecburiyet tınısı taşıyordu ve alır almaz geldim," dedi Yüksek Rahip.</p>
	<p class="block_2"> </p>
	<p class="block_3">"Teşekkür ederim," dedi Prens. Gardan'a işaret etti ve yaşlı Dük'ün kâtibi küçük heykeli çıkarıp incelemesi için Yüksek Rahip'e uzattı. "Bunu nereden buldunuz, Ekselansları?" diye sordu Yüksek Rahip, sesinde bir şaşkınlık ve endişe iziyle. Arutha James'e işaret etti. James, "Bugünün erken saatlerinde, çalıntı mallarla dolu bir yerde bulundu. Bir korsan yağmasından ganimetler."</p>
	<p class="block_2"> </p>
	<p class="block_3">"Ganimet mi?" dedi Yüksek Rahip.</p>
	<p class="block_2"> </p>
	<p class="block_3">"Bu sene neyin olmasının beklendiğini ikimiz de biliyoruz, Peder," dedi Arutha. "Bilmem gereken bu nesnenin bu ay Krondor'a gelmesi beklenen gemiye mi ait olduğu."</p>
	<p class="block_2"> </p>
	<p class="block_3">"Bunlar açık görüşmede konuşulmaması gereken konular, Ekselansları," dedi Yüksek Rahip.</p>
	<p class="block_2"> </p>
	<p class="block_3">Arutha Gardan'a başını salladı ve dük kâtibi gönderdi. Yüksek Rahip Jazhara ile James'e baktı. Arutha, "Toprak Beyi benim kişisel ajanımdır ve Jazhara büyülü konularda danışmanımdır. Dük'e sorgulanmayacak ölçüde güvenirim. Özgürce konuşabilirsiniz."</p>
	<p class="block_2"> </p>
	<p class="block_3">Yüksek Rahip sırtına bir yük binmiş gibi görünüyordu, omuzları gözle görünür derecede çöktü. "Isbap'ın Şafağı'nın Krondor'a bir hafta önce varmış olması gerekirdi, Ekselansları. Onu aramak için gemiler gönderdik, ta Özgür Şehirler'e kadar. Belki sakatlanmıştır ya da..." James'e baktı. "Korsan saldırısı mı? Bu mümkün mü?"</p>
	<p class="block_2"> </p>
	<p class="block_3">"Görünüşe göre öyle," dedi James. "Ayı adlı, anlaşıldığı kadarıyla kara büyü yardımı alan deli bir adam geminizi ele geçirmiş gibi görünüyor. Muhafızlar ganimetin geri kalanını, tekrar alabilmeniz için saraya getiriyorlar, Peder." Yüksek Rahip'in gözlerinde bir umut parıltısı belirdi. "Söyleyin bana... iri bir kutu var mı..."</p>
	<p class="block_2"> </p>
	<p class="block_3">James sözünü kesti. "Kaptan yardımcısına göre, Ayı'nın istediği her neyse gemiyle batmış. Aralarında büyük sürtüşmeye yol açmış. Ayı, batan geminin yerini öğrenmeye çalışırken adamı elleriyle paramparça etti."</p>
	<p class="block_2"> </p>
	<p class="block_3">Savaşçı keşişin yüzü duygusuzdu, ama Yüksek Rahip'le iki yoldaşı bayılmak üzere gibi görünüyordu.</p>
	<p class="block_2"> </p>
	<p class="block_3">"O zaman her şey kaybedildi," diye fısıldadı Yüksek Rahip.</p>
	<p class="block_2"> </p>
	<p class="block_3">Arutha öne eğildi. "Gemi Tanrıların Gözyaşı'nı mı taşıyordu?"</p>
	<p class="block_2"> </p>
	<p class="block_3">"Evet," dedi Yüksek Rahip "ve Uzak Kıyı'dan Özgür Şehirler'e, bütün tapınakların son on senede biriktirdiği bütün hazineleri. Ama Gözyaşı olmadan bütün altınlar, bütün mücevherler," heykeli salladı, "anlamsız." James Arutha ile göz göze geldi. "Bu tahta ilk çıktığımda," dedi Prens, "Gözyaşı'nın önemi hakkında bir şeyler öğrenmiştim, ama sırrını Taht'tan sakladınız. Bu eser neden o kadar önemli?"</p>
	<p class="block_2"> </p>
	<p class="block_3">"Size anlatacaklarımı, Ekselansları, yalnızca Rillanon'daki Kral ağabeyiniz ve tarikatımızdan birkaç kişi biliyor. Size burada anlatacaklarımın, bu odadan çıkmayacağı konusunda yemin etmelisiniz," dedi Yüksek Rahip.</p>
	<p class="block_2"> </p>
	<p class="block_3">Arutha Gardan'a baktı, Gardan başını salladı, sonra James ve Jazhara'ya baktı, onlar da onayladı. "Yemin ediyoruz," dedi Prens.</p>
	<p class="block_2"> </p>
	<p class="block_3">"Her on yılda bir, mücevher Gri Kule Dağları'nın kuzeyindeki gizli bir mekânda oluşur. Bu mücevherin kaynağının ne olduğunu unuttuk; en kadim kitaplarımız bile tarikatımızın Tanrıların Gözyaşı'nın varlığını nereden öğrendiğini açıklamıyor. "Ama şunu biliyoruz: tanrılardan insana gelen bütün güç, bu eser aracılığıyla geliyor. O olmadan tanrıların sözlerine karşı sağır kalırız, tanrılar dualarımızı işitemez."</p>
	<p class="block_2"> </p>
	<p class="block_3">Jazhara elinde olmadan konuştu, "Tanrılarla her tür iletişimi kaybedersiniz!" "Korkarım bundan da fazlası," dedi Yüksek Rahip. "Her tür büyünün de solacağına inanıyoruz. Çünkü insanın büyü sanatları uygulamasına izin veren tanrıların inayetidir ve ilahi aracılık olmadan biz de diğer insanlar gibi oluruz. Rillanon'daki ana tapınağımızda bulunan Gözyaşı kısa süre sonra solacak, parlak mavi ışığı kararacak. Yeni Gözyaşı bu olmadan yerine konulmazsa, semavi bağlantımızı kaybederiz."</p>
	<p class="block_2"> </p>
	<p class="block_3">"On sene sonra yeni bir Gözyaşı olmayacak mı?" diye sordu James. "Evet, ama on senelik karanlığı hayal edebiliyor musunuz? Hiçbir insanın tanrılarla iletişim kuramayacağı on sene? Hiçbir şifanın yapılamayacağı on sene?</p>
	<p class="block_2"> </p>
	<p class="block_3">Dualarımız yanıtlanmadan geçen on sene? Umutsuz on sene?"</p>
	<p class="block_2"> </p>
	<p class="block_3">James başını salladı. "Kötü bir manzara, Peder. Biz ne yapabiliriz?"</p>
	<p class="block_2"> </p>
	<p class="block_3">"Batan geminin yerini biliyoruz," dedi Arutha.</p>
	<p class="block_2"> </p>
	<p class="block_3">Yüksek Rahip'in gözlerinde yine bir umut kıvılcımı belirdi. "Öyle mi?"</p>
	<p class="block_2"> </p>
	<p class="block_3">"Sınırları belirlenmiş bir alanın dahilinde," dedi James. "Bir haritamız var ve gemi hemen battıysa yerini bulabilmeliyiz."</p>
	<p class="block_2"> </p>
	<p class="block_3">"Pek çok şey yapabilen büyülü sanatlarımız var, efendim," dedi Yüksek Rahip. "Ama bir adamın sualtında nefes almasını ve enkazı aramasını sağlamak yeteneklerimizin ötesinde. Başka yol var mı?" Anlamlı anlamı Jazhara'ya baktı. Arutha sorunun ciddiyetini takdir ediyordu; tapınaklar, başka kurumlardan da fazla, kontrol edemedikleri türden büyüye ihtiyatla yaklaşırdı. En iyi zamanlarda Jazhara bir şüphe odağı olurdu ve bu en iyi zamanlar olmaya epey uzaktı. "Siz başka yol biliyor musunuz, Jazhara?" dedi Prens. Kadın başını iki yana salladı. "Üzgünüm, Ekselansları, bilmiyorum.</p>
	<p class="block_2"> </p>
	<p class="block_3">Yıldızlimanı'nda bu tür şeyleri başarabilenler tanıyorum, ama pek azı sağlıklı adamlar sayılabilir. Böyle bir iş için güçlü bir yüzücüye ve bir ışık kaynağına ihtiyacınız olur."</p>
	<p class="block_2"> </p>
	<p class="block_3">"Bu işe yaramaz," dedi James.</p>
	<p class="block_2"> </p>
	<p class="block_3">Arutha tek kaşını kaldırdı. "Öyle mi?"</p>
	<p class="block_2"> </p>
	<p class="block_3">James sırıttı. "Ekselansları, bütün hayatım boyunca deniz kıyısında yaşadım. Denizcilerin ne dediğini duydum. Belli bir derinliğin altına inerseniz su üzerinize biniyor ve nefes almanızı sağlayacak bir büyü olsa bile, o tür basınçlara dayanmak muhtemelen imkânsız. Hayır, bir başka yol var."</p>
	<p class="block_2"> </p>
	<p class="block_3">"Söyle," dedi Yüksek Rahip.</p>
	<p class="block_2"> </p>
	<p class="block_3">"Enkazcılar Loncası," dedi James. "Batan gemileri kaldırmak onların işi. Onları eşyaları kurtarmaya yetecek kadar kaldırabiliyorlar. Bazı durumlarda bir deliği onarıyorlar ve batmış bir gemiyi onarılmak üzere güvenle limana getirebiliyorlar. Birden fazla kez yapıldığını gördüm."</p>
	<p class="block_2"> </p>
	<p class="block_3">"Ama onlara Gözyaşı'ndan bahsetmek gerekir," dedi Yüksek Rahip. "Ve bundan kimseye bahsedemeyiz."</p>
	<p class="block_2"> </p>
	<p class="block_3">James başını iki yana salladı. "Hayır, Peder. Onlara tek söylememiz gereken gemiyi kaldırmaları. Sonra Taht'ın güvendiği biri gemiye girer, bu eseri bulur ve buraya, Krondor'a getirir."</p>
	<p class="block_2"> </p>
	<p class="block_3">Yüksek Rahip solundaki sessiz keşişe işaret etti. "O insan Solon Birader olmalı.</p>
	<p class="block_2"> </p>
	<p class="block_3">Gözyaşı'nın üzerinde gizemli koruma büyüleri var, yani bu yaratık, Ayı, Gözyaşı'na ulaşabilmiş bile olsa onu alamazdı. Solon Birader Gözyaşı'nın alınabilmesi için koruma büyülerini kaldırabilir."</p>
	<p class="block_2"> </p>
	<p class="block_3">James Arutha'ya baktı. "Efendim, eğer bu adam, Ayı, Gözyaşı'nın tam olarak nerede olduğunu bilmiyorsa, yakında beklemesi ve enkaz bölgesine gidecek bir Ishap gemisi arıyor olması olası değil mi? Mantıksal olarak nesne kurtarılana kadar bekler, sonra saldırır."</p>
	<p class="block_2"> </p>
	<p class="block_3">Yüksek Rahip, "Gözyaşı'nı savunmak için kendi yöntemlerimiz var," dedi.</p>
	<p class="block_2"> </p>
	<p class="block_3">"Alınmayın, Peder, ama Lucas'ın korsan Knute'un anlattıkları hakkında bize aktardıklarına bakarak, Ayı'nın büyünüze karşı bir tür güçlü koruması var. Aksi halde gemiyi nasıl ele geçirebilirdi ki?"</p>
	<p class="block_2"> </p>
	<p class="block_3">Yüksek Rahip endişeli görünüyordu. Jazhara, "Bir tılsım kolye demişti sanırım," dedi. "Takanı rahip büyüsüne karşı koruyan bir şey."</p>
	<p class="block_2"> </p>
	<p class="block_3">Arutha James'e baktı. "Gizlilik mi öneriyorsun?"</p>
	<p class="block_2"> </p>
	<p class="block_3">"Evet, efendim," dedi James. "Ayı'nın dikkatini başka yere çekmek için bir yol bulmalıyız. Biz gemiyi kaldırır, eseri alır ve o dikkatinin dağıtıldığını fark etmeden buraya getirirken mekândan uzak tutacak kadar oyalarsak..." Omuzlarını silkti. "Bir şansımız olabilir."</p>
	<p class="block_2"> </p>
	<p class="block_3">"Ekselansları," dedi Yüksek Rahip, "Ben daha büyük bir silahlı gücü tercih ederdim..."</p>
	<p class="block_2"> </p>
	<p class="block_3">Prens elini kaldırdı. "Gözyaşı ile ilgilenmenin Ishap Tapınağı'nın alanına girdiğini biliyorum, Peder, ama yok edilen benim hapishanem, yakılan karımın yetimhanesi, katledilen benim polis memurlarımdı; böyle bir şeyin bir daha olmamasını sağlamak onu Taht'ın işi haline getiriyor.</p>
	<p class="block_2"> </p>
	<p class="block_3">"Eğer, anlatıldığı gibi, Ayı ve paralı askerleri büyünüzden korunuyorsa, Gözyaşı'nı kurtarmak için silahlı güç gerekebilir gibi görünüyor. Bir günde kaç savaşçı keşiş çıkartabilirsiniz?"</p>
	<p class="block_2"> </p>
	<p class="block_3">Yüksek Rahip yenilmiş görünüyordu. "Yalnızca üç, Ekselansları. Savaşçı kardeşlerimizin çoğunluğu Ishap'ın Şafağı'nda idi, Tanrıların Gözyaşı'nı koruyorlardı."</p>
	<p class="block_2"> </p>
	<p class="block_3">"Peder," dedi, James, "burada, Krondor'da kaç kişinin katledildiğine bakarak, en iyi önerim Gözyaşı'nı almanız ve Ayı hâlâ denizin dibinde olmadığını fark etmeden Rillanon'a doğru yola çıkmanız."</p>
	<p class="block_2"> </p>
	<p class="block_3">Arutha bir süre sessiz kaldı, sonra, "James'in planına katılıyorum," dedi. James'e, "Şu 'dikkat dağıtmaya' gelince, Yolbuluculara hemen Ayı'nın izini bulmalarını emret. William hemen peşlerinden gitmeleri için eksiksiz bir Saray Muhafızı devriyesi çıkarsın. Raporladıklarına bakarak, William'ın Ayı'ya baskı yapması ve kırlarda onu takip etmesi için yeterli motivasyonu var. Ayı büyüye karşı dirençli olabilir, ama iki düzine kılıcın onu hareket halinde tutacak kadar rahatsız edeceğinden eminim. Ve William'a Ayı'yı ele geçirmesi gerektiğini, adamın üzerinde ölüm işareti olduğunu ve onunla uygun gördüğü şekilde uğraşabileceğini söyle. Bu yeterli 'dikkat dağıtma' olmalı."</p>
	<p class="block_2"> </p>
	<p class="block_3">"Ya Gözyaşı?" diye sordu James.</p>
	<p class="block_2"> </p>
	<p class="block_3">"Sen ve Jazhara Enkazcılar Loncası'na gidin ve bir gemiyi kaldıracak kadar üye alın. Onları şehrin dışında bir noktada sessizce toplayın, şehri ikişer, üçer terk edin, sonra Sarth yolundaki köylerden birinde buluşun. Sonra atlarınıza binip hızla..."</p>
	<p class="block_2"> </p>
	<p class="block_3">"Dul Noktası'na," diye ekledi James.</p>
	<p class="block_2"> </p>
	<p class="block_3">"Dul Noktası'na," diye tekrarladı Arutha, "gidin ve Gözyaşı'nı kurtarmak için çalışmalara başlayın."</p>
	<p class="block_2"> </p>
	<p class="block_3">James eğildi ve "Yanımıza kaç kişi alalım?" dedi.</p>
	<p class="block_2"> </p>
	<p class="block_3">"Sizin, Jazhara ve Lonca'dan kimi bulabiliyorsanız, Solon Birader'le birlikte yarın sabah ilk ışıklarla yola çıkmanızı istiyorum. Ertesi gün devriye çıkaracağım ve onların..." Gardan'a baktı. "Dul Noktasına en yakın kasaba hangisi?"</p>
	<p class="block_2"> </p>
	<p class="block_3">Dük Gardan haritaya bakmadan yanıtladı, "Haldon Başı. Nokta'ya bakan yamaçların üzerinde. Oradaki enkazları toplamak için izleyen çöpçüler için bir sığınak, ama çoğunlukla uyuşuk bir köyden başka bir şey değil."</p>
	<p class="block_2"> </p>
	<p class="block_3">"Fazla yakın, efendim," dedi James. "Ayı'nın enkazın yakınında casusları varsa, kesinlikle Haldon Başı'nda olacaklardır.</p>
	<p class="block_2"> </p>
	<p class="block_3">Bizim gelişimiz bile, bir iki gün içinde ayrılmazsak, tek başına bir kıpırtı yaratır. Planlanmamış bir devriyenin Ayı'nın adamlarını uyandıracağı kesin."</p>
	<p class="block_2"> </p>
	<p class="block_3">"Güneydeki en yakın köy hangisi?" diye sordu Arutha.</p>
	<p class="block_2"> </p>
	<p class="block_3">"Değirmencinin Durağı," dedi dük.</p>
	<p class="block_2"> </p>
	<p class="block_3">"O zaman oraya konuşlandır. Gözyaşı'nı alır almaz, James, güneye, Değirmencinin Durağı'na git ve devriye Krondor'a dönerken size eşlik etsin.</p>
	<p class="block_2"> </p>
	<p class="block_3">Başedebileceğinizden fazlası ile karşılaşırsanız, birini Değirmencinin Durağı'na yolla ve devriye imdadınıza koşsun. Açık mı?"</p>
	<p class="block_2"> </p>
	<p class="block_3">"Evet, efendim," dedi James eğilerek.</p>
	<p class="block_2"> </p>
	<p class="block_3">Arutha Yüksek Rahip'e, "Peder, gidin ve yapmanız gereken hazırlıkları yapın.</p>
	<p class="block_2"> </p>
	<p class="block_3">Adamınız ilk ışıklardan iki saat sonra, kapıların dışında, ilk yol kavşağında James'le buluşsun," dedi.</p>
	<p class="block_2"> </p>
	<p class="block_3">"James, sen Enkazcılar Loncası'ndan o adamları al ve ilk ışıklarda yansıyla yola çık. Jazhara ve Lonca'dan diğerleri bundan bir saat sonra yola çıkacak. Hepiniz, şafakta şehirden çıkan normal trafiğe karışmalısınız." Prens James'e bakarak ekledi, "İhtiyatlı olmanız gerektiğini vurgulamam gerekiyor mu?"</p>
	<p class="block_2"> </p>
	<p class="block_3">James neredeyse küstah bir sırıtmayla, "İhtiyatlı olacağız, Ekselansları," dedi. Arutha suçlarcasına parmağını kaldırdı. "Birlikte çok şey yaşadık, James. Çoğu adamın bir düzine yaşamda yaşayacağından fazla. Ama bu görev daha önce önüne konulan herhangi birinden daha zor. Bu işten yüzünün akıyla çık, çünkü hepimizin kaderi senin ellerinde."</p>
	<p class="block_2"> </p>
	<p class="block_3">James eğildi. "Çıkacağım, Ekselansları."</p>
	<p class="block_2"> </p>
	<p class="block_3">Arutha Jazhara'ya, "Genç maceracımıza bu görevin ciddiyetini hatırlatacağınıza güveniyorum," dedi.</p>
	<p class="block_2"> </p>
	<p class="block_3">Kadın da eğildi. "Gerekirse, Ekselansları."</p>
	<p class="block_2"> </p>
	<p class="block_3">"O zaman hepiniz gidin. Tanrılar çabalarınıza gülümsesin."</p>
	<p class="block_2"> </p>
	<p class="block_3">James taht odasının dışında, sonunda Dük Gardan odadan çıkana kadar Jazhara'yı bekletti. "Efendimiz?" dedi James.</p>
	<p class="block_2"> </p>
	<p class="block_3">Dük döndü, esmer hatları eski deri gibi kırışmıştı, ama gözleri hâlâ parlak ve tetikteydi. "Nedir, Toprak Beyi?"</p>
	<p class="block_2"> </p>
	<p class="block_3">"Bu yolculuk için kendimizi donatmak üzere aşağı ineceğimizi Depolar Subayı'na bildirmenizi rica edebilir miyiz?"</p>
	<p class="block_2"> </p>
	<p class="block_3">"Sorun mu var?" diye sordu dük.</p>
	<p class="block_2"> </p>
	<p class="block_3">James sırıttı. "Son zamanlarda benim inanılırlığını azaldı, çünkü Prens'in adını fazla sık..."</p>
	<p class="block_2"> </p>
	<p class="block_3">"Ve Arutha'nın bilgisi olmadan kullandın," diye tamamladı Gardan. Gülümsemesine karşılık verdi. "Pekâlâ, hemen haber göndereceğim."</p>
	<p class="block_2"> </p>
	<p class="block_3">"Artık ne zaman emekliye ayrılıyorsunuz? Gidişiniz üzerinde anlaşıldığını sanıyordum," dedi James.</p>
	<p class="block_2"> </p>
	<p class="block_3">"Crydee'ye gitmek üzere bir ay içinde ayrılacaktım; ama artık bilmiyorum," diye yanıt verdi adam, neredeyse teatral bir iç çekişle. "Sanırım sen Prens'e krizler getirmeyi bıraktığın zaman ayrılırım."</p>
	<p class="block_2"> </p>
	<p class="block_3">James iblis gibi sırıtarak, "Durum buysa, sanırım daha on sene burada kalacaksınız," dedi.</p>
	<p class="block_2"> </p>
	<p class="block_3">"Umarım öyle olmaz," dedi dük, "ama sen döndüğünde burada olacağım hemen hemen kesin. Bu kriz çözülene kadar kimse görevden kaçamaz. Artık işinize bakın."</p>
	<p class="block_2"> </p>
	<p class="block_3">Jazhara'ya eğildi ve "Leydim," dedi.</p>
	<p class="block_2"> </p>
	<p class="block_3">"Efendimiz," dediler aynı anda.</p>
	<p class="block_2"> </p>
	<p class="block_3">Yaşlı dük uzaklaştıktan sonra Jazhara, "Şimdi ne yapacağız?" diye sordu. "Deniz Kapısı'na ve Enkazcılar Loncası'na gideceğiz," dedi James.</p>
	<p class="block_2"> </p>
	<p class="block_3">Sabah ortasında Deniz Kapısı kalabalıktı. Limanda kargolar indiriliyor, şehre naklediliyordu. Düzinelerce yük ve yolcu arabası sokakta ağır ağır Eski Pazar'a ve ötesine doğru ilerliyordu. Uzun yolculuklardan yeni dönmüş denizciler, han ve kadın bulmak için hızla gemilerden iniyordu. Rıhtımların üzerinde deniz kuşları ciyaklayarak dönüyor, besinlerinin büyük kısmını oluşturan, düşürülen kargolardan döküntüler arıyorlardı.</p>
	<p class="block_2"> </p>
	<p class="block_3">Yürürlerken Jazhara esnemesini bastırdı. "O kadar yorgunum ki bunca insanın oraya buraya seğirtmesini izlemek uykuda yürüyormuşum gibi hissettiriyor." James gülümsedi "Alışırsın. Arutha'nın hizmetindeyken öğrendiğim numaralardan biri her fırsatta kestirmek. Kişisel rekorum uykusuz dört gün geçirmek. Elbette, büyülü bir iksirin yardımını aldım ve etkisi yok olduktan sonra bir hafta hiçbir işe yaramadım..."</p>
	<p class="block_2"> </p>
	<p class="block_3">Jazhara başını salladı. "O tür şeyler dikkatle kullanılmalı."</p>
	<p class="block_2"> </p>
	<p class="block_3">"Biz de eve dönüş yolculuğunda bunu anladık," dedi James, Jazhara'nın esnemesine karşılık kendi esnemesini bastırarak. "Bizi hangi kader bekliyorsa, umarım yola çıkmadan önce en az bir gecelik iyi uyku içeriyordur." "Kabul."</p>
	<p class="block_2"> </p>
	<p class="block_3">Enkazcılar Loncası'na ulaştılar. Deniz Kapısı'nın uzağında, oldukça özelliksiz, iki katlı bir binaydı. Dışında, büyük bir arabanın önünde pek çok adam toplanmıştı. İki tanesi bir sandık taşıyarak uzaklaşırken başka bir ikili arabaya tırmanıyordu.</p>
	<p class="block_2"> </p>
	<p class="block_3">James durdu ve adamlardan birinin omzuna dokundu.</p>
	<p class="block_2"> </p>
	<p class="block_3">Adam arkasında kimin durduğuna bakmak için dönmeden hırladı, "Bastır git!" </p>
	<p class="block_2"> </p>
	<p class="block_3">Yorgun ve kabalığa tahammül havasında olmayan James, "Prens adına!" dedi.</p>
	<p class="block_2"> </p>
	<p class="block_3">Adam ona hızlı bir bakış fırlattı. "Bak, Lonca Başkanı için buradaysan, bildiğim her şeyi Muhafız Yüzbaşısı'na anlattım."</p>
	<p class="block_2"> </p>
	<p class="block_3">James adamın omzunu sıkıca yakaladı ve döndürdü. Hamalın iri yumruğu James'e vurmak için kalktı, ama yapamadan Toprak Beyi hançerini adamın gırtlağına dayadı. "Bana tahammül et," dedi James, sesinde uğursuz bir tınıyla. "Belki bir dakika ayırıp bir kez daha anlatabilirsin. Yüzbaşı Garruth'a Lonca Başkanı hakkında tam olarak ne anlattın?"</p>
	<p class="block_2"> </p>
	<p class="block_3">Adam yumruğunu indirerek geriledi. "Öldürüldüğünü anlamak için bir öküz beynine bile gerek yok."</p>
	<p class="block_2"> </p>
	<p class="block_3">Konuşmayı izleyen, diğer hamallardan biri bağırdı: "Kendaric yaptı!</p>
	<p class="block_2"> </p>
	<p class="block_3">Açgözlülüğünün acısı bizden çıktı."</p>
	<p class="block_2"> </p>
	<p class="block_3">İlk adam Lonca girişine işaret etti. "Detay istiyorsan içeride Jorath'la konuşman daha iyi. Artık yolculuk sorumlusu o."</p>
	<p class="block_2"> </p>
	<p class="block_3">James hançerini kaldırdı ve Jazhara'ya kendine eşlik etmesini işaret etti. Pek çok adamın bir köşede durmuş, konuşmakta oldukları Lonca Binası'na girdiler. Görünüşüne bakılırsa ancak çırak olabilecek genç bir adam yakında duruyordu.</p>
	<p class="block_2"> </p>
	<p class="block_3">Muhtelif mobilya ve kişisel eşyaları sayıyor, bir deftere rakamlar not ediyordu.</p>
	<p class="block_2"> </p>
	<p class="block_3">James ona yaklaştı. "Yolculuk Sorumlusu Jorath'ı arıyoruz."</p>
	<p class="block_2"> </p>
	<p class="block_3">Oğlan saymayı bırakmadı, yalnızca tüy kalemiyle omzunun üzerinden arkadaki odaya açılan kapıyı işaret etti.</p>
	<p class="block_2"> </p>
	<p class="block_3">"Teşekkürler," dedi James ve o tarafa yürüdü.</p>
	<p class="block_2"> </p>
	<p class="block_3">O ve Jazhara geniş bir masa ve pek çok sandalyenin işgal ettiği bir odaya girdiler. Masanın önünde siyah saçlı, kısa, düzgün sakallı, orta yaşlı bir adam ayakta duruyordu. Üzerinde sade, mavi bir cübbe vardı, insanın bir rahipten ya da büyücüden bekleyeceği türden bir cübbe. İncelediği belgeden başını kaldırdı ve "Evet?" dedi.</p>
	<p class="block_2"> </p>
	<p class="block_3">"Ben saraydan geliyorum," dedi James.</p>
	<p class="block_2"> </p>
	<p class="block_3">"Sorularınıza çoktan yanıt verdiğime göre, buraya ilerleme kaydettiğinizi bildirmek için geldiğinizi varsayıyorum." Adamın sesinden kibir akıyordu.</p>
	<p class="block_2"> </p>
	<p class="block_3">James bir an gözlerini kıstı, sonra sinirinin geçmesine izin verdi. "Biz Muhafızlardan değiliz. Bir gemi kaldırılmasını istiyoruz!"</p>
	<p class="block_2"> </p>
	<p class="block_3">"Korkarım şansınız yok. Lonca kapalı. Anlaşılan işitmediniz, ama Lonca Başkanımız öldürüldü."</p>
	<p class="block_2"> </p>
	<p class="block_3">"Ona ne oldu?" diye sordu James.</p>
	<p class="block_2"> </p>
	<p class="block_3">"Kimse kesin olarak bilmiyor. Anlaşılan bir tür mücadele olmuş. Odasında ölü bulundu. Eşyaları dağıtılmıştı. İyi karşı koymuş, ama anlaşılan kalbi dayanmamış."</p>
	<p class="block_2"> </p>
	<p class="block_3">"Lonca neden kapanıyor?" diye sordu James.</p>
	<p class="block_2"> </p>
	<p class="block_3">"Lonca Başkanı ve Yolculuk Sorumlusu Kendaric büyük bir gemiyi kaldırmak için gereken ayini yapabilecek tek üyelerdi."</p>
	<p class="block_2"> </p>
	<p class="block_3">"Eh, Yolculuk Sorumlusu ile hemen konuşmamız gerekiyor."</p>
	<p class="block_2"> </p>
	<p class="block_3">"Oldukça imkânsız, korkarım. Kendaric Lonca Başkanı'nın öldürülmesinde baş şüpheli ve kaçıp saklanmış gibi görünüyor. O ve Lonca Başkanı ortada yokken, işimiz kapandı." Yumuşak bir nefes verdi. "Ki, her şey düşünülünce, bu o kadar da kötü değil."</p>
	<p class="block_2"> </p>
	<p class="block_3">"Ne demek 'Her şey düşünülünce'?" diye sordu James.</p>
	<p class="block_2"> </p>
	<p class="block_3">Jorath incelediği belgeyi bıraktı. "Aramızda kalsın, Lonca yıllardır zarardaydı. Diğer şehirlerdeki, örneğin Durbin ve Ylith'deki Loncalar daha etkin çalışmalarını sağlayan yeni teknikler geliştirdiler. Bütün kontratları onlar kazanıyordu."</p>
	<p class="block_2"> </p>
	<p class="block_3">James uzun süre sessiz kaldı. Sonra, "Lonca Başkanı'nı öldürenin bu Kendaric olduğunu nereden biliyorsunuz?" dedi.</p>
	<p class="block_2"> </p>
	<p class="block_3">Jorath bir başka parşömen kaldırdı ve baktı. "Hep kavga ederlerdi. Zaman zaman yumruklaşacak gibi görünürlerdi. Abigail, Lonca Evi'ni temizleyen kadın, cinayet gecesi Kendaric ile Lonca Başkanı'nın kavga ettiğini duymuş."</p>
	<p class="block_2"> </p>
	<p class="block_3">"Bu kanıt değil," dedi Jazhara.</p>
	<p class="block_2"> </p>
	<p class="block_3">"Hayır, ama Kendaric ceset bulunduğundan beri kayıp, bu yüzden suçlunun o olması iyi bir tahmin."</p>
	<p class="block_2"> </p>
	<p class="block_3">Jazhara bir şey söyleyecek oldu, ama James başını hafifçe iki yana salladı.</p>
	<p class="block_2"> </p>
	<p class="block_3">Jorath'a, "Lonca Üstadı ve Kendaric'in odalarına bakabilir miyiz?" dedi. Jorath omuzlarını silkti. "Nasıl istersen. Muhafızlar baktı bile, ama bir işe yarayacağınızı düşünüyorsanız, buyurun bakın." Yine parşömenlerine döndü ve</p>
	<p class="block_2"> </p>
	<p class="block_3">James'le Jazhara'yı üst kata bakmak üzere yalnız bıraktı.</p>
	<p class="block_2"> </p>
	<p class="block_3">Jazhara merdiveni çıkana kadar bekledi. Yalnız kaldıklarında sordu, "Ne?"</p>
	<p class="block_2"> </p>
	<p class="block_3">"Ne, ne?"</p>
	<p class="block_2"> </p>
	<p class="block_3">"Jorath'a ne dememi istemedin?"</p>
	<p class="block_2"> </p>
	<p class="block_3">"Düşündüğün şeyi," dedi James, üç kapalı odadan ilkine yönelerek.</p>
	<p class="block_2"> </p>
	<p class="block_3">"Ne düşünüyordum?" diye sordu Jazhara.</p>
	<p class="block_2"> </p>
	<p class="block_3">Kapıyı açarken omzunun üzerinden bakan James, "Kendaric'in ölmüş olabileceğini," dedi. "Ve birinin Dul Noktasındaki belli bir geminin kaldırılmasını istemediğini." Bakışlarını indirdi ve yumuşak sesle, "Biri bu kilidi zorlamış," dedi.</p>
	<p class="block_2"> </p>
	<p class="block_3">Dinler gibi başını eğdi, kadının sessiz kalması için işaret etti, sonra elini kaldırdı. "İçeride biri var," diye fısıldadı.</p>
	<p class="block_2"> </p>
	<p class="block_3">Jazhara James'in yanında yerini aldı ve başını salladı. James geriledi, kapıyı hızla tekmeledi, kilidi parçaladı ve kapı savrularak açıldı. İçerideki yaşlı kadın arkaya sıçradı ve çığlık attı. "Tanrılar adına!" diye bağırdı. "Yaşlı bir kadını şoktan mezara göndermeye mi çalışıyorsunuz?" "Affedersin," dedi James utançla gülümseyerek. "İçeride birini duydum ve kilidin zorlandığını gördüm..." Omuzlarını silkti.</p>
	<p class="block_2"> </p>
	<p class="block_3">"Efendiyi uyandıramayınca," dedi yaşlı kadın, "iki çırağa bir çubuk getirttim ve kapıyı zorla açtırdım. Efendiyi orada, yerde yatarken buldum." Burnunu çekti ve elinin tersiyle bir gözyaşını sildi.</p>
	<p class="block_2"> </p>
	<p class="block_3">"Bize neler anlatabilirsin?" diye sordu James. "Prens adına buradayız." "Efendi harika bir adamdı, ama kalbi zayıftı. Göğsündeki ağrılar için ona alıç çayı yapardım. Yolculuk Sorumlusu Kendaric'le devamlı kavga etmek de ona hiç iyi gelmezdi."</p>
	<p class="block_2"> </p>
	<p class="block_3">"Kendaric nasıl biriydi?" diye sordu Jazhara.</p>
	<p class="block_2"> </p>
	<p class="block_3">"Sokaklardan gelen fakir bir çocuktu, ne ailesi, ne dostları vardı. Kendaric bu kadar fakir olduğu için Lonca Başkanı Lonca'ya giriş ücretini kendi cebinden ödedi. Ama yaşlı efendi oğlanın zeki olduğunu ve fakirliği yüzünden onu reddetmenin suç sayılması gerektiğini biliyordu. Efendi haklıydı, oğlan büyüyünce yolculuk sorumlularının en iyisi oldu. Bir sonraki Lonca Başkanı olmak için mantıklı seçim o olurdu, ama..." Gözlerine daha fazla yaş dolarken sesi solup gitti.</p>
	<p class="block_2"> </p>
	<p class="block_3">"Zekiydi mi dedin?" diye teşvik etti Jazhara.</p>
	<p class="block_2"> </p>
	<p class="block_3">"Ah, hep bir şeyler yapmanın yeni yollarını bulurdu. Tek bir lonca üyesinin büyük gemileri tek başına kaldırabilmesi için bir büyü üzerinde çalışıyordu. Lonca'nın bu yeni büyüyle daha zengin olacağını düşünüyordu, ama Lonca Başkanı geleneksel yöntemi korumak istiyordu ve bu konuda tartışırlardı. Lonca Başkanı Kendaric'le onu eğitmek, aklını keskinleştirmek, o öldüğü zaman Lonca'nın başına geçecek kadar zorlu kılmak için tartıştığını söylerdi. Tuhaf olan da bu."</p>
	<p class="block_2"> </p>
	<p class="block_3">"Tuhaf olan ne?" diye sordu Jazhara.</p>
	<p class="block_2"> </p>
	<p class="block_3">"Şey, Kendaric'in onu öldürmesi tuhaf. Onca tartışmaya karşın Kendaric'in yaşlı efendisini gerçekten sevdiğine yemin edebilirdim."</p>
	<p class="block_2"> </p>
	<p class="block_3">Jazhara düşündü, "Herkes katilin Kendaric olduğuna ikna olmuş görünüyor, ama bu yalnızca spekülasyon değil mi?"</p>
	<p class="block_2"> </p>
	<p class="block_3">Yaşlı kadın içini çekti. "Belki. Ama Kendaric ve Lonca Başkanı'nın cinayet gecesinde tartıştığını duydum. Hep tartışırlardı, ama bu sefer her zamankinden daha yüksekti. Ertesi sabah, ona kahvaltı getirdiğimde yaşlı efendiyi ölü buldum. Dediğim gibi, kapıyı zorla açmak için iki çırak gerekti. Kendaric ona vurmuş olmalı ve efendinin yüreği dayanmayınca Kendaric pencereden kaçmış olmalı. Çağırdığım muhafızlara da aynısını söyledim. Bunu bu şekilde çıkartmanın oldukça akıllıca olduğunu söylediler."</p>
	<p class="block_2"> </p>
	<p class="block_3">James gözlerini yuvarlamamak için kendini zor tuttu, bunun yerine yalnızca,</p>
	<p class="block_2"> </p>
	<p class="block_3">"İzin verirsen biraz bakınmak istiyoruz," dedi.</p>
	<p class="block_2"> </p>
	<p class="block_3">Muhafızların önemli her şeyi götürdüklerini hemen fark ettiler. "Diğer iki oda nedir?" diye sordu Jazhara.</p>
	<p class="block_2"> </p>
	<p class="block_3">"Yolculuk sorumlularının odaları," dedi Abigail.</p>
	<p class="block_2"> </p>
	<p class="block_3">"Kendaric'in odası hangisi?" diye sordu James.</p>
	<p class="block_2"> </p>
	<p class="block_3">"Yandaki," diye yanıt verdi yaşlı kadın.</p>
	<p class="block_2"> </p>
	<p class="block_3">James koridora döndü ve yandaki kapıyı açtı. O anda yere çöktü ve kapıdan dışarı fırlayan ısı dalgasından zor kurtuldu.</p>
	<p class="block_2"> </p>
	<p class="block_3">Arkasındaki Jazhara da aynısını yaptı, ama James alevlerden kaçınıp kaçınamadığını anlayamadı. Kontrol etmeye zamanı yoktu, çünkü ateş topunu fırlatan büyücü siyahlı bir savaşçının James'in yattığı yere atılmasına izin vermek için yana çekilmişti.</p>
	<p class="block_2"> </p>
	<p class="block_3">Izmali kılıcını kaldırdı ve James'in başına doğru savurdu.</p>
	<p class="block_4" id="calibre_pb_6"> </p>
</body></html>
