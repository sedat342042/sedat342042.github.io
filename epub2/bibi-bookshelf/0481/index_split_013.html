<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">YANILTMACA</p>
	<p class="block_2"> </p>
	<p class="block_3">James durdu.</p>
	<p class="block_2"> </p>
	<p class="block_3">Bir an gökyüzüne baktı, sonra ona yetişmek için seğirten Jazhara ve diğerlerine baktı ve "Hava mı kararıyor, yoksa ben mi öyle sanıyorum?" dedi. Kendaric batıya baktı. "Yaklaşan hava dalgası yok ve bulut göremiyorum." Solon gökyüzüne baktı ve birkaç saniye sonra, "Hayır, sanmıyorsun. Gerçekten kararıyor."</p>
	<p class="block_2"> </p>
	<p class="block_3">Jazhara doğuya baktı ve işaret etti. "Güneşe bakın!"</p>
	<p class="block_2"> </p>
	<p class="block_3">Hepsi gün doğumuna döndü ve onlar hızla dehşete dönüşen bir büyülenmeyle izlerken güneş soldu. Parlak beyaz donuk bir sarıya dönüşmüştü.</p>
	<p class="block_2"> </p>
	<p class="block_3">"Isıyı yüzümde hissedebiliyorum, ama ışık soluyor!" dedi Jazhara.</p>
	<p class="block_2"> </p>
	<p class="block_3">"Evet, haklısın. Bir şey ışığı havadan çalıyor," dedi Solon.</p>
	<p class="block_2"> </p>
	<p class="block_3">"Bu ne anlama geliyor?" diye sordu Kendaric endişeyle.</p>
	<p class="block_2"> </p>
	<p class="block_3">"Bilmiyorum," dedi Jazhara. "Bunu yapabilecek hiçbir büyü bilmiyorum."</p>
	<p class="block_2"> </p>
	<p class="block_3">"Ama ne anlama geliyor," diye inatla tekrarladı Kendaric.</p>
	<p class="block_2"> </p>
	<p class="block_3">James gelip dehşet içindeki enkazcının yanında durdu. "Kendini topla! Ne anlama geldiği açık."</p>
	<p class="block_2"> </p>
	<p class="block_3">"O zaman ne anlama geliyor?" diye sordu Kendaric.</p>
	<p class="block_2"> </p>
	<p class="block_3">"Kısa süre sonra dün geceki dostlarımız istedikleri zaman dolaşmaya başlayabilecekler anlamına geliyor."</p>
	<p class="block_2"> </p>
	<p class="block_3">Yanlarından insanlar geçiyordu ve James bazılarının "Peder Rowland ne yapılacağını bilir!" dediğini duydu.</p>
	<p class="block_2"> </p>
	<p class="block_3">Merrick'in evinin önünde diğerlerini kışkırtan kırmızı yüzlü adam yaklaştı ve "Eğer iddia ettiğin gibi Prens'in hizmetkârıysan, hemen şimdi gidip o cadıyı yakarsın!" dedi.</p>
	<p class="block_2"> </p>
	<p class="block_3">"Peki sen kimsin?" diye sordu James.</p>
	<p class="block_2"> </p>
	<p class="block_3">"Adım Alton. Bir kasaba toplantısında kadının aleyhine konuştuktan sonra kem gözlerini ineklerime dikti ve onlara zayıflama laneti yaptı. Komşularıma sor. Hayvanlarımın öldüğünü gördüler. Daha kötüsünü de yaptı."</p>
	<p class="block_2"> </p>
	<p class="block_3">"Örneğin?" dedi James sabırsızca.</p>
	<p class="block_2"> </p>
	<p class="block_3">"Şey, oduncuyla ailesini al. İyi, normal insanlardı, sonra aniden yok oldular. Sonra kan içenler ortaya çıktı. Ve Remy'nin küçük oğlu; bir gün Dul Noktası'nda gizlice onu izledikten sonra hastalandı. On beş gün sonra öldü."</p>
	<p class="block_2"> </p>
	<p class="block_3">"Belediye başkanınız bu hastalıkların sebebinin o kadın olduğunu düşünmüyor," dedi James.</p>
	<p class="block_2"> </p>
	<p class="block_3">"Toddy harika, iyi bir adamdır, ama biraz aptal olabiliyor."</p>
	<p class="block_2"> </p>
	<p class="block_3">Diğer kasabalılar yanlarından geçerken James başını iki yana salladı. "Peder</p>
	<p class="block_2"> </p>
	<p class="block_3">Rowland nerede?" diye sordu Alton'a.</p>
	<p class="block_2"> </p>
	<p class="block_3">"Herkesi takip et yeter. Meydanın karşısındaki kiliseye gidiyorlar." Aniden inledi. "Bakın!" Doğuya işaret etti. Güneşin şimdi, ağır bir dumanın arkasındaymış gibi karararak portakal rengine döndüğünü görebiliyorlardı. Çiftçi işaret ederken James adamın boynunda bir metal parıltısı fark etti, tuniği kayınca hareket eden bir zincir. Ucunda karanlık bir şey gördü.</p>
	<p class="block_2"> </p>
	<p class="block_3">James'e küçükken boşuna "Eliuzun Jimmy" dememişlerdi. Ürkütücü bir hızla uzandı ve zinciri kaldırdı. Ucunda metal bir elde siyah bir inci vardı. "Bunu sana kim verdi?"</p>
	<p class="block_2"> </p>
	<p class="block_3">Çiftçinin gözleri irileşti ve James zinciri bırakınca geriledi. "Ben... buldum."</p>
	<p class="block_2"> </p>
	<p class="block_3">"Nerede?"</p>
	<p class="block_2"> </p>
	<p class="block_3">"Ah..."</p>
	<p class="block_2"> </p>
	<p class="block_3">"Benzer bir tılsım bulduk... Merrick'in kızının boynunda," dedi Jazhara.</p>
	<p class="block_2"> </p>
	<p class="block_3">"Yalnızca basit bir süs," dedi Çiftçi Alton.</p>
	<p class="block_2"> </p>
	<p class="block_3">Solon aniden, o cüssede bir adamdan beklenmeyecek bir hızla hareket etti ve gelip Alton’ın yanında durdu. "Bir yerlere gitmeyi düşünme bile, dostum." James dramatik etki yaratmak için kılıcını yavaşça çekti. Bu böbürlenen çiftçinin özellikle tehlikeli olduğunu düşünmüyordu. Ama zamanının daraldığını hissediyordu ve yanıtlara ihtiyacı vardı. "Yine soruyorum: Bu tılsımı kim verdi?" Alton uzaklaşmaya çalıştı, ama Solon kolunu yakaladı ve sıkı sıkı tuttu. "Yanıt versen iyi olacak bence, delikanlı; aptallığa tahammül edecek havada görünmüyor."</p>
	<p class="block_2"> </p>
	<p class="block_3">Alton Jazhara'ya baktı. Kadının yüz ifadesi soğuktu. Sonra Kendaric'e baktı. O da sabrını yitirmek üzereymiş gibi görünüyordu. Aniden patladı, "Size her şeyi anlatacağım! Benim fikrim değildi. Ben yalnızca dürüst bir çiftçiyim, bana geldiğinde kendi işime bakıyordum. Ona güvendim; herkes güveniyor. Kendi ineklerimi zehirlemem ve cadıyı suçlamam için altın önerdi, çok altın. Ben de kabul ettim. O yalnızca yaşlı bir kadın ve zaten kısa süre sonra ölecek. Ama onun gerçekte ne olduğunu bilmiyordum. Onun için çalışmayı kabul ettiğimde insan olduğunu sanıyordum. Ben..." Aniden adamın sözcükleri boğuk, gurultulu seslerle kesildi. Boynundaki zincir aniden gerilmişti. Alton arkaya sendeledi, gözleri yerlerinden fırladı ve boynunu pençelerken yüzü kızardı. Solon kendini dizleri boşanan adamı dik tutarken buldu ve çiftçinin yavaş yavaş yere çökmesine izin verdi. Alton'ın boynundaki yaradan kan akıyordu. Çiftçinin gözleri arkaya yuvarlanırken, kopan kasların ve kırılan kemiklerin sesi duyuldu. Bir an sonra çiftçinin başı bedeninden kurtuldu ve yere düştü.</p>
	<p class="block_2"> </p>
	<p class="block_3">Solon adamın kolunu bıraktı ve beden toza dönüştü.</p>
	<p class="block_2"> </p>
	<p class="block_3">James cesede, sonra kararan güneşe baktı. Diğerlerine takip etmelerini işaret etti ve köy meydanının kenarındaki küçük binaya seğirtti. Oraya ulaştığında geniş, açık bir girişi olan basit bir kilise olduğunu gördüler. Sıralar yoktu, bu yüzden cemaat ayakta durarak Peder Rowland olması gereken beyaz cübbeli adamı dinliyordu.</p>
	<p class="block_2"> </p>
	<p class="block_3">"Tekrar söylüyorum, daha fazla beklersek şer dalgasıyla boğulup gideceğiz. Peki bunda adalet nerede, diye sormalıyım. Size adaletin nerede olduğunu söyleyeyim. Kollarımızın gücünde, ruhlarımızın saflığında ve dünyayı cadının kötülüğünden kurtaracak ateşte!"</p>
	<p class="block_2"> </p>
	<p class="block_3">Kasabalıların çoğu onaylayarak bağırdı.</p>
	<p class="block_2"> </p>
	<p class="block_3">"Bir Sung rahibi için biraz fazla sert konuşuyor," diye yorum yaptı Solon.</p>
	<p class="block_2"> </p>
	<p class="block_3">James başını salladı. "'Cadıdan' kurtulmak için çok acelesi var gibi görünüyor."</p>
	<p class="block_2"> </p>
	<p class="block_3">"Ve işi başkalarına yaptıracak," diye ekledi Jazhara.</p>
	<p class="block_2"> </p>
	<p class="block_3">Rahibin sesi yükseldi. "Bazıları bu cadının gece insan gibi yürüyen kurtları, masumların kanını içen ve onları kendileri gibi canavarlara dönüştürenleri çağırdığını söylüyor! Ben diyorum ki, kadın yeniden cisimlenmiş karanlığı çağırdı... öyle pis ruhlar ki, sizin, benim gibi iyi insanlardaki canı tüketiyor. Her durumda, bunun suçu o kadının eşiğinde yatıyor. Yaklaşan bu karanlık son saldırıya işaret ediyor! Hemen harekete geçmeliyiz!"</p>
	<p class="block_2"> </p>
	<p class="block_3">Adamların bazıları tezahürat yaptı ve tehditler bağırdı, ama James korktuklarını ayırt edebiliyordu, çünkü yanıtların çoğu gönülsüz ve zayıftı. Köylülerin arasından geçip rahibin önünde durdu.</p>
	<p class="block_2"> </p>
	<p class="block_3">"Hoşgeldin, yabancı," dedi Peder Rowland. Orta boylu, siyah saçlı, küçük, sivri sakallı bir adamdı. Boynunda basit bir Sung Tarikatı tılsımı asılıydı. Beyaz cübbesinde, eski ve sık sık yıkanmış gibi solgun lekeler ve kir vardı. "Bu kırımdan kurtulmamıza yardım etmeye mi geldin?"</p>
	<p class="block_2"> </p>
	<p class="block_3">James ona sakin sakin baktı. "Öyle, ama kırımın senin söylediğin gibi olduğundan kuşkuluyum."</p>
	<p class="block_2"> </p>
	<p class="block_3">Rahip gözlerini kısarak James'e baktı. "Ne demek istiyorsun?"</p>
	<p class="block_2"> </p>
	<p class="block_3">"Alton öldü," dedi James.</p>
	<p class="block_2"> </p>
	<p class="block_3">Rahip şok geçirmiş göründü. "Çiftçi Alton öldü mü? O kötü kadının yeni bir kurbanı!" James'in arkasındakilere bakarak bağırdı, "Bu kadarı yetmez mi? Eyleme geçmemiz için zaman gelmedi mi?"</p>
	<p class="block_2"> </p>
	<p class="block_3">Daha fazla ses onaylayarak yükseldi, ama James Jazhara’nın bağırdığını duydu.</p>
	<p class="block_2"> </p>
	<p class="block_3">"James, dikkatli ol! Burada doğru olmayan bir şey var!"</p>
	<p class="block_2"> </p>
	<p class="block_3">James baktı ve bağıranların çoğunda boş yüz ifadeleri olduğunu gördü. Gözleri sabit ve cansızdı. James rahibe döndü, sonra beklenmedik bir hızla uzandı ve tılsımı adamın boynundan kaptı. Tek bir çekişte kopardı ve kaldırdı. Tılsım gözlerinin önünde kaydı ve değişti, masum bir Sung ikonundan kara bir inci tutan ele dönüştü.</p>
	<p class="block_2"> </p>
	<p class="block_3">"Bunlar Karanlık Varlık'ın hizmetkârları! Ölmeliler!" diye bağırdı rahip, parmaklarını pençe gibi büküp James'in boğazına uzanarak.</p>
	<p class="block_2"> </p>
	<p class="block_3">James geriye sıçramaya çalıştı, ama aniden eller onu yakaladı, yerine mıhladı. Jazhara’nın bağırdığını duyabiliyordu, "Onlar masum! Ruhlarını ele geçirmiş!</p>
	<p class="block_2"> </p>
	<p class="block_3">Onlara zarar vermemeye çalış!"</p>
	<p class="block_2"> </p>
	<p class="block_3">James rahibin parmaklarını boğazında hissetti ve bağırdı, "Bunu aklımda tutmaya çalışırım!" Bedeninin gevşemesine izin verdi ve düştü, rahibin parmakları bir an başının üzerine kaydı. James yerde kılıcını çekemiyordu, ama sağ çizmesine tıktığı hançere ulaşabiliyordu. Hançeri çekti ve yukarıya doğru savurarak rahibin bacağına indirdi.</p>
	<p class="block_2"> </p>
	<p class="block_3">Peder Rowland acıyla haykırdı ve geriye düştü ve James ayaklarını altına alarak çöktü. Güçlü eller hâlâ onu yerinde tutuyordu. Sonra olanca gücüyle ileri sıçradı ve umduğu gibi elleri üzerinden silkeledi.</p>
	<p class="block_2"> </p>
	<p class="block_3">Kasabalıların çoğu geri geri sendeledi ve arkaya devrilmekten zar zor kurtuldu. Rahip geriliyordu. James hızla bir yandan diğerine baktı. Jazhara asasını çevirerek köylüleri uzak tutuyordu. Kendaric aşağı indirilmiş, iki güçlü çiftçi tarafından yere mıhlanmıştı. Bir başkası kafasını tekmelemeye çalışıyordu. Solon Birader insanlara vurmak kadar ittirmek için de savaş çekicini kullanıyor, enkazcının yanına gidip yardım etmeye çalışıyordu.</p>
	<p class="block_2"> </p>
	<p class="block_3">James hançerini sağ elinden soluna attı ve tek bir akıcı hareketle kılıcını çekti. Kılıcını kaydırdı ve düz tarafıyla en yakın adamın başına vurdu; yine de kılıcın ince kenarı adamı kesti, ama yarası derin değildi.</p>
	<p class="block_2"> </p>
	<p class="block_3">Darbe adamın sendeleyerek bir adım gerilemesine sebep oldu ve bir anlığına arkasındakileri bloke etti. James'in ihtiyacı olan da o bir andı. Peder Rowland bir büyü örmeye başlarken öne atıldı. Rahip işini bitirmeden James onu karnından şişlemişti.</p>
	<p class="block_2"> </p>
	<p class="block_3">Adam sersem bir şaşkınlıkla bakışlarını indirdi, sonra James kılıcını çekip kurtarırken gözleri acıyla irileşti. Sonra rahibin gözleri yuvalarında döndü. Ama düşmek yerine, ayakta durmaya devam etti. Başı arkaya yuvarlandı ve ağzı açık kaldı, ama içeriden derin, yabancı bir ses konuştu. "Hizmetkârımız ölse de, gücümüz azalmadı. Şerrin acı rüzgârını hisset... ve kork."</p>
	<p class="block_2"> </p>
	<p class="block_3">Rahip yere yığıldı ve James bir sonraki saldırıya hazırlanarak döndü, ama saldırıya uğramak yerine şaşkın şaşkın gözlerini kırpıştırarak duran kasabalılarla karşılaştı. Pek çoğu birbirlerine, Kendaric'e, Solon'a ya da Jazhara'ya baktılar, sonra hep bir ağızdan konuşmaya başladılar. "Ne oldu?"</p>
	<p class="block_2"> </p>
	<p class="block_3">"Buraya nasıl geldik?"</p>
	<p class="block_2"> </p>
	<p class="block_3">"Neden kanıyorsun?"</p>
	<p class="block_2"> </p>
	<p class="block_3">James elini kaldırdı ve "Susun!" diye bağırdı.</p>
	<p class="block_2"> </p>
	<p class="block_3">Sesler kesildi. James devam etti, "Bu adam Sung rahibi değildi. Savaştığını söylediği karanlığın aracısıydı. Sizi kötülüğün gerçek kaynağından uzak tutuyordu."</p>
	<p class="block_2"> </p>
	<p class="block_3">Topluluktaki kadınlardan biri bağırdı. "Güneş!" Sabah güneşine işaret etti. James döndü. Güneş daha da kararmıştı. "Kısa süre sonra gece olacak," dedi, açıklayamadığı şeyi açıklamaya teşebbüs etmeden. "Evlerinize dönün ve kapılarınızı sürgüleyin. Bunun sebebini bulacağız."</p>
	<p class="block_2"> </p>
	<p class="block_3">Köylüler kaçtı. Jazhara’nın asasından ve Solon'un savaş çekicinden yedikleri darbeler yüzünden bazılarına arkadaşlarının yardım etmesi gerekti, ama James odadaki tek cesedin Rowland'ınki olduğunu görünce rahatladı.</p>
	<p class="block_2"> </p>
	<p class="block_3">Kendaric korkmuş görünüyordu, ama o da kendine hakim olmuş gibiydi. James'in çevresine toplanırlarken üstünü silkeledi.</p>
	<p class="block_2"> </p>
	<p class="block_3">"Kalanınız adamın söylediklerini duydu mu?" diye sordu James.</p>
	<p class="block_2"> </p>
	<p class="block_3">"Hayır," diye yanıt verdi Kendaric. "Saldırıya uğramakla meşguldüm."</p>
	<p class="block_2"> </p>
	<p class="block_3">"Konuştuğunu duydum, ama ne dediğini duyamadım," dedi Jazhara.</p>
	<p class="block_2"> </p>
	<p class="block_3">"Ben duydum," dedi Solon Birader. "Karanlığın aracısıydı, bundan kuşku yok. Saf Varlık’ın hizmetkârı kılığına girebilmesi endişe verici. Taktığına benzer sahte bir ikon bile şerrin hizmetkârı için tahammül edilmez olmalıydı."</p>
	<p class="block_2"> </p>
	<p class="block_3">"Bunlar çok kuvvetli düşmanlar," dedi James. "O sesi daha önce duydum."</p>
	<p class="block_2"> </p>
	<p class="block_3">"Ne zaman?" diye sordu Jazhara.</p>
	<p class="block_2"> </p>
	<p class="block_3">"Seneler önce, bir Kara Katil'in ağzından. Murmandamus'un hizmetkârları." "Ama Murmandamus yok edildi," dedi Jazhara. Sonra başka ne diyebileceğini bilemeden Solon ve Kendaric'e baktı. Arutha'nın saray büyücüsü olarak, James ona Arutha'nın sahte moredhel peygamberinin öldürülmesi ve son zamanlarda Kuytu Orman'da yaşanan sorunların arkasındaki gerçeği anlatmıştı, çünkü adamın hâlâ hayatta olduğuna ilişkin söylentiler vardı.</p>
	<p class="block_2"> </p>
	<p class="block_3">James başını salladı. "Yok edildiğini biliyorum, ama o kara yürekle uğraşıyor olmasak da, gücüne denk biriyle karşı karşıya olduğumuz açık. Ve bu düşündüğümüzden çok daha tehlikeli bir şeyle yüzleştiğimiz anlamına geliyor."</p>
	<p class="block_2"> </p>
	<p class="block_3">"Gemimizin ele geçirildiğini sana söylediğimizde tehlikeli olduğunu biliyordun," dedi Solon. "Şimdi vazgeçmiyorsun, değil mi?"</p>
	<p class="block_2"> </p>
	<p class="block_3">"Hayır," dedi James, kararan güneşe bakarak. "Özellikle şimdi. Her şeyin hızla geliştiğini hissedebiliyorum ve tereddüt edecek olursak, sanırım mahvoluruz."</p>
	<p class="block_2"> </p>
	<p class="block_3">Silahlarının hâlâ elinde olduğunu fark etti ve onları kaldırdı. "Takviye kuvvet istemek için zamanımız yok ve William'ın Ayı'yı buradan uzak tutmakta ne kadar etkili olacağını bilmiyoruz. Bence öyle ya da böyle, bu iki gün içinde bitecek." "Şimdi ne olacak?" diye sordu Kendaric, üşüyormuş gibi kollarını kavuşturarak. James nefesini yavaşça salıverdi. "Sonunda karanlık geldiğinde o kan içiciler dönecek ve sanırım burada olmalarının tek sebebi bizi meşgul etmek. Yani ne yapacaksa, çabuk yapmalıyız." Jazhara'ya baktı. "Bir şey dikkatimi çekiyor. Rowland ve Alton, bir günah keçisi bulmaya çalışmaktan çok o cadıdan kurtulmaya can atıyordu. O kadında korktukları bir şey var."</p>
	<p class="block_2"> </p>
	<p class="block_3">"O zaman gidip onunla konuşalım," dedi Jazhara. Güneşe bakarak ekledi, "Bir an önce. Gece yine çökmeden iki saatten az zamanımız var sanırım."</p>
	<p class="block_2"> </p>
	<p class="block_3">James başını salladı. Jazhara’nın yanından geçerek, "Gidip Dul Noktası'ndaki cadıyı ziyaret edelim," dedi.</p>
	<p class="block_2"> </p>
	<p class="block_3">Dul Noktası'na giden yokuşu tırmanırlarken ormanlar uğursuz bir karanlığa büründü. Solan güneş yol üzerine her zamankinden daha karanlık gölgeler düşürüyordu. "Alacakaranlıkta yolculuk yapmak gibi," diye fısıldadı Solon.</p>
	<p class="block_2"> </p>
	<p class="block_3">James kahkaha attı. "Ben de alçak sesle konuşma ihtiyacı duyuyorum." "Gizlilik sağduyulu olabilir, ama zaman akıp geçiyor," dedi Jazhara. Yolda bir kıvrımı dönerlerken James elini kaldırdı. "İleride biri var," diye fısıldadı.</p>
	<p class="block_2"> </p>
	<p class="block_3">İlerlediler ve James loşluğun içinde diz çökmüş bir şekli açıkça gördü. Dokuz yaşından büyük göstermeyen bir oğlan çocuğuydu. James sessiz olmak için çaba göstermeden arkasından yaklaştı, ama çocuğun dikkati uçurumun yakınındaki küçük kulübeye odaklanmıştı. James elini omzuna koyduğunda oğlan korku içinde bağırdı ve şaşkınlıktan neredeyse düşecekti.</p>
	<p class="block_2"> </p>
	<p class="block_3">"Korkma," dedi Jazhara. "Sana zarar vermeyeceğiz."</p>
	<p class="block_2"> </p>
	<p class="block_3">Oğlanın gözleri dehşet içinde iri iri açılmıştı. "Siz kimsiniz?" diye sordu. "Ben Jazhara ve bu Krondorlu Toprak Beyi. O Solon Birader ve Kendaric. Sen kimsin?"</p>
	<p class="block_2"> </p>
	<p class="block_3">Oğlanın sesindeki titreme yok oldu, ama hâlâ korkmuş görünüyordu. "Adım Alaric. Cadıyı gözlemek için geldim. Babam yakında gelip onu yakacaklarını söylüyor, ben de onlar gelmeden karabüyülerini görmek istedim."</p>
	<p class="block_2"> </p>
	<p class="block_3">"Bence hava iyice kararmadan eve koşmalısın," dedi James. "Kadın şimdi kulübede mi?" diye sordu Jazhara.</p>
	<p class="block_2"> </p>
	<p class="block_3">"Onu görmedim. Bazen Dul Noktası'nın altındaki kumsalda dolaşıyor. Ben olsam dikkatli olurdum; gerçekten tehlikelidir."</p>
	<p class="block_2"> </p>
	<p class="block_3">"Teşekkür ederim," dedi James. "Artık eve git. Ailen senin için endişelenir."</p>
	<p class="block_2"> </p>
	<p class="block_3">Oğlanın daha fazla ısrara ihtiyacı yoktu, döndü ve yoldan aşağı koştu. Kulübeye doğru yürüdüler ve James bağırdı, "Merhaba, kulübedeki!"</p>
	<p class="block_2"> </p>
	<p class="block_3">Yanıt gelmedi.</p>
	<p class="block_2"> </p>
	<p class="block_3">James yaklaştı ve verandaya çıkan tek basamağı tırmandı.</p>
	<p class="block_2"> </p>
	<p class="block_3">Küçük sahanlığın üzerinde bir çıkıntı vardı ve birkaç sukabağı asılı duruyordu. Jazhara kuruması için asılmış küçük hayvanların cesetlerini, sonra bitkileri inceledi. "Bu 'cadı' ya büyü yapan biri, ya da ilaç sanatlarında bilgili bir yaşlı kadın. Bu bitkilerin çoğunu tanıyorum. Merhemler ve bitki çayları için kullanılırlar."</p>
	<p class="block_2"> </p>
	<p class="block_3">Kulübe tahta bir platformun üzerine inşa edilmişti veranda ön duvardan bir iki metre çıkıntı yapıyordu. Solon aşağıya bakarak, "En azından yağmur yağdığında kuru kalıyor," dedi.</p>
	<p class="block_2"> </p>
	<p class="block_3">"Ve kıyının bu bölümünde çok yağmur yağar," diye ekledi Kendaric. Üşüyormuş gibi kollarını kavuşturdu ve "Yalnızca hava kararmıyor, yağmur da geliyor gibi," dedi.</p>
	<p class="block_2"> </p>
	<p class="block_3">"Tam da ihtiyacımız olan şey," dedi James. Kapı eşiğine asılmış ve kapı görevini gören bir postu kenara itti. Kulübenin içinde kaba bir masa ve tek bir tabure vardı. Ateşin üzerinde bir kazan kaynıyordu.</p>
	<p class="block_2"> </p>
	<p class="block_3">Kendaric kahverengi karışıma baktı. "Cadı değil ha? O zaman bu ne?" James yaklaşıp kaynayan sıvıyı inceledi. Şöminenin üzerindeki çengelden bir kepçe aldı ve kazana daldırdı. Kaldırdı, kokladı, sonra bir yudum aldı.</p>
	<p class="block_2"> </p>
	<p class="block_3">Kendaric'e dönerek, "Çorba. Çok da güzel," dedi.</p>
	<p class="block_2"> </p>
	<p class="block_3">Kepçeyi yerine asarken kapıda bir ses, "Beni yakmaya mı geldiniz?" dedi.</p>
	<p class="block_2"> </p>
	<p class="block_3">James döndüğünde bir dal yığını tutarak girişte duran, kırılgan görünüşlü yaşlı bir kadın gördü.</p>
	<p class="block_2"> </p>
	<p class="block_3">"Eh, orada durup bakmayın. Bir yaşlı kadının yakılması için gereken odunu tek başına toplamasını mı bekliyorsunuz?"</p>
	<p class="block_2"> </p>
	<p class="block_3">Yaşlı kadın eve gönderdikleri çocuktan biraz daha iri görünüyordu. Derisi yaşla neredeyse saydamlaşmıştı ve saçları bembeyazdı. İnce parmakları kemiğe gerilmiş deri gibi görünüyordu, ama bütün dişleri yerindeydi ve gözleri parlak ve canlıydı.</p>
	<p class="block_2"> </p>
	<p class="block_3">James gülümsedi. "Seni yakmaya gelmedik, kadın."</p>
	<p class="block_2"> </p>
	<p class="block_3">"Ah, hepsi öyle der," dedi kadın, Kendaric'in yanından geçip dalları ocağın yanında yere bırakarak.</p>
	<p class="block_2"> </p>
	<p class="block_3">"Büyü yapıyor musun?" dedi Jazhara.</p>
	<p class="block_2"> </p>
	<p class="block_3">Yaşlı kadın küçük taburenin üzerine oturdu ve omuzlarını silkti. "Bir iki şey biliyorum. Ama daha çok insanlar için ilaç karıştırırım ve fal bakarım." Gözleri daldı. "Bazen bir şeyler görürüm, ama bu... zor. Nadiren hoş olur."</p>
	<p class="block_2"> </p>
	<p class="block_3">"Ben Krondor'daki enkazcılar loncasındanım," dedi Kendaric, "ve son zamanlarda Nokta'nın ötesinde batan bir gemiyi kaldırmaya çalıştım. Bir şey büyümü engelliyor. Güçlü bir şey ve ne olduğunu bilmem gerek."</p>
	<p class="block_2"> </p>
	<p class="block_3">Yaşlı kadın bir an Kendaric'i inceledi, sonra Jazhara'ya döndü. "Sen zanaati uyguluyor musun?"</p>
	<p class="block_2"> </p>
	<p class="block_3">"Ben Prens Arutha'nın saray büyücüsüyüm," dedi Jazhara.</p>
	<p class="block_2"> </p>
	<p class="block_3">"Ah," dedi yaşlı kadın, yüzünde dalgın bir gülümsemeyle "Kadın büyücü. Bir zamanlar Krondor'da sanatları bildiğini iddia etsen bile idam edilirdin."</p>
	<p class="block_2"> </p>
	<p class="block_3">"Zamanlar değişiyor," dedi James.</p>
	<p class="block_2"> </p>
	<p class="block_3">"Bazı açılardan, belki," dedi yaşlı kadın. "Başka açılardan, hiç değişmiyor."</p>
	<p class="block_2"> </p>
	<p class="block_3">"Şey, belki bir gün daha rahat bir yerde oturup tartışırız," dedi James. "Ama şu anda başka endişelerimiz var." Solan güneşe işaret etti.</p>
	<p class="block_2"> </p>
	<p class="block_3">"Gördüm," dedi kadın. "Bu yüzden beni yakmak için köyden geldiğinizi düşündüm." "O 'Peder' Rowland'dı," dedi Jazhara. "Köylüleri buraya gelip bunu yapmaları için kışkırtıyordu."</p>
	<p class="block_2"> </p>
	<p class="block_3">"Onu nasıl durdurdunuz?" diye sordu kadın.</p>
	<p class="block_2"> </p>
	<p class="block_3">"Kılıcımla. Adam Sung rahibi değildi," dedi James.</p>
	<p class="block_2"> </p>
	<p class="block_3">"Bunu ben de söyleyebilirdim," dedi yaşlı kadın. "Gözeneklerinden şer fışkırıyordu. Benim ölmemi istemesinin sebeplerinden biri buydu sanırım; şarlatan olduğunu bildiğimi fark etti."</p>
	<p class="block_2"> </p>
	<p class="block_3">"Başka bir sebep olmalı," dedi Solon. "Ondaki kötülüğü hissettiğin için zorlayıcı bir tanık olman güçtü."</p>
	<p class="block_2"> </p>
	<p class="block_3">Kadın başını salladı. "Haldon Başı ve Dul Noktası'ndaki sırrı bilmem yüzünden." "Sır burada neler olduğunu ve o gemiyi neden kaldıramadığımızı açıklıyor mu?"</p>
	<p class="block_2"> </p>
	<p class="block_3">"Kuşkusuz," dedi yaşlı kadın.</p>
	<p class="block_2"> </p>
	<p class="block_3">"Adın ne?" diye sordu Jazhara.</p>
	<p class="block_2"> </p>
	<p class="block_3">Yaşlı kadın durdu, sonra kahkaha attı. "Biri bana 'cadı' ya da 'ihtiyar kadın'dan başka bir şekilde hitap etmeyeli o kadar zaman oldu ki zar zor hatırlayabiliyorum." İçini çekti. "Bana Hilda deyin."</p>
	<p class="block_2"> </p>
	<p class="block_3">"Hilda," dedi James, "Bahsettiğin sır nedir?"</p>
	<p class="block_2"> </p>
	<p class="block_3">Yaşlı kadın işitilmekten korkuyormuş gibi çevresine bakındı. "Yamaçların altında, derin bir mağarada kadim bir mekân var. Bir şer tapınağı, yaşayan en eski insanın anısından da yaşlı."</p>
	<p class="block_2"> </p>
	<p class="block_3">"Ne tür bir tapınak?" diye sordu Solon, eli düşünmeden savaş çekicinin sapına giderek.</p>
	<p class="block_2"> </p>
	<p class="block_3">Hilda yavaşça doğruldu ve eski, tahta bir sandığa gitti. Kapağını açtı ve içine uzandı. İçeriden küçük, kumaş bir kese çıkardı. Solon'a uzatarak, "Aç," dedi. Keşiş açtı ve içinde olanı gördüğünde ona dokunmaktan tiksinir göründü. "Bu diğerlerine benziyor," diye fısıldadı. Nesneyi eline aldı ve kaldırdı. Avucunda kurşun ya da demirden oyulmuş metal bir el ve üzerinde lav taşına benzer bir taştan yapılmış siyah bir küre duruyordu. Ama lav taşının aksine ateşin ışığını yansıtmıyordu.</p>
	<p class="block_2"> </p>
	<p class="block_3">"Kara İnci Tapınağı'nı ilk kim inşa etti bilmiyorum, ama insan değildiler," dedi yaşlı kadın.</p>
	<p class="block_2"> </p>
	<p class="block_3">Solon nesneyi kesesine koydu. "Tarikatım Krallık'ta, Doğu'da ve Kesh'te insanların tanıdığı her kültür ve inancın kaydını tutar. İnananların Savunucusu olarak ben o belgeleri inceledim. Kara İnci denen bir tarikatı hiç duymadım." Yaşlı kadın içini çekti. "Ama var işte." Keseyi Solon'dan aldı. "Yamaçların altında gittikçe artan bir şey var. Aşağıdaki kayalarda neden bu kadar gemi battığından kısmen o sorumlu. Köyle kulübem arasındaki iyi toprakları pek az insanın işlemeye çalışmasının sebebi de o. Deneyenler bir iki mevsim sonra huzursuzlanıyorlar, korkuya kapılıyorlar ve gidiyorlar. Avcılar bile buralardaki ağaçlıklardan kaçınıyor."</p>
	<p class="block_2"> </p>
	<p class="block_3">"Sen nasıl dayanabiliyorsun?" diye sordu Kendaric.</p>
	<p class="block_2"> </p>
	<p class="block_3">"Bu," dedi yaşlı kadın, keseyi kaldırarak. "Bir tılsım ve beni şerlerinden koruyor. Sanki çoktan onlardan biri olmuşum gibi. Onu almanızı istiyorum, çünkü ciddi bir tehditle karşı karşıyasınız." Konukların her birinin gözlerine teker teker baktı, sonra keseyi Solon'a uzattı. Keşiş başını sallayıp teşekkür ederek keseyi aldı. Kadın yine oturdu ve "Dahası var," dedi.</p>
	<p class="block_2"> </p>
	<p class="block_3">"Ne?" diye sordu James.</p>
	<p class="block_2"> </p>
	<p class="block_3">"O bir anahtar. Patikadan aşağıdaki kayalara giderseniz, kayalarda deniz tarafından oyulmuş gibi görünen küçük bir girintiye dönün. Orada, kayalarda, benim göz hizamda küçük, hafif bir desen göreceksiniz. Bu anahtarla kayalarda bir kapı açılacak."</p>
	<p class="block_2"> </p>
	<p class="block_3">"Yapıldığını gördün mü?" diye sordu Jazhara.</p>
	<p class="block_2"> </p>
	<p class="block_3">"Evet," dedi Hilda. "Defalarca oraya girip çıkanları gizlice gözetledim. Yeteneklerimden biri de gizlenmedir. Siz geçerken verandadan birkaç metre uzakta duruyordum, ama siz hiç sezmediniz, değil mi?"</p>
	<p class="block_2"> </p>
	<p class="block_3">Jazhara gülümseyerek başını salladı. "Doğru."</p>
	<p class="block_2"> </p>
	<p class="block_3">"İçeri girmek için bunu kullanmayı denedin mi?" diye sordu James. "Evet," diye itiraf etti Hilda. "Denedim. Ama içeri girmedim."</p>
	<p class="block_2"> </p>
	<p class="block_3">"Neden?" diye sordu Kendaric.</p>
	<p class="block_2"> </p>
	<p class="block_3">"Çünkü yalnızca tapınaktaki kara güçlere hizmet etmek için yemin edenler kullanabiliyor. Denedim, ama kapı açılmadı."</p>
	<p class="block_2"> </p>
	<p class="block_3">"O zaman biz anahtarı nasıl kullanabiliriz?" dedi James.</p>
	<p class="block_2"> </p>
	<p class="block_3">"Sanırım bir seçeneğiniz var," dedi kadın. "Köyde bir yaratık saklanıyor. Kim ya da adı ne, bilmiyorum, ama orada olduğu kesin. Kan içici olan ilk insanlardan biri. Aşağıdaki karanlık güçlerin hizmetkârı. Amacını bilmiyorum, ama Prens'in işleri yoluna koymak için Haldon Başı'na gelmesi yalnızca bir zaman meselesi." "Biz neden burada olduğunu biliyoruz," dedi James. "Bizi meşgul ve Nokta'dan uzak tutmak için."</p>
	<p class="block_2"> </p>
	<p class="block_3">"Böylece efendisi gemiyi kaldırabilecek," diye ekledi Kendaric.</p>
	<p class="block_2"> </p>
	<p class="block_3">"Bu bilgiyi kullanarak tapınağa nasıl girebiliriz?" diye ısrar etti James.</p>
	<p class="block_2"> </p>
	<p class="block_3">"Bunca kişiyi öldüren canavarı bulun. Onu öldürün ve elini bileğinden kesin.</p>
	<p class="block_2"> </p>
	<p class="block_3">Tılsımı ele bağlayın. O zaman kapı açılır." "Bu canavarı nerede bulacağız?" diye sordu James.</p>
	<p class="block_2"> </p>
	<p class="block_3">"Mezarlıkta çok eski bir mezar var," dedi. "Bu bölgedeki en eski aile, Haldonlar inşa etti onu. Artık hiçbiri yaşamıyor, ama kasabanın kurucusuna saygı olarak ayakta tutuluyor. Canavarı içinde bulacağınızı düşünüyorum. Ve onu bulursanız, bu karanlığın sebebini de bulmuş olacaksınız. Ve bulduğunuzda, lütfen geri dönün ki sizi ölümünüze göndermediğimi bileyim."</p>
	<p class="block_2"> </p>
	<p class="block_3">"Gitmeliyiz," dedi James. "Çünkü mezarlığa vardığımızda o şeyler uyanıyor olacak ve onlar tepemize binmeden bu işi bitirmeyi tercih ederim."</p>
	<p class="block_2"> </p>
	<p class="block_3">Kulübeden çıktılar. Yaşlı kadın kapıya gitti ve orada durarak grubun kasabaya giden patikada koşmasını izledi. Yumuşak sesle, "Tanrılar sizi gözetsin, çocuklar," dedi. Sonra beklemek üzere aksayarak yavaşça taburesine gitti.</p>
	<p class="block_4" id="calibre_pb_13"> </p>
</body></html>
