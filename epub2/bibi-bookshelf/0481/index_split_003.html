<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">YEMİN</p>
	<p class="block_2"> </p>
	<p class="block_3">Nöbetçiler selam verdi.</p>
	<p class="block_2"> </p>
	<p class="block_3">James selama karşılık verdi. Jazhara Krondor manzaralarına bakıyordu. Bir kez daha yolculuk giysilerini giymişti. Demir uçlu asasını taşıyordu ve saçları arkada bağlanmıştı. Kadın iş başında gibi görünüyordu. James bu sabah saraydaki görünüşüyle şimdiki görünüşü arasındaki zıtlığı ilginç buluyordu. İki çok farklı kadın...</p>
	<p class="block_2"> </p>
	<p class="block_3">Günün erken saatlerinde yola çıkmışlar, insanların genelde şehrin "Zengin Mahallesi" olarak bahsettiği yerdeki dükkânları ve pazarları ziyaret etmişlerdi.</p>
	<p class="block_2"> </p>
	<p class="block_3">Dükkânlarda, paralı müşterilere hitap eden çok güzel ve pahalı mallar vardı. Jazhara'nın pek çok dükkânda oyalanması James'i sıktı, çünkü almayı düşünmediği mallara bakarak zaman geçirmekten hiç hoşlanmamıştı. Defalarca Prenses'in alışveriş gezilerinde görevlendirilmişti ve görevi Arutha'nın karısını korumak kadar Elena'nın annesinin ayaklarına dolaşmasını engellemek olmuştu. Hayatı boyunca, Prenses'in arkadaşlığından hoşlanmadığı yegâne zamanlardı bunlar. Sonra James Jazhara'yı "Tüccarlar Mahallesi" denen, tacirlerin ve tüccar kaptanların işyerlerinin bulunduğu yere götürmüştü. Bu bölgenin merkezine bir kahvehane hükmediyordu.</p>
	<p class="block_2"> </p>
	<p class="block_3">Bir fincan Keshia kahvesi içmek için durmuşlar, Jazhara kahvenin evde tattıkları kadar iyi olduğunu belirtmişti. Bu hizmet eden genç adamdan, Timoty Barret adında, dükkân sahibinin en küçük oğlundan bir gülümseme kazanmıştı. İş adamları Barret'ın yerine işlerini yürütmek için, ama daha çok kargo gemilerini ve kervanları sigorta ettirmek için geliyordu.</p>
	<p class="block_2"> </p>
	<p class="block_3">Tüccarlar Mahallesi'nden ayrıldıktan sonra birbiri ardına çalışan kesim mahallelerini ziyaret etmişlerdi. Artık güneş batmıştı ve gece bekçileri turlarına başlamıştı. "Belki de artık saraya dönmeliyiz?" dedi James. "Daha şehrin görülmesi gereken epey kısmı kaldı, değil mi?"</p>
	<p class="block_2"> </p>
	<p class="block_3">James başını salladı. "Ama orada karanlıktan sonra zaman geçirmekten hoşlanacağını sanmıyorum."</p>
	<p class="block_2"> </p>
	<p class="block_3">"Fakir Mahalle'de mi?"</p>
	<p class="block_2"> </p>
	<p class="block_3">"Evet ve rıhtımlarda ve Fishtown'da. Gündüz bile oldukça zorlu olabilirler."</p>
	<p class="block_2"> </p>
	<p class="block_3">"Kendime bakmayı becerebildiğimi gösterdiğimi düşünüyorum, James."</p>
	<p class="block_2"> </p>
	<p class="block_3">"Kabul, ama sorun yaşama fırsatını minimumda tutmayı en iyisi kabul ediyorum; zaten beni bulmak gibi bir alışkanlığı var."</p>
	<p class="block_2"> </p>
	<p class="block_3">Kadın kahkaha attı. "Belki yarın biraz daha gezeriz, o zaman. Ama ya William? Bu akşam görevli olmadığını söylemiştin."</p>
	<p class="block_2"> </p>
	<p class="block_3">James bir yan sokağa işaret etti. "Buradan, kestirmeden gidelim. William büyük olasılıkla Gökkuşağı Papağan'dadır."</p>
	<p class="block_2"> </p>
	<p class="block_3">"Bir asker meyhanesi mi?"</p>
	<p class="block_2"> </p>
	<p class="block_3">James omuzlarını silkti. "Özellikle değil, ama Lucas'ın müşterilerinin çoğu onunla birlikte Gediksavaşı'nda hizmet eden eski dostlardır. Hayır, yalnızca William'ın sık sık gittiği bir yerdir."</p>
	<p class="block_2"> </p>
	<p class="block_3">Jazhara yan yan James'e baktı. "Bir kız mı?"</p>
	<p class="block_2"> </p>
	<p class="block_3">James kızardığını hissetti ve basit, açık bir yanıtın daha uygun olacağına karar verdi. "Evet. William haftalardır Lucas'ın kızı Talia'yı görüyor."</p>
	<p class="block_2"> </p>
	<p class="block_3">"Güzel," dedi Jazhara. "Ben de korkuyordum ki..."</p>
	<p class="block_2"> </p>
	<p class="block_3">O duraksayınca James tamamladı, "Hâlâ sana âşık olduğundan mı?"</p>
	<p class="block_2"> </p>
	<p class="block_3">Kadın James'e bakmadan, "Sanırım aklı çelinmiş, daha iyi bir deyim. Bir hata yaptım ve..."</p>
	<p class="block_2"> </p>
	<p class="block_3">"Bak, beni ilgilendirmez," dedi James. "Bu yüzden bundan bahsetmek istemiyorsan, iyi."</p>
	<p class="block_2"> </p>
	<p class="block_3">"Hayır, bir şeyi bilmeni istiyorum." Kadın sustu ve James dönüp ona baktı.</p>
	<p class="block_2"> </p>
	<p class="block_3">"Sanırım sen onun arkadaşı olduğun için."</p>
	<p class="block_2"> </p>
	<p class="block_3">"Öyleyim," dedi James. Krondor'a geldiğinden beri James William'a bir tür danışman olmuştu.</p>
	<p class="block_2"> </p>
	<p class="block_3">"Ve ikimizin de arkadaş olmasını istiyorum."</p>
	<p class="block_2"> </p>
	<p class="block_3">James başını salladı. "Bu benim de hoşuma gider."</p>
	<p class="block_2"> </p>
	<p class="block_3">"O zaman, kadınlara ilgi duyacak yaşa geldiğinden beri William'ın peşimde dolaştığını biliyorsundur. Ben birkaç yaş büyüktüm ve bana hevesli bir köpek yavrusundan başka bir şey gibi gelmemişti." Sustu ve anlatması güç bir şey hatırlar gibi sokağa baktı. James de kıpırdamadan durdu. "Daha yaşlı bir adamla, öğretmenlerimden biriyle ilişkim oldu. Pek akıllıca bir şey değildi. O da benim gibi Keshialıydı ve büyü ve kullanımları hakkındaki inançlarımın çoğunu paylaşıyordu. Fazla çaba gerekmeden bir ilişkiye sürüklendik.</p>
	<p class="block_2"> </p>
	<p class="block_3">"İlişkimiz... utanç verici oldu, çünkü ailem böyle bir ilişkiyi onaylamazdı ve büyük amcam bana emir vermektense aşığıma benimle ilişkisini kesmesi için haber yolladı." Bu düşüncelerini oluşturmasına yardım edermiş gibi yine ağır ağır yürümeye başladı.</p>
	<p class="block_2"> </p>
	<p class="block_3">James ona eşlik etti. "Adam beni reddetti ve Yıldızlimanı'ndan ayrılarak İmparatorluğa döndü."</p>
	<p class="block_2"> </p>
	<p class="block_3">"Ve küçük bir ödüle, eminim."</p>
	<p class="block_2"> </p>
	<p class="block_3">"En azından. Belki kendi babamla karşı karşıya kalmaktan beni korumak istiyordu yalnızca, ya da belki korkuyordu... Büyük amcamın kolları çok uzun olabilir, hatta Yıldızlimanı gibi bir yere bile uzanabilir."</p>
	<p class="block_2"> </p>
	<p class="block_3">"Ve?" diye cesaretlendirdi James.</p>
	<p class="block_2"> </p>
	<p class="block_3">"William oradaydı. İncinmiştim, korkmuştum, yalnızdım ve William oradaydı." James'e baktı. "O harika bir genç adam, onurlu ve nazik, güçlü ve tutkulu ve kendimi terk edilmiş hissediyordum. O bana yardım etti." Sesi solup gitti.</p>
	<p class="block_2"> </p>
	<p class="block_3">James omuzlarını silkti. "Ama?"</p>
	<p class="block_2"> </p>
	<p class="block_3">"Ama bir süre sonra öğretmenimle olduğu gibi, onunla ilişki kurmamın da yanlış olduğunu fark ettim. William dükün oğluydu ve önünde bir başka kader vardı ve ben... onu kullanıyordum."</p>
	<p class="block_2"> </p>
	<p class="block_3">James kullanılmanın kötü bir yolu olmadığını söyleyerek espri yapacakken kendini tuttu ve bunun yerine, "Şey, o da istiyordu... demek istediğim..."</p>
	<p class="block_2"> </p>
	<p class="block_3">"Evet, ama ben daha büyüktüm ve sorun çıkacağını görebilmem gerekirdi. Bu yüzden ilişkimizi bitirdim. Korkarım Yıldızlimanı'ndan ayrılıp Krondor'a gelme kararına ben sebep oldum."</p>
	<p class="block_2"> </p>
	<p class="block_3">Bir sokağa döndüler ve kapının üzerindeki tabelada tüyleri gökkuşağı renklerine sahip bir papağan çizilmiş bir hana yöneldiler. "Şey, Will'i bir süredir tanıyorum ve sanırım bu endişeni bir kenara bırakabilirsin," dedi James sonunda. "Bana anlattıklarına bakılırsa, öyle ya da böyle bütün hayatı boyunca bir asker olmaya kararlıymış."</p>
	<p class="block_2"> </p>
	<p class="block_3">Jazhara yanıt verecek oldu, ama o anlamadan James kılıcını çekmiş, "Kendini koru!" diyordu.</p>
	<p class="block_2"> </p>
	<p class="block_3">Kadın asasını hazır etti ve peşinden seğirtti. Hanın kapısının aralık olduğunu ve önünde ölü bir askerin yattığını gördü ve şimdi içeriden gelen dövüş seslerini işitebiliyordu.</p>
	<p class="block_2"> </p>
	<p class="block_3">James kapıyı tekmeleyip açtı ve içeri sıçradı. Jazhara asası hazır, arkasından geldi. Bir kırım sahnesi önlerine serildi. İki silahlı adam yerde ölü yatıyordu, giysilerine bakılırsa paralı askerler. Pek çok müşteri de kırık mobilyaların arasında ölü yatıyordu. Genç bir kadın şöminenin önünde yatıyordu ve başının çevresinde bir kan birikintisi oluşmuştu.</p>
	<p class="block_2"> </p>
	<p class="block_3">Köşede William conDoin, evlat edinme yoluyla Krondor Kraliyet Ailesinin kuzeni ve Prens'in Aile Muhafız Alayı Teğmeni geniş kılıcını önünde iki elle tutuyordu.</p>
	<p class="block_2"> </p>
	<p class="block_3">Üç adam ona doğru ilerliyordu.</p>
	<p class="block_2"> </p>
	<p class="block_3">Yeni gelenleri gören William, "James! Jazhara! Yardım edin! Talia yaralandı!" dedi.</p>
	<p class="block_2"> </p>
	<p class="block_3">Adamlardan biri Toprak Beyi ile ilgilenmek üzere döndü. Diğer ikisi, geniş kılıcıyla her iki saldırıyı savuşturmak için pek az yeri olan William'a saldırdı. Savaş meydanında yıkıcı bir silah olan bir buçuk el genişliğinde "piç" kılıcı, dar mekânda zorluk yaratıyordu.</p>
	<p class="block_2"> </p>
	<p class="block_3">Jazhara elini kaldırdı ve çevresinde bir kızıl ışık bulutu patladı. Onu William'ın rakiplerinden en yakınına fırlattı ve ışığın adamın ayaklarının dibinde, yerde zarar vermeden patlamasını izledi. "Lanet olsun," diye mırıldandı. Asasını kaldırdı ve öne çıktı, demir ucunu adamın ensesine indirdi. Saldırgan görüş alanının ucunda saldırıyı gördü ya da sezdi ve yana eğildi. Yeni rakibiyle yüzleşmek için dönerek Jazhara'ya kötücül bir darbe savurdu ve kadının gerilemesini sağladı.</p>
	<p class="block_2"> </p>
	<p class="block_3">Ama William'ı tek rakip üzerinde yoğunlaşmak üzere özgür kılmıştı ve William adamı hemen öldürdü. James de rakibinden kurtuldu, sonra kılıcının kabzasını Jazhara'ya saldıran adamın ense köküne indirdi. Darbe adamı sersemleteceğine dikkatini çekti ve o dönünce Jazhara asasını yine savurdu. Asanın demir ucu adamın kafasının arkasına indiğinde duyulan kırılan kemik seslerini yanlış anlamak imkânsızdı.</p>
	<p class="block_2"> </p>
	<p class="block_3">James odada çevresine bakındı ve "Bu nasıl bir kara katliam?" dedi.</p>
	<p class="block_2"> </p>
	<p class="block_3">William kılıcını yere fırlatmış, Talia'nın yanında diz çökmüş, başını kucağına almıştı. Kızın yüzü solgundu ve her geçen an yaşam akıp gidiyordu. "Ah, William..." diye fısıldadı, "Bana yardım et."</p>
	<p class="block_2"> </p>
	<p class="block_3">William ümitsizlik içinde başını eğdi. James'e bir bakış fırlattı, ama o başını hafifçe iki yana salladı. Yüzündeki üzüntü açıktı. Sonra William Jazhara'ya baktı ve yakardı, "Sen babamın en iyi öğrencilerinden biriydin. Şifa verebilir misin?"</p>
	<p class="block_2"> </p>
	<p class="block_3">Jazhara genç askerin yanında diz çöktü ve fısıldadı, "Üzgünüm, William. Yaraları çok kötü. Bir rahip çağırtsak bile... çok geç olurdu." James kızın diğer yanında diz çöktü. "Talia, bunu kim yaptı?"</p>
	<p class="block_2"> </p>
	<p class="block_3">Talia bakışlarını James'e çevirdi. "Babamın peşindeydiler. Kim olduklarını bilmiyorum. Önderleri dev bir ayı gibiydi." Kız öksürdü, ağzından kan sızarak dudaklarını lekeledi. "Beni incittiler, William. Beni gerçekten incittiler." William'ın yanaklarından gözyaşları akıyordu. "Ah, Talia, üzgünüm..."</p>
	<p class="block_2"> </p>
	<p class="block_3">Aniden kızın acıları geçmiş gibi oldu. James ölümün sınırında olanlarda bunu daha önce de görmüştü. Bir an acı geçmiş gibi, ölenler Lims-Kragma'nın Salonu'nun eşiğinde duruyormuş gibi gözleri canlanırdı. O anda iki dünyayı da açıkça görebilirlerdi. Talia fısıldadı, "Endişelenme, William. Kahooli adına yemin ederim, intikamımı alacağım!"</p>
	<p class="block_2"> </p>
	<p class="block_3">Sonra başı bir yana düştü.</p>
	<p class="block_2"> </p>
	<p class="block_3">"Hayır... Talia!" William ağlamaya başladı. Bir an ona sarıldı, sonra yavaşça yere bıraktı ve nazikçe gözlerini kapattı. Sonunda ayağa kalktı ve "Bunu ödeyecekler, James. Peşlerine düşeceğim," diye bildirdi.</p>
	<p class="block_2"> </p>
	<p class="block_3">James hanın kapısına baktı. Saldırganlar Talia'nın babası Lucas'ı arıyorlarsa, yaşlı adam o yoldan kaçmış olmalıydı. "Bekle, William," dedi. "Yalnız gitmene izin verirsem Prens kellemi kopartır. İntikamını alacaksın ve biz de yanında olacağız. Şimdi, bize neler olduğunu anlat."</p>
	<p class="block_2"> </p>
	<p class="block_3">William bir an tereddüt etti, sonra, "Tamam. Martin ve ben vardiyamızı bitirdik. Her zamanki gibi bir içki içmek için buraya geldik ve binadan koşarak çıktıklarını gördük. Yanım düzine kadardılar, başlarında o iriyarı piç vardı. Martin onları durdurmaya çalıştı ve tek kelime etmeden bize saldırdılar. Siz gelmeseydiniz kuşkusuz ben de Martinin yanında yatıyor olurdum." Ölü askere işaret etti.</p>
	<p class="block_2"> </p>
	<p class="block_3">James katliamı inceledi. Talia ile birlikte handaki herkesi katletmişlerdi. Diğer garson kız, Susan de Bennet, köşede yerde yatıyordu, başı tek bir darbeyle gövdesinden ayrılmış gibiydi. Kızın elbisesi, bedeninden otuz santim uzakta yatan başının çevresine yayılmıştı, mavi gözleri hâlâ şok ve şaşkınlık içinde iri iri açılmıştı. Diğer müşteriler de paramparça edilmişti.</p>
	<p class="block_2"> </p>
	<p class="block_3">"Neden?" diye sordu James. "Neden içeri dalıp gördükleri herkesi öldürsünler?"</p>
	<p class="block_2"> </p>
	<p class="block_3">William'a baktı. "İriyarı adam Lucas'ın peşine mi düştü?"</p>
	<p class="block_2"> </p>
	<p class="block_3">"Hayır. Adamlardan bazıları arkadan çıktı. O beş katil beni hanın içine doğru sürdüğünde iri piç ve diğer bazıları sokaktan aşağı kaçtı."</p>
	<p class="block_2"> </p>
	<p class="block_3">"Nereye gittikleri konusunda en ufak fikrin var mı?"</p>
	<p class="block_2"> </p>
	<p class="block_3">William yanıt veremeden bina sallandı. Gece gök gürültüsü gibi bir patlamayla yarılmıştı. Kapıdan ilk çıkan James oldu, William’la Jazhara hemen arkasından koştular. Batıda, yeşil alevlerden bir kaynak gecenin içine fışkırıyor, taşlar havaya fırlıyordu. Patlamanın sesi solduğu zaman taşlar yere yağmaya başladı.</p>
	<p class="block_2"> </p>
	<p class="block_3">James ve arkadaşları saçakların altına sığındı ve bekledi.</p>
	<p class="block_2"> </p>
	<p class="block_3">Son taşın da düştüğü kesin olunca William, "Dinleyin!" dedi.</p>
	<p class="block_2"> </p>
	<p class="block_3">Uzakta silahların çarpışması ve adamların bağrışması işitilebiliyordu. Gürültüye doğru koştular ve şehir hapishanesine giden köşeyi döndüler. Onlar hapishaneye doğru koşarken bir başka patlama geceyi yırttı ve yere düştüler.</p>
	<p class="block_2"> </p>
	<p class="block_3">Yeşil ateşten bir kule yine karanlığa uzandı. James, "Saklanın!" diye bağırdı.</p>
	<p class="block_2"> </p>
	<p class="block_3">Daha fazla taş üstlerine yağarken yine bir binanın duvarlarına yaslandılar.</p>
	<p class="block_2"> </p>
	<p class="block_3">William bağırdı, "Bu da ne? Queg ateşi mi?"</p>
	<p class="block_2"> </p>
	<p class="block_3">James başını iki yana salladı, "Benim gördüğüm hiçbir Queg ateşi yeşil değildi."</p>
	<p class="block_2"> </p>
	<p class="block_3">Jazhara, "Sanırım ben ne olduğunu biliyorum," dedi.</p>
	<p class="block_2"> </p>
	<p class="block_3">"Bu bilgiyi bizimle paylaşmak ister miydin?" diye sordu James.</p>
	<p class="block_2"> </p>
	<p class="block_3">"Hayır," diye yanıt verdi kadın. "Henüz olmaz."</p>
	<p class="block_2"> </p>
	<p class="block_3">Düşen taşların takırtısı kesildi, James ayağa sıçradı ve hapishaneye doğru koşmaya devam ettiler. İki sokağın kesiştiği yere geldiler ve sola atıldılar. Kısa bir mesafeden sonra bir başka kesişime geldiler ve hapishaneden kalanları gördüler. Bir zamanlar tahta kapının olduğu yerde şimdi büyük bir delik vardı, içeride birkaç alev görülebiliyordu ve boşluktan duman yükseliyordu. Yakında, devrilmiş bir araba iki muhafız ve şehir muhafızlarının kumandanı Yüzbaşı Garruth'a barikat görevi görüyordu. James, William ve Jazhara eğilerek koştular ve arabaya yaklaştılar. Arabayı kendileri ile açıklık arasında tuttular, çünkü arbalet ve yay okları delikten arabanın arkasındakilere uçuyordu.</p>
	<p class="block_2"> </p>
	<p class="block_3">Arkasına bakan Yüzbaşı Garruth doğrulmamalarını işaret etti. James yanlarına geldiğinde Yüzbaşı, "Astalon kara yüreklerini çürütsün," dedi. Muhafız yüzbaşısı tanıdığı iki genç adama başını salladı ve "William. Toprak Beyi James," dedi. Jazhara'yı tanıştırmak için beklemeden devam etti. "Gördüğün gibi biraz sorunumuz var."</p>
	<p class="block_2"> </p>
	<p class="block_3">"Ne oldu?" diye sordu James.</p>
	<p class="block_2"> </p>
	<p class="block_3">"Lanet olası eşkıyalar! Hapishanenin arkasını patlattılar ve ekibimin yarısını doğradılar."</p>
	<p class="block_2"> </p>
	<p class="block_3">"Onlar kim?" diye sordu William.</p>
	<p class="block_2"> </p>
	<p class="block_3">"Ben de senden iyi bilmiyorum, evlat. Önderleri dev bir adamdı, kel ve gür sakallı. Bir tür kemik tılsım takıyordu ve uğursuz bir kılıç sallıyordu."</p>
	<p class="block_2"> </p>
	<p class="block_3">William, "İşte o, James," dedi.</p>
	<p class="block_2"> </p>
	<p class="block_3">"Hangi o, evlat?" diye sordu yüzbaşı, bir başka ok arabanın altına saplanırken. James William'a bir bakış fırlattı. "Talia'yı, Gökkuşağı Papağan'daki garson kızı öldüren."</p>
	<p class="block_2"> </p>
	<p class="block_3">Garruth yavaşça nefesini bıraktı ve ağır ağır, "Lucas'ın kızı.</p>
	<p class="block_2"> </p>
	<p class="block_3">O... çok... tatlı bir şeydi," dedi. William'a baktı. "Üzgünüm, Will." William soğuk bir öfkeyle yanıt verdi, "Yüreğini sökeceğim, Yüzbaşı. Yemin ederim sökeceğim."</p>
	<p class="block_2"> </p>
	<p class="block_3">Garruth, "Eh, şimdi fırsatın var, evlat. Bizi buraya mıhladılar, ama belki siz ikiniz geldiğiniz yoldan geri dönüp hapishanenin arkasına dolaşabilirsiniz," dedi.</p>
	<p class="block_2"> </p>
	<p class="block_3">"Şerif nerede?" diye sordu James.</p>
	<p class="block_2"> </p>
	<p class="block_3">Garruth başını hapishaneye doğru eğdi. "Sanırım orada. Her şey cehenneme döndüğünde onunda buluşmaya gidiyordum."</p>
	<p class="block_2"> </p>
	<p class="block_3">James başını iki yana salladı. Şerif Wilfred Means'e pek az sevgi beslerdi, ama adam Prens'in iyi ve sadık bir hizmetkârıydı ve oğlu Jonathan James'in casuslarından biriydi. Genç Means'in hayatta olup olmadığını daha sonra keşfedecekti, herhalde.</p>
	<p class="block_2"> </p>
	<p class="block_3">"O piç hapishaneyi patlattığında şerif ve adamları içerideyse, daha on, on beş dakika için saraydan yardım alamayacağız," dedi James.</p>
	<p class="block_2"> </p>
	<p class="block_3">Garruth, "Evet ve bu onlara akıllarında hangi lanet iş varsa, yapmaları için zaman tanıyacak. Daha önce birinin hapishaneye zorla girmeye çalıştığını hiç görmemiştim, demek içeride istedikleri bir şey var."</p>
	<p class="block_2"> </p>
	<p class="block_3">James, "Hayır, istedikleri biri var," dedi.</p>
	<p class="block_2"> </p>
	<p class="block_3">William, "Lucas'ın hapishaneye gittiğini mi düşünüyorsun?"</p>
	<p class="block_2"> </p>
	<p class="block_3">"Belki," dedi James. "Ama içeri girene kadar öğrenemeyeceğiz."</p>
	<p class="block_2"> </p>
	<p class="block_3">Garruth, "Saray muhafızları gelene kadar kadını burada bıraksanız en iyisi olacak," dedi.</p>
	<p class="block_2"> </p>
	<p class="block_3">Jazhara kuru bir sesle, "İlginizi takdir ediyorum, ama ben kendi başımın çaresine bakabilirim," dedi.</p>
	<p class="block_2"> </p>
	<p class="block_3">Yüzbaşı omuz silkti. "Nasıl istersen."</p>
	<p class="block_2"> </p>
	<p class="block_3">Eğilerek geldikleri yoldan geri döndüler ve büyük kavşağa geldiklerinde hapishaneden ateş edenlerin menzilinden çıktılar. Üçü doğrulup koşmaya başladı. Hapishanenin arka duvarına çabucak ulaştılar. Orada da iri bir delik görülebiliyordu. "İkinci patlama mı?" diye sordu William.</p>
	<p class="block_2"> </p>
	<p class="block_3">"İlki," dedi Jazhara. "Bunu orada uyuyan ve yemek yiyen adamları yakalamak için patlattılar," delikten bir masaya ve devrilmiş ranzalara işaret etti "sonra hapishanenin önündekiler arkadaşlarına yardım etmek için arkaya koştukları zaman diğer yanı patlattılar ve büyük olasılıkla oradan saldırdılar, içeride her kim varsa arkadan yakaladılar."</p>
	<p class="block_2"> </p>
	<p class="block_3">James, "Yanıtı burada bulamayacağız," dedi.</p>
	<p class="block_2"> </p>
	<p class="block_3">Eğildiler ve muhafız odasına giden deliğe koştular. Her an bir ok yağmuru başlamasını bekliyorlardı. Bunun yerine yerdeki cesetleri yağmalayan iki adam buldular. Biri kılıcını çekemeden öldü ve diğeri James'e döndüğünde arkadan William'ın saldırısına uğradı. James sessizlik için elini kaldırdı.</p>
	<p class="block_2"> </p>
	<p class="block_3">Girişten atılan okların sesi geliyordu, ama hepsi hâlâ muhafız odasındaydı.</p>
	<p class="block_2"> </p>
	<p class="block_3">James William'ın ön odaya giren kapının soluna geçmesini, Jazhara'nın James'in biraz arkasında durmasını işaret etti. Sonra aralık kapıya ilerledi. İçeriye baktı. Dördü yaylı, ikisi arbaletli yarım düzine adam saf durmuş, duvardaki deliğin dışında hareket eden her şeye ateş ediyorlardı. İçeride biri işini yaparken Garruth ile adamlarını uzak tutmaktan başka amaçları olmadığı açıktı. James William'la Jazhara'ya bir bakış fırlattı, sonra yeraltındaki hücrelere giden taş merdivene açılan deliğe baktı. Ön odada, ofislere ve şerifin yukarıdaki dairesine giden bir merdiven olduğunu biliyordu. İri adam hangi yöne gitmişti? Aşağı mı, yukarı mı? James her durumda, iri adam ve ekibiyle başa çıkmak için Garruth ve altı muhafızına ihtiyaçları olacağına karar verdi. Yani ilk önce önlerindeki altı silahlı adamın etkisiz hale getirilmesi gerekiyordu.</p>
	<p class="block_2"> </p>
	<p class="block_3">James üç parmağını kaldırdı ve Jazhara şiddetle başını iki yana salladı. İlk hamleyi kendisinin yapmak istediğini ifade etmek için göğsüne dokundu. James William'a baktı, William omuz silkti, bu yüzden yine Jazhara'ya baktı ve başını salladı.</p>
	<p class="block_2"> </p>
	<p class="block_3">Kadın sağ elini başının üzerine kaldırarak, sol eliyle asasını kavrayarak öne çıktı. Büyü toparlanırken James'in kollarındaki tüyler yine diken diken oldu. Kadın altın bir ışığa büründü, sonra ışık avucunda bir küre oluşturarak toplandı. Onu iri bir topmuş gibi fırlattı ve top odaya doğru yay çizdi, ortadaki iki yaylı adamın arasına düştü. Adamlar hemen silahlarını bıraktılar ve spazmlarla seğirmeye başladılar. İki yanlarındaki iki kişi de etkilenmişti, ama silahlarını bırakmadılar ve hemen hareketlerini kontrol altına almayı başardılar. En uçtaki iki adam etkilenmemişti. William şanslıydı ki, üzerine atıldığı adam henüz bir arbalet oku fırlatmıştı ve silahını doldurmaya çalışıyordu.</p>
	<p class="block_2"> </p>
	<p class="block_3">Diğer adam döndü ve çılgınca ateş etti, arbalet yayı James'in başının üzerinde, yüksekte duvara çarptı. Aniden denge değişti. Adamlar yaylarını bırakıp hançerlerini çektiler, çünkü yakın mesafede fırlatma silahları faydasızdı. James, kemerindeki hançeri kurtarmaya çalışan bir adamı yaralayarak indirmişti. William'ın geniş kılıcı, paralı askerlerden birinin arbaletini atıp masanın üzerinden sıçrayarak duvardaki delikten kaçmaya çalışmasına yetecek kadar tehditkârdı.</p>
	<p class="block_2"> </p>
	<p class="block_3">İçerideki adamın kaçmaya kalkıştığını gören Yüzbaşı Garruth ve adamları öne atıldı ve adam birkaç saniye içinde yakalandı. İçeride, diğerleri ellerini kaldırarak diz çöktüler, paralı askerlerin evrensel teslim hareketi.</p>
	<p class="block_2"> </p>
	<p class="block_3">Garruth altı adamından ikisine tutsaklara göz kulak olmalarını işaret etti. James'e, "Bu altısından daha fazlası var. Ben adamlarımı bodruma götüreyim, siz üçünüz yukarı katı kontrol edin," dedi.</p>
	<p class="block_2"> </p>
	<p class="block_3">James başını salladı. "Yukarıda kim olması gerekiyor?"</p>
	<p class="block_2"> </p>
	<p class="block_3">"Yalnızca nöbetlerini beklerken uyuyan çocuklar ve Dennison adında bir kâtip. Şerif ve adamları orada uyur." Biçilmiş bedenlere bakarak, "Canlı kalan olduğunu sanmıyorum," dedi. Sakalını kaşıdı. "Mükemmel bir saldırı. Ne zaman saldırmaları gerektiğini çok iyi biliyorlardı. Ekibin sayısının en az olduğu ve kendilerini en az savunabilecekleri zamandı ve destek kuvvetin çabucak gelmesi olasılığı azdı." Hücrelere giden merdivene yöneldi ve adamlarından ikisi ihtiyatla takip etti.</p>
	<p class="block_2"> </p>
	<p class="block_3">James William ile Jazhara'nın kendisine eşlik etmesini işaret etti ve hapishanenin üst katına giden merdivene yöneldiler. Basamaklara ulaştıklarında, yukarıdan bir başka patlama gelince refleksle eğildiler.</p>
	<p class="block_2"> </p>
	<p class="block_3">Merdivenden duman ve taş tozu dökülürken Yüzbaşı Garruth bağırdı, "Kuzey Kapısı'na gidiyor!"</p>
	<p class="block_2"> </p>
	<p class="block_3">James tereddüt etmedi. "Hadi gelin!" diye bağırdı ve koşarak biraz ötedeki delikten geçti.</p>
	<p class="block_2"> </p>
	<p class="block_3">Kuzey Kapısı'na giden kalabalık caddeye baktığı zaman James iri bir adamın başıyla omuzlarının kalabalığın üzerinde yükseldiğini gördü. Adam hapishanedeki kargaşanın ne olduğunu görmek için toplanan meraklı izleyicileri ittirip kaktırarak kendine yol açıyordu. James, William ve Jazhara arkasından koştular.</p>
	<p class="block_2"> </p>
	<p class="block_3">Kalabalığa yaklaştıklarında James arkasına baktı ve Garruth'un adamlarının yaklaşık yarım düzine paralı askerle mücadele ettiğini gördü. William ve Jazhara'ya, "Yalnız başınayız!" diye bağırdı.</p>
	<p class="block_2"> </p>
	<p class="block_3">İri adamın kenara ittirdiği insanlar bir kez daha, bu sefer James ve arkadaşları tarafından kenara itildiklerini gördüler. "Yoldan çekilin! Prens adına!" diye bağırıyordu James.</p>
	<p class="block_2"> </p>
	<p class="block_3">Sesi insanların gürültüsünün içinden zar zor işitilebiliyordu ve sonunda James daha iri ve güçlü olan William’ın öne geçmesine izin verdi. William, "Prens adına kenara çekilin!" diye bağırdığı zaman insanlar prensin kişisel aile muhafızlarının giysilerini fark ederek kenara sıçradı.</p>
	<p class="block_2"> </p>
	<p class="block_3">Yine de kıymetli dakikalar kaybedilmişti ve iri adam gözden kaybolmuştu. Kuzey Kapısı'na giden kavşağa ulaştıklarında yol boşalmıştı ve bir başka güçlü patlama, ardından çığlıklar ve bağırışlar duydular.</p>
	<p class="block_2"> </p>
	<p class="block_3">Köşeye ulaştılar ve büyük, iki katlı bir binanın alevler içinde olduğunu gördüler. Alt katın pencerelerinden dumanlar fışkırıyor, alevler dış duvarlara tırmanıyordu.</p>
	<p class="block_2"> </p>
	<p class="block_3">"Tanrılar," dedi James. "Yetimhaneyi ateşe vermiş."</p>
	<p class="block_2"> </p>
	<p class="block_3">Ana kapıda dört kadın ve bir adam çocukları dışarı çıkarıyordu. Çoğu sersemlemiş ve şaşkın görünüyor, dumandan öksürüyordu. James kapıya koştu.</p>
	<p class="block_2"> </p>
	<p class="block_3">Adam döndü, William'ın giysilerini gördü ve bağırdı, "Biri yetimhaneyi yaktı! Pencereden içeri bomba attılar." Titreyen parmağıyla işaret etti. "Alevler patladı, biz ancak hayatta kaldık." Jazhara, "Bütün çocuklar çıktı mı?" dedi.</p>
	<p class="block_2"> </p>
	<p class="block_3">Yukarıdan gelen bir çığlık yanıt verdi.</p>
	<p class="block_2"> </p>
	<p class="block_3">Adam öksürdü ve "Yukarı çıkmaya çalıştım, ama merdivenlerdeki yangın çok yoğun," dedi.</p>
	<p class="block_2"> </p>
	<p class="block_3">"Yukarıda kaç kişi var?" diye sordu William.</p>
	<p class="block_2"> </p>
	<p class="block_3">"Üç," dedi kadınlardan biri ağlayarak. "Çocukları akşam yemeği için çağırmıştım, ama onlar oyalandılar..."</p>
	<p class="block_2"> </p>
	<p class="block_3">"Benim yardımım dokunabilir," dedi Jazhara.</p>
	<p class="block_2"> </p>
	<p class="block_3">"Nasıl?" diye sordu James.</p>
	<p class="block_2"> </p>
	<p class="block_3">"Aleve doğrudan dokunmadığın sürece seni ısıdan koruyacak bir büyüm var. Ama kısa sürüyor."</p>
	<p class="block_2"> </p>
	<p class="block_3">Adam, "O zaman çabuk ör, kadın. Hayatları tehlikede," dedi.</p>
	<p class="block_2"> </p>
	<p class="block_3">William zırhını çıkaracak oldu, ama James, "Hayır, ben senden daha hızlıyım," dedi. Onun çıkaracak zırhı yoktu. Kılıcını William'a uzattı ve "Hazırım," dedi. Jazhara, "Büyü seni ısıdan koruyacak, ama dumanı fazla içine çekmemeye dikkat et, çünkü o da alevler kadar hızlı öldürür," dedi. Yakındaki kadının mendilini elinden çekti ve James'e uzattı. "Bununla ağzını ve burnunu ört."</p>
	<p class="block_2"> </p>
	<p class="block_3">Gözlerini kapattı, sağ elini James'in koluna koydu ve sol elinin arkasını alnına dayadı. Birkaç söz söyledi ve sonunda, "Tamam. Oldu. Şimdi acele et, çünkü kısa sürecek," dedi.</p>
	<p class="block_2"> </p>
	<p class="block_3">James, "Hiçbir şey hissetmedim," dedi.</p>
	<p class="block_2"> </p>
	<p class="block_3">"Yaptım," diye tekrarladı kadın.</p>
	<p class="block_2"> </p>
	<p class="block_3">"Normalde büyü yapılırken hissederim..."</p>
	<p class="block_2"> </p>
	<p class="block_3">"Git!" dedi kadın ve onu kapıya doğru ittirdi. "Zaman kısa!"</p>
	<p class="block_2"> </p>
	<p class="block_3">"Ama..."</p>
	<p class="block_2"> </p>
	<p class="block_3">"Git!" diye tekrarladı Jazhara hızla iterek.</p>
	<p class="block_2"> </p>
	<p class="block_3">James kapıdan içeri sendeleyerek daldı ve yukarıdaki tavanı yalayan alevleri görünce eğildi. Şaşkınlık içinde, ısıyı hissetmediğini fark etti.</p>
	<p class="block_2"> </p>
	<p class="block_3">Ama duman gözlerinin sulanmasına sebep oldu ve hırsla gözlerini kırpıştırdı. Ağzına ve burnuna örttüğü mendili ıslatmayı akıl edebilmiş olmayı diledi. Alev alev masaların ve yanan halıların çevresinde kıvrılarak yükselen merdivene yöneldi.</p>
	<p class="block_2"> </p>
	<p class="block_3">Üst kata hızla ulaştı ve çocukların hayatta olup olmadığını sorması gerekmedi.</p>
	<p class="block_2"> </p>
	<p class="block_3">Üç minik ses havayı çığlıkları ve öksürükleriyle yarıyordu. James bağırdı,</p>
	<p class="block_2"> </p>
	<p class="block_3">"Olduğunuz yerde kalın, çocuklar! Sizi almaya geliyorum!"</p>
	<p class="block_2"> </p>
	<p class="block_3">Odanın karşı tarafındaki, çocukların uyuduğu ranzaların olduğu yerdeki bağırışlara doğru seğirtti. Yatak takımları yanıyordu ve alevler duvarlara tırmanıyordu, ama doğrudan çocuklara giden bir yol buldu.</p>
	<p class="block_2"> </p>
	<p class="block_3">İki oğlan ve bir kız köşeye büzülmüş, kıpırdayamayacak kadar dehşete düşmüşlerdi. James hemen, onları alevlerin içinden geçirmeye çalışmanın anlamsız olacağına karar verdi. İki oğlandan büyük olanı yedi, sekiz yaşlarında görünüyordu. Diğer oğlan ve kız dört yaşında gösteriyordu.</p>
	<p class="block_2"> </p>
	<p class="block_3">Diz çöktü ve "Buraya gelin," dedi.</p>
	<p class="block_2"> </p>
	<p class="block_3">Çocuklar doğruldular. James iki küçük çocuğu birer kolunun altına aldı ve büyük oğlana, "Sırtıma tırman!" dedi.</p>
	<p class="block_2"> </p>
	<p class="block_3">Oğlan tırmandı ve kolunu James'in boğazına doladı. James boğulur gibi olarak diğer iki çocuğu yere bıraktı. "O kadar sıkı değil!" dedi ve oğlanın kolunu nefes borusunun üzerinden kaldırdı. "Buradan," dedi, oğlanın kollarını göğsüne indirerek. "Böyle!"</p>
	<p class="block_2"> </p>
	<p class="block_3">Sonra diğer çocukları aldı ve merdivene seğirtti. Basamakları hızla indi ve alevlerin merdivenin dibini sardığını gördü. "Lanet olsun!" diye mırıldandı. Koşmaktan başka çaresi yoktu. Alevlerin içinde olabildiğince uzağa sıçradı ve Jazhara'nın uyarısını hemen anladı. Tek başına ısıyı fark edemiyordu, ama alevler ona dokunduğu anda hissetmeye başladı. "Uuuf!" diye bağırdı, göreceli olarak açık, tahta zemine inerken. Her taraftaki tahtalar yanıyor ve tütüyordu.</p>
	<p class="block_2"> </p>
	<p class="block_3">Yukarıdaki çatı korkutucu sesler çıkarıyordu, gıcırtılar ve inlemeler James'e destek kirişlerinin zayıfladığını anlatıyordu. Harekete geçmezse kısa zamanda üst kat onun ve çocukların üzerine yıkılacaktı. Duman çocukları öksürtüyordu ve James'in gözleri öyle yaşlanmıştı ki, dumanın içinden göremiyordu. Derin bir nefes aldı ve bağırdı, "Jazhara! William!"</p>
	<p class="block_2"> </p>
	<p class="block_3">William'ın gürleyen sesi hafifçe solundan yanıt verdi, "Bu taraftan!" James tereddüt etmedi. Öne atıldı, elinden geldiğince alevlerden kaçınmaya çalıştı, ama kollarının altında iki, sırtında bir çocukla kapıdan dışarı fırladığında kolları ve bacakları yanmıştı. Çocuklar yanıkları yüzünden ağlıyordu, ama hâlâ hayattaydılar. Öksürerek kaldırım taşlarının üzerine yıkıldı.</p>
	<p class="block_2"> </p>
	<p class="block_3">İki kadın yanmış, korkmuş çocuklarla ilgilenmeye başladılar ve Jazhara diz çöküp James'in yanıklarını inceledi. "Ciddi değil," dedi.</p>
	<p class="block_2"> </p>
	<p class="block_3">James sulu gözlerle ona baktı ve "Söylemesi kolay. Çok fena acıyor!" dedi. Jazhara kemerindeki keseden küçük bir kavanoz çıkardı ve "Bu, sana bir şifacı ya da rahip bulana kadar acısını keser," dedi.</p>
	<p class="block_2"> </p>
	<p class="block_3">Yanıklara merhemi nazikçe sürdü ve gerçekten de acı yok oldu. James, "O ne?" diye sordu.</p>
	<p class="block_2"> </p>
	<p class="block_3">"Jal-Pur'da bulunan bir çöl bitkisinden yapılıyor. Halkım bu merhemi yanıklar ve kesikler için kullanır. Bir süre yaranın iltihaplanmasını engeller ve iyileşmesini kolaylaştırır."</p>
	<p class="block_2"> </p>
	<p class="block_3">James ayağa kalkıp Kuzey Kapısı'na doğru baktı. "Adam kaçtı mı?"</p>
	<p class="block_2"> </p>
	<p class="block_3">William, "Sanırım," dedi, "Bak." Sokağın diğer yanına, şehir muhafızlarının, kovalı bir adam zincirinin yakındaki binaları ıslatmaya başlayabilmesi için insanları uzaklaştırdığı yere işaret etti. Yetimhanenin kurtarılmasının imkânsız olduğu açıktı, ama mahallenin geri kalanı kurtarılabilirdi. William'ın sesi yenilmiş gibi çıkıyordu. "O adamlar kapıdaki nöbetçilerden, bu yüzden katilin şehirden yürüyüp çıktığından kuşkulanıyorum."</p>
	<p class="block_2"> </p>
	<p class="block_3">Jazhara, "Ne tür bir canavar dikkatleri dağıtmak için bir yetimhaneyi ateşe verebilir?" dedi.</p>
	<p class="block_2"> </p>
	<p class="block_3">James, "Günbatımında bir hapishaneye girecek türden bir canavar." Bir süre öksürdü, sonra, "Gidip kimin peşindeymiş öğrenelim," dedi. Hapishaneye doğru yürümeye başladı.</p>
	<p class="block_2"> </p>
	<p class="block_3">Saraydan gelen askerler hapishanede hayatta kalan şehir muhafızlarının yerini almıştı. James altı kişi dışında Şerif Wilfred Means ve bütün adamlarının öldürüldüğünü öğrendi. Şerifin oğlu Jonathan da odada durmuş verilen zararı inceliyordu. James genç adamı Prens'in yeni başlattığı istihbarat ağında çalışmak üzere yeni işe almıştı. Toprak Beyi elini Jonathan'ın omzuna koydu. "Kaybın için üzgünüm. Baban ve benim dost olduğumuz söylenemez, ama ona, sadakat ve görev konusunda cömert, dürüst bir adam olarak saygı duyardım."</p>
	<p class="block_2"> </p>
	<p class="block_3">Jonathan solgun görünüyordu, yalnızca başını sallayabildi. Sonunda duygularına hakim oldu ve "Teşekkür ederim," dedi.</p>
	<p class="block_2"> </p>
	<p class="block_3">James başını salladı. "Şimdilik sen ve diğer şerif yardımcıları Yüzbaşı Garruth'dan emir alacak. Arutha'nın yeni bir şerif atamak için zamana ihtiyacı olacak ve bir süre ekibiniz eksik kalacak."</p>
	<p class="block_2"> </p>
	<p class="block_3">Jonathan, "Sorun yoksa eve gitmem gerek. Anneme söylemeliyim," dedi. James, "Evet, elbette. Annene git," dedi ve genç adamı gönderdi. Jonathan, gençliğine rağmen becerikli bir adamdı, ama James Arutha'nın onu babasının görevine terfi ettireceğinden kuşkuluydu. Dahası, Jonathan'ın bir masa başı işiyle kısıtlanması James'in planları için iyi olmazdı. Bu düşünceleri bir kenara bıraktı ve Garruth'u aramaya gitti.</p>
	<p class="block_2"> </p>
	<p class="block_3">Yüzbaşı hapishaneyi onarmaya başlayan işçileri ve askerleri yönlendiriyordu.</p>
	<p class="block_2"> </p>
	<p class="block_3">"Onu yakalayamadınız mı?" dedi, James ve diğerlerini görünce.</p>
	<p class="block_2"> </p>
	<p class="block_3">James yanık kollarından birini kaldırdı ve "Piç herif dikkatimizi dağıtmak için yetimhaneyi ateşe verdi," dedi.</p>
	<p class="block_2"> </p>
	<p class="block_3">Garruth başını iki yana salladı. "O adam zorlu parça." Başını aşağıdaki hücrelere giden merdivene doğru eğdi. "Aşağıda yaptıklarına bir bakmalısınız. Bu adamın kötü tarafını görmek istemem."</p>
	<p class="block_2"> </p>
	<p class="block_3">James ve diğerleri hücrelere giden merdivene yöneldi. Hapishane Arutha'nın yargıçlarından adalet bekleyen adi suçluların ya da saray zindanlarından çalışma gruplarının olduğu hapishaneye nakledilmeyi bekleyenlerin tutulduğu bir yerdi. Hapishane parmaklıklar ve kapılarla sekiz hücreye bölünen geniş bir bodrumdu. İki geniş, genel bölme, sorun çıkaran tutsakları ayırmak için altı daha küçük hücre vardı. Günün herhangi bir saatinde sarhoşlar, küçük hırsızlar ve başka sorun yaratıcılar buraya kilitlenirdi.</p>
	<p class="block_2"> </p>
	<p class="block_3">James'i gören bir şehir muhafızı selam verdi ve "Güzel manzara değil, Toprak Beyi," dedi. "Yalnızca uzak hücredeki tek bir adam canlı bırakılmış."</p>
	<p class="block_2"> </p>
	<p class="block_3">James gözlerine inanamıyordu. Muhafızlar iki geniş hücreden cesetler taşıyordu. James neler olduğunu hemen anladı. İri adam, belki adamlarıyla, belki yalnız içeri girmiş ve iki dolu, altı boş hücre görmüştü.-Karşıdaki küçük hücreyi görmezden gelmiş, geniş hücrenin kapısını açmıştı. Kapı yerde yatıyordu ve</p>
	<p class="block_2"> </p>
	<p class="block_3">James ne tür bir adamın kapıyı menteşelerinden koparabileceğini merak etti. Hücrede üç adam ölü yatıyordu ve bir dördüncü dışarı taşınıyordu. Bu adamlardan üçü kılıçla öldürülmüştü, James'in gözlerinin önündeki kanıtlara bakılırsa hızlı ölmüşlerdi, ama dördüncü adam parça parça edilmiş gibiydi. Gözleri acı ve dehşetle iri iri açılmış, pörsük görünüşlü ufak tefek adamın sol kolu omzundan koparılmış, sağ bacağı ezilmiş ve birkaç yerden kırılmış, sol bacağı dizin altından kesilmişti. Kanı odanın duvarlarına sıçramıştı.</p>
	<p class="block_2"> </p>
	<p class="block_3">James Jazhara'ya baktı ve kadının cesede irkilmeden baktığını gördü. William, daha önce de ölü adam görmüş olmasına rağmen solgun görünüyordu. Genç teğmen,</p>
	<p class="block_2"> </p>
	<p class="block_3">"Böyle bir şeyi kim yapabilir?" dedi.</p>
	<p class="block_2"> </p>
	<p class="block_3">"Garson kızları öldürebilen ve yetimhaneleri yakabilen biri," diye yanıt verdi</p>
	<p class="block_2"> </p>
	<p class="block_3">Jazhara.</p>
	<p class="block_2"> </p>
	<p class="block_3">James cesedin yanında diz çöktü ve "Bu adamı tanıyorum. Adı Knute. Kıyıda çalışan bir korsan, çalıntı malları satmak için zaman zaman gelirdi. Akıllı piç, ama anlaşılan yeterince akıllı değilmiş." "Ne demek istiyorsun?" diye sordu William.</p>
	<p class="block_2"> </p>
	<p class="block_3">"Bir fikrim var, ama daha fazla bilgi toplayana kadar kendime saklayacağım," dedi James. Küçük bir gülümsemeyle arkadaşlarına baktı ve ekledi, "Yanılmışsam aptal gibi görünmek istemiyorum."</p>
	<p class="block_2"> </p>
	<p class="block_3">Doğruldu ve muhafıza döndü. İçinde canlı kalan tek adamın durduğu diğer hücreye işaret ederek sordu, "Onun hikâyesi ne?"</p>
	<p class="block_2"> </p>
	<p class="block_3">Muhafız omuz silkti. "Ondan fazla bilgi koparamadık. Buranın sarhoşu, sanırım, Toprak Beyi. Korkudan deliye dönmüş."</p>
	<p class="block_2"> </p>
	<p class="block_3">James arkadaşlarına onunla gelmelerini işaret etti. Gidip sarhoşun önünde durdu. Adam parmaklıkları bırakmaya korkarmış gibi kavramıştı. Saçları griydi, yüzü gergin ve solgundu, kanallarda sarhoş yatarak geçen onca geceyle bozulmuştu. Gözlerini sıkı sıkı kapatmıştı ve mırıldanıyordu, "Tanrılar, tanrılar, tanrılar! Sakin, sakin, sakin olmaya çalış. Kısa süre sonra gelirler. Her an gelirler, yakında gelmeliler..."</p>
	<p class="block_2"> </p>
	<p class="block_3">"Scovy?" dedi James.</p>
	<p class="block_2"> </p>
	<p class="block_3">Adam gözlerini iri iri açtı ve sıçrayıp uzaklaşmaya hazırlanır gibi gerildi.</p>
	<p class="block_2"> </p>
	<p class="block_3">James'i görünce, "Jimmy!" dedi. "Dala senin kutsasın! Beni kurtarmaya geldin!"</p>
	<p class="block_2"> </p>
	<p class="block_3">"O kadar hızlı değil, ihtiyar," dedi James. "Neler olduğunu gördün mü?"</p>
	<p class="block_2"> </p>
	<p class="block_3">Sözcükler Scovy'nin dudaklarından yuvarlanmaya başladı. "Ah, evet, evet, gördüm! Keşke o zavallı adama yapılanları göreceğime Lims-Kragma'nın Salonu'na gitseydim!"</p>
	<p class="block_2"> </p>
	<p class="block_3">"Knute'u mu kastediyorsun?"</p>
	<p class="block_2"> </p>
	<p class="block_3">Scovy şiddetle başını salladı. "Knute'du. Dul Noktası'ndan korsan. Güven doluydu, fazla kalmayacağını söylüyordu. Knute'un sakladığı sırrı öğrenince af belgesini bizzat Prens'in imzalayacağını söyledi."</p>
	<p class="block_2"> </p>
	<p class="block_3">"Ne sırrı?" diye sordu James.</p>
	<p class="block_2"> </p>
	<p class="block_3">"Biliyorsam belamı bulayım, Jimmy. Knute söylemedi. Ben hazine, diye düşünüyorum. Knute muhtemelen saklardı onu... Bunca kargaşanın sebebi bu."</p>
	<p class="block_2"> </p>
	<p class="block_3">"Bize bu gece olanları anlat," dedi Jazhara.</p>
	<p class="block_2"> </p>
	<p class="block_3">Scovy Jimmy'ye baktı ve "Beni dışarı çıkaracak mısın?" dedi.</p>
	<p class="block_2"> </p>
	<p class="block_3">James başını salladı. "Dinlediklerim hoşuma giderse."</p>
	<p class="block_2"> </p>
	<p class="block_3">Scovy anlatmaya başladı. "Şey, ilk önce yukarıdan bu ses geldi, tanrıların gök gürültüsü binayı sarsıyormuş gibi. İki kez binayı sarstı. Ben oturuyordum, ama öyle yükseğe sıçradım ki neredeyse kafamı tavana çarpacaktım. Korkudan ayıldım. Sonra bu adam merdivenden indi. Dev adam, sakallı ve bir gözünün üzerinde yara izi, diğerinde ölüm var. Knute ona 'Ayı' dedi."</p>
	<p class="block_2"> </p>
	<p class="block_3">"Sonra?" diye sordu William.</p>
	<p class="block_2"> </p>
	<p class="block_3">"Şey, Knute neredeyse altına edecekti, Ayı'ya ihanet etmediğini söyleyerek bütün tanrıların üzerine yemin etti. İri adam ona inanır gibi göründü, sonra uzandı ve hücrenin kapısını kopardı. Sakin sakin içeri girdi, uzun bir hançer çıkardı ve oradaki diğer üç herifi öldürdü. Sonra Knute'a onu takip etmesini söyledi ve Knute bir adım attı, sonra Ayı onu boğazından yakaladı ve ayaklarını yerden kesti.</p>
	<p class="block_2"> </p>
	<p class="block_3">"Knute tekmeler savurmaya ve kesime götürülen domuz gibi ciyaklamaya başladı ve Ayı ona 'onun' nerede olduğunu sordu. 'Onu nereye sakladın?' diye sorup durdu.</p>
	<p class="block_2"> </p>
	<p class="block_3">'Ona ne yaptın?"'</p>
	<p class="block_2"> </p>
	<p class="block_3">"Ya sonra?" dedi Jazhara.</p>
	<p class="block_2"> </p>
	<p class="block_3">"Knute hiçbir şey yapmadığını bağırdı durdu... Ayı Knute'a yalancı dedi ve onu kesmeye başladı, dilim dilim doğradı. Yanıt bile beklemedi. Ancak yukarıdan dövüşme sesleri gelince durdu. Sonra hayvan gibi bağırdı ve Knute'dan kalanları paramparça etti." Sesini alçaltarak ekledi, "Ayı'nın zamanı kalmadığı için canlı kaldım, diye düşünüyorum. O deliydi, Jimmy. Onda bir şey doğru değildi. Güçlü adamlar gördüm, ama bunun gibisini değil. Deli adamlar gördüm, ama bu adam gördüğüm en delisiydi."</p>
	<p class="block_2"> </p>
	<p class="block_3">James muhafıza başını salladı ve "Onu serbest bırak," dedi.</p>
	<p class="block_2"> </p>
	<p class="block_3">Muhafız bir anahtar çıkardı ve kapıyı açtı. "Teşekkürler, Jimmy. Bunu unutmayacağım."</p>
	<p class="block_2"> </p>
	<p class="block_3">"Unutmamaya bak, Scovy."</p>
	<p class="block_2"> </p>
	<p class="block_3">Tutsak merdivene seğirtti ve James arkadaşlarına döndü. "Fikri olan?"</p>
	<p class="block_2"> </p>
	<p class="block_3">"Bu Knute Ayı'ya ihanet mi etmiş?" dedi Jazhara.</p>
	<p class="block_2"> </p>
	<p class="block_3">James başını salladı. William, "'O' her ne ise, bu Ayı örtmek için bunca kargaşa yaratacak ve cinayet işleyecek kadar kötü istiyormuş onu," dedi.</p>
	<p class="block_2"> </p>
	<p class="block_3">James nefesini yavaşça salıverdi. "Ben de aynı fikirdeyim." Yukarıya giden merdivene dönerek, "Bakalım Garruth o kargaşadan başka bilgi çıkarmış mı? Ama bir şeyi kesin olarak biliyorum."</p>
	<p class="block_2"> </p>
	<p class="block_3">"Ne?" diye sordu William ve Jazhara aynı anda.</p>
	<p class="block_2"> </p>
	<p class="block_3">"Arutha hiç mutlu olmayacak."</p>
	<p class="block_4" id="calibre_pb_3"> </p>
</body></html>
