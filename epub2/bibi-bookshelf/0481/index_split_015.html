<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">İKİ DİŞ</p>
	<p class="block_2"> </p>
	<p class="block_3">William izliyordu.</p>
	<p class="block_2"> </p>
	<p class="block_3">Uzak ağaçların tepesinde, doğan güneşin önündeki İki Diş Geçidi'nin siluetini görebiliyordu. Yolun iki yanındaki iki büyük kaya bir yılanın dişleri gibi yükseliyor, mekâna ismini veriyordu. Dişlerin iki yanında iki açıklık görülebiliyordu. Kuzeye döndüğünde sağdaki açıklığın kenarına kadar gelen ve tepe boyunca yükselen gür bir orman görebiliyordu. Solda, açıklık derin bir ırmak geçidine bakan bir uçurumun tepesindeydi. "Sence gelmişler midir?" diye sordu Çavuş Hartag.</p>
	<p class="block_2"> </p>
	<p class="block_3">"Kemiklerimde hissedebiliyorum," diye yanıt verdi William. "Bu gece yeni Küçük Ay doğacak ve Gri Pençelerin kızı öldürmeye götürecekleri sabah bu." "Buraya gelerek en iyisini yaptık, Will," dedi Hartag. "Biraz daha gitseydik atlar ölürdü ve adamlar savaşamazdı."</p>
	<p class="block_2"> </p>
	<p class="block_3">"Eh, en azından savaşacağımızı ve onların orada bir yerde olduğunu biliyoruz."</p>
	<p class="block_2"> </p>
	<p class="block_3">"Oyunu nasıl oynuyoruz?" diye sordu çavuş.</p>
	<p class="block_2"> </p>
	<p class="block_3">"Sen eski askersin, Çavuş. Sen ne düşünüyorsun?"</p>
	<p class="block_2"> </p>
	<p class="block_3">Çavuş sessizce düşündü, sonra, "O ağaçların içinde oldukları kesin. Ama iddiaya girerim Ayı'nın bir düzine kadar adamı soldaki otlukta, uçurumun yanında saklanıyordur. Zemin yükseliyor, sonra alçalıyor ve orada, göremediğimiz bir yerde çökmüş bekleyen okçuları olduğunu düşünüyorum. Sanırım bizi geçitten geçmeye teşvik etmeyi planlıyor, böylece adamlar zirveye kaçacak. Sonra biz onlara saldıracağız ve Dişlere geldiğimizde bize sağdan saldıracak ve karşılık vermek için döndüğümüzde okçuları arkadan saldıracak."</p>
	<p class="block_2"> </p>
	<p class="block_3">"Ben de öyle düşünüyorum," dedi William. "Yani yukarıya atlı gönderdiğini ve adamların paralı askerlerin gelişini gözlediğini görürsek haklı olduğunu anlayacağız."</p>
	<p class="block_2"> </p>
	<p class="block_3">Bir saatten az zaman sonra iki atlı ormandan çıktı ve yükseltinin dibinde konuşlandı. "Eh," dedi William. "Ayı'yı buldun gibi görünüyor."</p>
	<p class="block_2"> </p>
	<p class="block_3">"Yolbulucuları göndereyim mi?"</p>
	<p class="block_2"> </p>
	<p class="block_3">"Onları ağaçlığa gönder, ellerinden geldiğince çabuk tırmansınlar ve sayılarını bildirsinler. En geç gün ortasında dönmelerini istiyorum."</p>
	<p class="block_2"> </p>
	<p class="block_3">Beklerlerken zaman yavaş geçti ve William adamlarına savaşmaya hazır olmalarını emretti. Ayı'nın ormanda büyük bir grubunun olduğundan şüpheleniyordu. William dengeyi lehine çevirmek için Gri Pençe paralı askerlerinin yokluğuna güveniyordu.</p>
	<p class="block_2"> </p>
	<p class="block_3">Öğleden biraz önce iki Yolbulucu, Maric ve Jackson döndü. "Ormana yayılmış yaklaşık elli adam var, efendim."</p>
	<p class="block_2"> </p>
	<p class="block_3">"Atlı mı, yaya mı?"</p>
	<p class="block_2"> </p>
	<p class="block_3">"İkisi de. Bize yaya olduklarını göstermeyi, sonra yemi yutunca atlarını üzerimize sürmeyi planlıyorlarmış gibi görünüyor."</p>
	<p class="block_2"> </p>
	<p class="block_3">William düşündü ve "Bu oyunu oynayamayız," dedi. Düşman sayısının daha fazla olduğunu biliyordu: kendi otuz altı adamına karşılık Ayı'nın elli ya da daha fazla adamı. "Ne duyarsanız duyun bekleyin, sonra Ayı'nın adamlarına ormandan çıkma emrini verdiğini duyduğunuzda arkadan saldırın. Oyalanmayın, ama elinizden geldiğince çok atlıyı dışarı çekin." Geçidin soluna işaret etti. "İlk buradan vuracağız."</p>
	<p class="block_2"> </p>
	<p class="block_3">"Nasıl gideceğiz?" diye sordu Hartag.</p>
	<p class="block_2"> </p>
	<p class="block_3">"Otuz kadarımız sakin sakin oraya at sürecek" yükseltinin dibindeki iri kayaya işaret etti "ve sonra okçulara saldıracağız. Onları elimizden geldiğince çabuk indireceğiz ve Ayı'yı bize saldırmaya zorlayacağız. Ya yaya olacak, ya da çekilip atma binmek zorunda kalacak. Jackson, Maric ve diğerleri atlılarından bazılarını sürebilir, ama Ayı kaçarken yeniden organize olmak zorunda kalacak. Ya çekilecek ve biz takip edeceğiz, ya da bize parça parça saldıracak ve bize işini bitirmek için fırsat verecek."</p>
	<p class="block_2"> </p>
	<p class="block_3">"Ya çekilirse?"</p>
	<p class="block_2"> </p>
	<p class="block_3">"Takip edeceğiz ve avantaj yakalayana kadar bastırmayacağız. O katil köpeği ne kadar çok istesem de, görevimiz ancak onu hedefinden uzak tutarsak başarılı olur."</p>
	<p class="block_2"> </p>
	<p class="block_3">"O görev ne?" diye sordu çavuş.</p>
	<p class="block_2"> </p>
	<p class="block_3">"Haldon Başı'nın üstündeki Dul Zirvesi."</p>
	<p class="block_2"> </p>
	<p class="block_3">Çavuş çevresine bakındı. "Benim tahminime göre, efendim, bizi oraya götürüyor."</p>
	<p class="block_2"> </p>
	<p class="block_3">"Ne?" dedi William.</p>
	<p class="block_2"> </p>
	<p class="block_3">"O yükseltinin üzerinde, batıya doğru bir yol bulursunuz," dedi Çavuş Hartag. "Şu zirveleri keser ve Haldon Başı'nın hemen doğusundaki ormanlıklara iner. Buradan iki günden az mesafededir Şimdi yola çıksak, yarın günbatımında orada oluruz."</p>
	<p class="block_2"> </p>
	<p class="block_3">"Lanet olsun," dedi William. "Benim gördüğüm haritalarda yok."</p>
	<p class="block_2"> </p>
	<p class="block_3">Çavuş gülümsedi. "Bir sürü şey kraliyet haritalarına girmez, Will. En iyisi yoluna çıkan yolculara ya da bölgede büyüyen adamlara sormaktır."</p>
	<p class="block_2"> </p>
	<p class="block_3">"Teşekkürler. Bunu unutmam."</p>
	<p class="block_2"> </p>
	<p class="block_3">"Ee, şimdi ne olacak?"</p>
	<p class="block_2"> </p>
	<p class="block_3">"Şimdi onun kaçmasına izin vermeyeceğiz." Will bakışlarını indirdi. "Tek avantajımız sürpriz. Sayıları bizden fazla, bu yüzden savaş kötü giderse aşağıdaki ırmağa inin."</p>
	<p class="block_2"> </p>
	<p class="block_3">"Irmak mı?" dedi Hartag. "Sen kaçırdın mı, Will? Düşüşten canlı kurtulsak bile aşağıdaki o akıntılar adamı boğar..."</p>
	<p class="block_2"> </p>
	<p class="block_3">"Hayır. Yenilmeye başlarsak adamları topla ve güneye dönün. Eğer Ayı Haldon Başı'na gitmeyi hedefliyorsa bizi takip etmez. Dün geçtiğimiz iskeleye çekiliriz ve sal yaparız. O atlarını dinlendirmek zorunda kalırken biz ırmağı kullanırsak ondan önce Haldon Başı'na ulaşabiliriz."</p>
	<p class="block_2"> </p>
	<p class="block_3">"Ah," dedi çavuş. "Demek şuradaki yamaçtan atlamamızı önermiyordun." "Şey, eğer iş buna ya da öldürülmeye kalırsa..."</p>
	<p class="block_2"> </p>
	<p class="block_3">"Son çare," dedi Hartag.</p>
	<p class="block_2"> </p>
	<p class="block_3">William gözlerini gölgeledi ve bir kez daha çevreyi taradı. "Ne zaman?"</p>
	<p class="block_2"> </p>
	<p class="block_3">"Maric ve diğerleri şimdi yerlerinde olmalı."</p>
	<p class="block_2"> </p>
	<p class="block_3">"Emirleri ilet. Saf oluşturup tırıs gidiyoruz, sonra emir verdiğimde sola saldırıyoruz."</p>
	<p class="block_2"> </p>
	<p class="block_3">"Anlaşıldı."</p>
	<p class="block_2"> </p>
	<p class="block_3">Adamlar dizilirken William bekledi ve herkes yerini aldığında başa geçti. Çavuş Hartag'a bakarak yarı fısıldadı, "Hayatım boyunca ilk kez Yüzbaşı Treggar’ın burada olmasını diliyorum."</p>
	<p class="block_2"> </p>
	<p class="block_3">Hartag kahkaha attı. Treggar ortalamadan üstün bir subaydı, ama William garnizona gelmeden önce başka her bekar subayın ayağına dolanmıştı ve o ve William karşılıklı saygıya dayalı bir anlaşmaya varmış olsalar da, yine de yakınında bulunmak için zor bir adamdı. "Evet, sertliğine rağmen zor durumların adamıdır," dedi çavuş.</p>
	<p class="block_2"> </p>
	<p class="block_3">"Eh, burada olmadığına göre satır taşına konan benim boynum. İleri!" Grup tırısla ilerlemeye başladı. William midesinin sıkıştığını hissetti ve kendini yavaş nefes almaya zorladı. Bir yay ipinin tınlamasını ya da metale çarpan metalin keskin çınlamasını duyduğu anda sinirini unutacağını ve ne kadar savaşta savaşmış olursa olsun her seferinde onu şaşırtan bir zihinsel berraklık durumu edineceğini biliyordu. Savaş sırasında kural kaostu ve ne plan yapmış olursa olsun düşmanla ilk temas sırasında hep yok olup giderdi. William daha başta savaşta işlerin nasıl gittiğini ve ne yapılması gerektiğini sezdiğini keşfetmişti.</p>
	<p class="block_2"> </p>
	<p class="block_3">Yıldızlimanı'ndaki büyücü toplumundan ayrılıp orduya katılmayı seçmesi konusunda babasıyla çekişmiş olsa da, William gerçek eğiliminin, özellikle yetenekli olduğu zanaatin bu olduğunu biliyordu. Atı heyecanla kişnedi ve William hayvana sakinleştirici, temin edici düşünceler yolladı. Benzersiz, hayvanlarla zihinsel olarak konuşma yeteneğinin faydalı olduğu zamanlar var, diye düşündü. William'ın grubu yoldaki en alçak yere ulaştığında iki tuzak atlı yukarıdaki zirvede belirdi. Göstere göstere zirvede birkaç adım ilerlediler, "şaşırdılar", sonra kaçmak için döndüler.</p>
	<p class="block_2"> </p>
	<p class="block_3">William kolunu kaldırdı ve bağırdı, "Saldırın!"</p>
	<p class="block_2"> </p>
	<p class="block_3">Ama atlıları yamaç yukarı takip etmek yerine adamlar döndü ve otluğa atıldı. Otluk düz bir alana yükseliyor, sonra hemen alçalıyordu. William'ın beklediği gibi otların arasına çökmüş bir düzine okçu vardı, kalkıp William'ın adamlarına arkadan ok yağdırmak üzere hazır bekliyorlardı.</p>
	<p class="block_2"> </p>
	<p class="block_3">Atlılar aniden tepelerinde belirdi ve birkaçı ateş etmeyi başarmış olsa da, çoğu saldıramadan ezildi ve öldürüldü. William adamlarına bir çizgi oluşturmalarını emretti, sonra atını dizginledi.</p>
	<p class="block_2"> </p>
	<p class="block_3">Emirler basitti. Düşman kendini gösterene kadar bekle. Beklendiği gibi Ayı'nın tepkisi William'ın öngördüğünden şaşmadı. Bir piyade grubu ağaçların arasından fırladı ve saldırmaya hazırlanır gibi durdu. William çabucak saydı ve yem olarak on sekiz kişinin sürüldüğünü gördü. Bu da otuzdan fazla atlının ormanın hemen içinde beklediği anlamına geliyordu. "Bekle!" diye emretti.</p>
	<p class="block_2"> </p>
	<p class="block_3">Ayı'nın adamları bir çizgi halinde durdu ve saldırıya uğramayacakları açık olunca kalkanlarına vurarak Krondorluları kışkırtmaya başladı.</p>
	<p class="block_2"> </p>
	<p class="block_3">"Bekle!" diye tekrarladı William.</p>
	<p class="block_2"> </p>
	<p class="block_3">İki taraf uzun, gergin dakikalar boyunca birbirine bakarak durdu. Hartag sordu,</p>
	<p class="block_2"> </p>
	<p class="block_3">"Biraz hareketlendirelim mi, Will?"</p>
	<p class="block_2"> </p>
	<p class="block_3">"Yap," diye talimat verdi genç subay.</p>
	<p class="block_2"> </p>
	<p class="block_3">"Okçular!" diye bağırdı Hartag ve yarım düzine Krondorlu silah değiştirdi. "Serbestçe çek ve at; ateş!" diye emretti Hartag ve Krondor okçuları oklarını bıraktılar.</p>
	<p class="block_2"> </p>
	<p class="block_3">Ayı'nın adamlarının altısı düştü. Okçular ikinci oklarını çekip attıkları sırada kalan on iki paralı asker dönmüş, kaçıyordu. Ağaçlara ulaştılar ve loşlukta kayboldular. Okçular oklarını salıverdiler, ama oklar indiği zaman diğer yanda hedef kalmamıştı.</p>
	<p class="block_2"> </p>
	<p class="block_3">"O yayları omuzlayın!" diye emretti Hartag.</p>
	<p class="block_2"> </p>
	<p class="block_3">Okçular emredileni yaptılar, sonra kılıçlarını çektiler ve kalkanlarını kaldırdılar.</p>
	<p class="block_2"> </p>
	<p class="block_3">Sessizlik çöktü. Ayı ve adamları Krondorluların saldırmasını bekledi; ama William açıklıkta savaşmaları konusunda kararlıydı.</p>
	<p class="block_2"> </p>
	<p class="block_3">"Şimdi ne olacak?" diye sordu yakındaki bir asker, beklerlerken.</p>
	<p class="block_2"> </p>
	<p class="block_3">"Bakalım ilk kim kıçını kaşıyacak, evlat," dedi Hartag.</p>
	<p class="block_2"> </p>
	<p class="block_3">William oturdu ve daha ne kadar bekleyeceklerini merak etti.</p>
	<p class="block_2"> </p>
	<p class="block_3">* * *</p>
	<p class="block_2"> </p>
	<p class="block_3">Kendaric Dul Noktası'ndaki resifte durmuş, Solon'un daha önce gösterdiği gemi direğine bakıyordu. "Son seferde bizi durdurmaya çalışan yaratıklara dikkat edin," dedi.</p>
	<p class="block_2"> </p>
	<p class="block_3">James kılıcını çekti ve "Başla," dedi.</p>
	<p class="block_2"> </p>
	<p class="block_3">Kendaric büyüsünü yine denedi ve yine başarısız oldu. Döndü ve kızgın kızgın, "Hiçbir şey," dedi. "Bir şey hâlâ onu engelliyor."</p>
	<p class="block_2"> </p>
	<p class="block_3">Jazhara omuz silkti. "Böyle olacağını tahmin etmiştik. Hilda efendi vampirin nihai şer olmadığını söylemişti."</p>
	<p class="block_2"> </p>
	<p class="block_3">"Zaman kısa. O mağarayı bulmalıyız," dedi Solon.</p>
	<p class="block_2"> </p>
	<p class="block_3">Resifin arkasındaki kumsala döndüler ve mağarayı şaşırtıcı bir kolaylıkla buldular. Sığ bir mağaraydı, yalnızca on iki adım derinliğinde ve dışarıdaki sabah ışığı loşluğu kesiyordu. Mağaranın arkasında, kayaların üzerinde bir desen buldular. James sınarcasına birine bastırdı ve desen oynadı. Dinledi. Ses yoktu.</p>
	<p class="block_2"> </p>
	<p class="block_3">"Mekanik değil," dedi James.</p>
	<p class="block_2"> </p>
	<p class="block_3">"Bu da büyülü olduğu anlamına geliyor," dedi Jazhara.</p>
	<p class="block_2"> </p>
	<p class="block_3">"Ve bu da bu kilidi nasıl açacağımı bilmiyorum anlamına geliyor."</p>
	<p class="block_2"> </p>
	<p class="block_3">"Şimdi ne olacak?" diye sordu Kendaric.</p>
	<p class="block_2"> </p>
	<p class="block_3">"El ve tılsım bizde," dedi Solon.</p>
	<p class="block_2"> </p>
	<p class="block_3">James sırt çantasını indirdi ve tılsımla vampir elini çıkardı. Ölü elin parmaklarını tılsıma sardı ve kapıya kaldırdı. Yarım düzine değişik basınç ve desen denedi ve sonunda eli indirdi.</p>
	<p class="block_2"> </p>
	<p class="block_3">"Hilda bize her şeyi anlatmamış," dedi James, nesneleri çantasına yerleştirirken.</p>
	<p class="block_2"> </p>
	<p class="block_3">"Ama geri dönmemizi söylemişti," diye hatırlattı Jazhara.</p>
	<p class="block_2"> </p>
	<p class="block_3">"Gidip ona soralım," dedi James. Çantasını omuzladı ve doğruldu.</p>
	<p class="block_2"> </p>
	<p class="block_3">Noktanın tepesine yürüyüş yarım saatten az sürdü. Kulübeye geldiklerinde Hilda onları bekliyordu. "Vampiri öldürdünüz mü?" diye sordu.</p>
	<p class="block_2"> </p>
	<p class="block_3">"Evet," dedi James. "Nasıl anladın?"</p>
	<p class="block_2"> </p>
	<p class="block_3">"Büyüye gerek kalmadı, evlat. Onu öldürmüş olmasaydınız o sizi öldürürdü ve burada duruyor olmazdınız." Döndü ve "Gelin ve dinleyin," dedi.</p>
	<p class="block_2"> </p>
	<p class="block_3">Takip ettiler ve içeri girdiklerinde yaşlı kadın, "Eli bana verin," dedi. James çantasını açtı ve yaratığın elini kadına verdi. Kadın ateşin üzerindeki çengelden iri, demir bir tava aldı ve vampirin elini içine yerleştirdi. Tavayı alevlerin içine sokarak, "En nahoş kısmı bu," dedi.</p>
	<p class="block_2"> </p>
	<p class="block_3">Yaratığın elindeki etler büzüldü ve karardı, sonra çevresinde pis kokulu, mavi bir alev belirdi. Birkaç dakika sonra yalnızca kararmış kemikler kaldı.</p>
	<p class="block_2"> </p>
	<p class="block_3">Kadın tavayı çekti ve taşın üzerine bıraktı. "Biraz soğusun."</p>
	<p class="block_2"> </p>
	<p class="block_3">"Bize neyle karşı karşıya olduğumuz konusunda bir şeyler anlatabilir misin?" diye sordu Jazhara.</p>
	<p class="block_2"> </p>
	<p class="block_3">Hilda'nın yüzü sertti. "Size yaratığın elini küle döndürme gerekliliğinden bu yüzden bahsetmedim. Bu yüzden size kilidin desenini anlatmadım." Teker teker herkesin yüzüne baktı. "Büyük bir şerle karşı karşıya gelmek üzeresiniz ve bunu yapabileceğinizi bilmek zorundaydım. Efendi vampiri alt etmeniz gerekli kararlılığa ve cesarete sahip olduğunuzu gösterir. Ama çok daha kötü bir düşmanla karşı karşıyasınız.</p>
	<p class="block_2"> </p>
	<p class="block_3">"Kara İnci Tapınağı'nın yamaçların altında olduğunu senelerdir biliyordum. Sanatlarımı kullandığım zamanlar dışında içeriyi hiç göremedim. Ve görebildiğim pek az şey hayallerin ötesinde kötü."</p>
	<p class="block_2"> </p>
	<p class="block_3">"Hangi 'Büyük Şer'den bahsediyorsun?" diye sordu Solon.</p>
	<p class="block_2"> </p>
	<p class="block_3">"Nereden başlamalı?" diye sordu Hilda. "Kıyıdan ötede ölen denizciler ve sayıları çok fazlaydı, asla gerçek huzur bilmediler. Bunun yerine, ruhları tapınakta hüküm süren hangi karanlık güçlerse, onlara köle oldu. Varlığını hissedebiliyorum, büyük bir göz gibi. Yıllardır kapalıydı, ama şimdi açık ve bu bölgeyi izliyor."</p>
	<p class="block_2"> </p>
	<p class="block_3">James Sethanon'daki savaşı düşündü. Sahte peygamber Murmandamus hizmetkârlarının ölüm enerjisini yakalayarak Sethanon'un altındaki Yaşamtaşı'nı ele geçirmeye çalışmıştı. "Demek bu plan... her ne ise," diye ekledi çabucak, Gözyaşı'nı almaya çalışmalarından Hilda'ya bahsetmemek için, "uzun süredir sürüyordu." "Kesinlikle," dedi Hilda. Ayağa kalktı ve sandığın başına gitti, açtı ve bir nesne çıkardı. "Ama göz izlendiğini bilmiyordu." Uzun, ince bir nesne uzattı, puslu kristalden bir değnek ya da sopaya benziyordu. "Bunu yalnızca bir kez kullanmaya cesaret edebildim ve bu ânı bekleyerek kaldırdım. Sizi uyarıyorum, görecekleriniz rahatsız edici olabilir."</p>
	<p class="block_2"> </p>
	<p class="block_3">Nesneyi havada salladı ve bir büyü söyledi ve aniden önlerindeki havada bir gedik belirdi, kara, ama bir şekilde içinde renk olduğunu düşündüren bir gedik. Sonra bir imge hayata döndü ve bir mağaranın içini gördüler. Taş duvarda süslü bir ayna asılıydı. Yaklaşan bir şekil önlerindeki aynada yansıyordu ve</p>
	<p class="block_2"> </p>
	<p class="block_3">Jazhara'yla Solon sessiz küfürler mırıldandılar. James şekli ya da benzerini daha önce görmüştü, uzun zaman önce ölmüş bir rahip ya da büyücü, kara sanatlarla canlandırılmıştı. Buna benzer bir şeyle aylar önce Krallık'ın güneyindeki kadim, terk edilmiş Keshia kalesinde karşılaşmıştı ve orada bulduğu şeyle şimdi olanlar arasında bir bağlantı olduğunu anladı.</p>
	<p class="block_2"> </p>
	<p class="block_3">Şekil kemikli elini salladı ve aynadan bir adam imgesi belirdi. Adamın gaga burnu vardı ve gözleri kara bir ateşle yanıyor gibiydi. Kafasının tepesi keldi ve uzun, gri saçları yanlardan omuzlarına düşüyordu. Sıradan giysiler giyiyordu ve bir tüccara benziyordu. Sonra ölmemiş büyücünün sesini duydular.</p>
	<p class="block_2"> </p>
	<p class="block_3">"Geldiler," dedi.</p>
	<p class="block_2"> </p>
	<p class="block_3">Aynadaki adam sordu, "Lonca üyesi aralarında mı?"</p>
	<p class="block_2"> </p>
	<p class="block_3">"Planlandığı gibi. Şafakta kurban edilecek. Tılsım sende mi?"</p>
	<p class="block_2"> </p>
	<p class="block_3">"Hayır," diye yanıt verdi adam. "Hâlâ piyonumda."</p>
	<p class="block_2"> </p>
	<p class="block_3">Ölmemiş yaratık, "Onu tuttun, ama onu güçle dolduran tanrımızın sesiydi. Bir başkasını seçti, tıpkı benim üzerimde seni seçtiği gibi."</p>
	<p class="block_2"> </p>
	<p class="block_3">Aynadaki adam bu yorum üzerine sinirlenmiş göründü. "Ama o güce sahip olmaya layık değil."</p>
	<p class="block_2"> </p>
	<p class="block_3">"Yine de, o tılsım olmadan devam edemeyiz."</p>
	<p class="block_2"> </p>
	<p class="block_3">"Onu bulacağım. Ve bulduğum zaman..."</p>
	<p class="block_2"> </p>
	<p class="block_3">Aniden imge kaydı ve Dul Noktası'nın üzerindeki kayalarda cehennemin en derinlerinden gelmiş yaratıklar dizildi. James konuşma dürtüsünü zor bastırdı, çünkü o yaratıkların bazılarını tanımıştı, ama diğerleri daha da korkunç ve güçlüydü. Sonunda fısıldadı, "O kim?"</p>
	<p class="block_2"> </p>
	<p class="block_3">"Çok güçlü ve etkili karanlık güçlere sahip bir büyücü, evlat. Adını bilmiyorum, ama yaptığı işleri biliyorum ve imgede gördüklerinden daha karanlık güçlerle ittifak halinde. İzle ve öğren."</p>
	<p class="block_2"> </p>
	<p class="block_3">Adam toplanan yaratıklara döndü ve James'in gözleri, kendi bedeninin kayaların üzerinde yattığını görünce irileşti. Göğsü, iri bir el tarafından yırtılmış gibi açılmıştı. Yakında Solon ve Jazhara yatıyordu. Kendaric hâlâ hayatta, ama kesilecek buzağı gibi bağlanmış, bağlarıyla mücadele ediyordu. Adamın boynundaki zincirde kan kırmızısı yakut bir tılsım asılı duruyordu. Ve bir elinde uzun, siyah bir kılıç tutuyordu. Diğerinde buz mavisi, dev bir taş tutuyordu. Solon fısıldadı, "Gözyaşı!"</p>
	<p class="block_2"> </p>
	<p class="block_3">Büyücü tek bir hareketle diz çöktü ve Kendaric'in göğsünü kesti, sonra elini boşluğa daldırdı ve Kendaric'in yüreğini çıkardı. Atmaya devam eden organı tutarak Gözyaşının üzerine kan damlattı ve iblislere göstermek için döndü. Gözyaşı'nın rengi buz mavisinden kan kırmızısına dönüştü ve kalabalık zaferle bağırdı. Resim aniden yok oldu.</p>
	<p class="block_2"> </p>
	<p class="block_3">"Bu görüntülerin sizi alt etmesine izin vermeyin," dedi Hilda.</p>
	<p class="block_2"> </p>
	<p class="block_3">Kendaric isteriye yakalanmak üzere gibiydi. "Ama beni öldürecekler! Bizi!" "Deneyecekler, evlat," dedi Hilda. "Ama gelecek taşta değil. Ve şer görmek istediğini görmekte beceriklidir. Zayıflığı budur. Başarısızlık olasılığını beklemez. Ve siz biliyorsunuz; dahası, başarısızlığın bedelini biliyorsunuz."</p>
	<p class="block_2"> </p>
	<p class="block_3">"O zaman bu görüntüler?" diye sordu Jazhara.</p>
	<p class="block_2"> </p>
	<p class="block_3">"Uyarı olarak kabul edin. Artık düşmanınız ve planladıkları hakkında, onun sizin hakkınızda bildiğinden daha fazlasını biliyorsunuz. Tanrıların Gözyaşı'nı almaya çalıştığınızı biliyor..."</p>
	<p class="block_2"> </p>
	<p class="block_3">Solon'un eli savaş çekicine gitti. "Sen bunu nereden biliyorsun, kadın?" Hilda elini önemsemezce salladı. "Evrenin nasıl oynadığını bilen yalnızca siz değilsiniz, Ishaplı. Daha senin büyükannen doğmamışken ben yaşlıydım ve eğer tanrılar nazikse, senin torunların öldüğünde ben yaşıyor olacağım. Ama yaşamazsam, kendi tarzımda iyiliğin hizmetkârı olmuş olacağım ve bu bana yetiyor. Belki benim kaderim burada olup size öğretmek ve siz başarılı ya da başarısız olduktan sonra öleceğim. Bilmiyorum. Ama başarısız olursanız, korkunç bir sonla karşı karşıya kalacak tek kişi olmayacağımı biliyorum.</p>
	<p class="block_2"> </p>
	<p class="block_3">"Hep hatırlayın, görüntüler güçlü büyüdür, ama en iyi görüntüler bile yalnızca yanılsamadır, olasılıkların yansıması. Geleceğinizi değiştirebilirsiniz. Ve değiştirmelisiniz!" Doğruldu. "Şimdi gidin, çünkü zaman kısa ve yapmanız gereken çok şey var. Gördüğünüz o yaratığa eski dilde Liche denir. En güçlü ve en karanlık sanatlar sayesinde hayatta. Sizi, gemiyi kaldırmanıza engel olan her neyse, ona götürecek. Onu bulmalı, yok etmeli ve denizcilerin kendi gemileriyle gömülmelerine, gece yürüyen karanlığın hizmetkârlarına dönüşmelerine ve yaşlı kadınların kâbuslar görmesine sebep olan bu belayı savuşturmalısınız. Ve diğeri belirmeden yapmalısınız, çünkü o daha da tehlikelidir ve onun o tılsıma sahip olması... eh, planlarını gördünüz."</p>
	<p class="block_2"> </p>
	<p class="block_3">Hilda ayağa kalktı ve soğumuş tavaya yürüdü. "Solon Birader, tılsım, lütfen." Solon keseyi tuniğin içinden çıkardı. Hilda'nın talimatıyla, yaşlı kadın küçük, gümüş bir huniyi kesenin ağzına yerleştirir, vampir elinden kalan külleri keseye boşaltırken keseyi açık tuttu. Keseyi Solon'dan alan Hilda iplerini bağladı, kısa bir büyü söyledi ve kesesi silkeleyip keşişe iade etti.</p>
	<p class="block_2"> </p>
	<p class="block_3">"Şimdi," dedi, "tapınağın anahtarı sizde. Onu kullanmak için kaya yüzeyindeki kapıya şu deseni çizmeksiniz." Havada bir desen çizdi, dört hareketli, basit bir desen "O zaman kapı açılır."</p>
	<p class="block_2"> </p>
	<p class="block_3">"Lütfen tekrar göster," dedi Jazhara.</p>
	<p class="block_2"> </p>
	<p class="block_3">Hilda deseni tekrarladı, James ve Jazhara başlarını salladılar.</p>
	<p class="block_2"> </p>
	<p class="block_3">Jazhara kadının elini tuttu. "Gerçekten şaşırtıcısın. Sen bir bilgelik deposusun." Çevresine bakındı. "Buraya ilk girdiğimde, ilaç ve büyü otlarıyla bitkileri karşısında şaşırmıştım. Şimdi çok daha fazlasının olduğunu görüyorum. İşimiz bittiği zaman döneceğim ve sana Yıldızlimanı'nı anlatacağım. Oradaki topluma katılman ve bilgeliğini paylaşman dünya için kazanç olacak."</p>
	<p class="block_2"> </p>
	<p class="block_3">Yaşlı kadın gülümsedi, ama gözlerinde bir kuşku gölgesi vardı. "İlk önce geri dön, kızım. Sonra konuşuruz."</p>
	<p class="block_2"> </p>
	<p class="block_3">Jazhara başını salladı ve dışarı çıkan diğerlerini takip etti.</p>
	<p class="block_2"> </p>
	<p class="block_3">Yaşlı kadın uzaklaşmalarını izledi. Sonunda ağaçların içinde kaybolduklarında ateşin başına döndü, çünkü güneşin sıcaklığına rağmen üşüdüğünü hissediyordu.</p>
	<p class="block_2"> </p>
	<p class="block_3">* * * </p>
	<p class="block_2"> </p>
	<p class="block_3">"Şimdi!" diye bağırdı William, ağaç sırasına işaret ederek.</p>
	<p class="block_2"> </p>
	<p class="block_3">Adamları aynı anda atlarını mahmuzladılar ve ormandan fırlayan atlılara saldırdılar. Ayı'nın sabrını yitirmesi bir saat almıştı ve William şimdi bir şansının olduğunu düşünüyordu, çünkü açık alanda savaşıyorlardı. Sayıca az olabilirlerdi, ama adamlarının daha iyi silahlı ve eğitimli olduğunu biliyordu. Krondorlular yolu aşarken William sessizce Ayı'nın adamlarının arkasındaki sekiz askerinin güçlerini bölmesini sağlayacak kadar rahatsızlık yaratması için dua etti.</p>
	<p class="block_2"> </p>
	<p class="block_3">"Safları bozmayın! Yanlarınıza dikkat edin!" diye bağırdı Çavuş Hartag ve Krondorlular kılıçlarını uzattılar, kalkanlarını hazır ettiler, dizginlerini atlarının boynuna vurarak hızlanmaya zorladılar.</p>
	<p class="block_2"> </p>
	<p class="block_3">William'ın dünyası bulanık bir imgeler dizisine dönüştü. Savaşta hep olduğu gibi dikkatinin yalnızca tek bir şeye odaklandığını fark etti: önündeki adam. Bir atlı yaklaştı, dizginlerinin üzerinde doğruldu, kılıcını William'ın başına ya da omuzlarına indirmek üzere yükseğe kaldırdı.</p>
	<p class="block_2"> </p>
	<p class="block_3">William akıcı bir hareketle sağa eğildi, sol kolunu başının üzerine kaldırdı ve kalkanının darbeyi yansıtmasına izin verirken kısa kılıcını atlının sağ bacağına savurdu. Adam haykırdı, sonra William yanından geçti.</p>
	<p class="block_2"> </p>
	<p class="block_3">William adamın atının üzerinde kalıp kalmadığını bilmiyordu ve görmek için bakmadı. Çünkü önünde ona doğru gelen bir başka atlı vardı ve bir anda ilk atlıyı unutmuştu. Bu adam William'ın solundan geldi, genç subaya rahat bloke etme fırsatı verdi, ama kısa kılıçla karşı darbe indirmeyi güçleştirdi. William bir an Keshialıların uzun, kıvrık uçlu palalarını, hatta Doğu Krallığı'nın at üzerinde savaşmak için kullandığı süvari kılıcını takdir etti. Şu anda daha uzun ve hafif bir kılıç daha çok işe yarardı.</p>
	<p class="block_2"> </p>
	<p class="block_3">William karşı hamleyi planlarken düşüncenin kayıp gitmesine izin verdi. Son anda bloke etmek yerine darbenin altına eğildi ve atını çevirip geçen atlının ardından mahmuzladı. Adam atından inmiş bir Krondor askerine doğru giderken William onu yakaladı. Arkadan tek bir darbeyle yerinden etti, adam hızla yere yuvarlandı ve biraz önce ezmeye çalıştığı askerin ellerinde öldü.</p>
	<p class="block_2"> </p>
	<p class="block_3">Aniden William'ın şansı kötüye döndü. Atı çığlık attı ve William onun altında düştüğünü hissetti. Düşünmeden dizginleri tekmeledi ve atın momentumunun onu eyerden fırlatmasına izin verdi. Kısa kılıcını bıraktı, ama kalkanını sıkı sıkı tuttu. Çenesini içeri çekti, kalkanı dayanak olarak kullanarak sol omzunun üzerinde yuvarlanmaya çalıştı. Sırtında, kınında duran uzun kılıç yüzünden omuzlarını kullanamıyordu.</p>
	<p class="block_2"> </p>
	<p class="block_3">Yuvarlanıp William'ın adamlarından biriyle savaşan bir paralı askerin biraz arkasında durdu. William kalkanını adama vurdu, diğer askerin onu öldürmesine yardım etti. Hızla kalkanını kemerine bağladı, sonra omzunun üzerine uzandı ve berelenmiş kaslarının acısını göz ardı etmeye çalışarak uzun kılıcını çekti. William iki eliyle çevresine etkili bir saldırı düzenledi. Her zamanki gibi, hayatta kalmaya yoğunlaşırken dünya çevresinde daraldı. Ama her şeyin içinde hâlâ savaşın akışını sezebiliyordu ve işlerin pek iyi gitmediğinin farkındaydı. Ayı'nın atlılarından bir manga ormandan çıktı, kan içindeydiler ve omuzlarının üzerinden arkaya bakıyorlardı. Mücadelenin arkasındaki sekiz askerin bir miktar zarar verdiği açıktı, ama şimdi savaş Ayı'nın lehine dönecekti.</p>
	<p class="block_2"> </p>
	<p class="block_3">William önündeki paralı askeri doğradı, sonra bir an kıpırdamadan durdu. Atılan atlara bütün gücüyle tek bir imge gönderdi: Aslan!</p>
	<p class="block_2"> </p>
	<p class="block_3">Kuzey ormanındaki büyük aslanların yüksek kükremesini taklit etmeye çalıştı ve avcının rüzgârdaki kokusunu düşündü.</p>
	<p class="block_2"> </p>
	<p class="block_3">Atlar çılgına döndü, sıçramaya, kişnemeye başladı, pek çoğu binicilerini yere fırlattı.</p>
	<p class="block_2"> </p>
	<p class="block_3">William döndü ve bir başka rakibi kesti. Biraz sonra paralı askerlerin kaçmakta olduğunu fark etti.</p>
	<p class="block_2"> </p>
	<p class="block_3">William tam bir daire döndü ve adamlarının ya kaçanları kovaladığını, ya da yerinde kalan Ayı'nın adamlarının çevresinde toplanarak savaşmaya devam ettiklerini gördü. William bir sevinç dalgası hissetti. Savaşı kazanmak üzereydiler. Ve artık düşmanının durumunu biliyordu. Talia'nın katilini bulmak ve intikamını almak için hevesle öne koştu.</p>
	<p class="block_2"> </p>
	<p class="block_3">Ona yaklaştığında bir şey saçlarının diken diken olmasına sebep oldu ve büyü kullanıldığını fark etti. Yıldızlimanı'nda, çocukken yaşadığı deneyimleri hatırladı ve zafer beklentisinin erken olduğunu anladı.</p>
	<p class="block_2"> </p>
	<p class="block_3">Bir Krondorlu sendeleyerek William'a yaklaştı. Yüzünden kan akıyordu. "William!" diye haykırdı adam ve dizlerinin üzerine çöktü. "Silahlarınız ona karşı etkisiz!" Sonra yere yığıldı.</p>
	<p class="block_2"> </p>
	<p class="block_3">William düşen başka adamlar gördü. Ayı'nın adamlarının böyle bir gücü yoktu ve William mücadeleye ulaştığında Ayı yalnız kalmıştı. Adını veren yaratığın kıstırıldığı zaman yaptığı gibi, Krondor askerlerinden bir halkanın içinde meydan okurcasına duruyordu. "Buna saldırı mı diyorsunuz!" diye bağırdı meydan okuyarak.</p>
	<p class="block_2"> </p>
	<p class="block_3">Adamlarından birinin Ayı'ya arkadan saldırdığını ve kılıcın görünmez bir zırhtan yansır gibi yana kaydığını görünce William'ın belkemiğinden aşağı ürpertiler aktı. Ayı kılıcını beceriyle çevirdi ve arkaya savurarak askerin karnını yardı.</p>
	<p class="block_2"> </p>
	<p class="block_3">Sağlam gözü delilikle iri iri açılmıştı. Her şey bir çocuk oyunuymuş gibi kahkaha attı.</p>
	<p class="block_2"> </p>
	<p class="block_3">"Şimdi kim ölecek?" diye bağırdı.</p>
	<p class="block_2"> </p>
	<p class="block_3">Ayı'nın kılıcı dönerken bir Krondorlu bu fırsatı kullanarak ona doğru atıldı, ama kılıç iz bırakmadan kolundan yansıdı. Ayı kılıcını arkasında ölen adamdan kurtarmaya zahmet etmedi bile; önündeki adamın yüzünü tekmeledi ve arkaya yuvarlanmasına sebep oldu. "Sizi cılız asker müsveddeleri! Benim birliğimde tek gün dayanmazsınız!"</p>
	<p class="block_2"> </p>
	<p class="block_3">William Ayı'nın boynundaki tılsımı gördü. Ortada, kanlı bir ışıkla parlayan kırmızı taşı gördü ve Ayı'nın gücünün nereden geldiğini anladı. William adamlarından birinin omzunu yakaladı. "Sağına geç ve dikkatini çek!" diye emretti.</p>
	<p class="block_2"> </p>
	<p class="block_3">William'ın planı ümitsizdi, ama tek seçeneğinin bu olduğunu görebiliyordu; bir şekilde o tılsımı Ayı'nın boynundan alması gerekiyordu.</p>
	<p class="block_2"> </p>
	<p class="block_3">William tereddüt eder gibi göründü ve o anda diğer asker Ayı'ya saldırdı.</p>
	<p class="block_2"> </p>
	<p class="block_3">Alt edilmez olmasına rağmen Ayı'da insan refleksleri vardı ve darbeye doğru döndü. William hemen uzun kılıcını savurmak yerine uzattı, ama adamı şişlemek yerine kılıcın ucunu Ayı'nın boynundaki ağır zincirin altına sokmaya çalıştı. Zincirin halkaları genişti ve William tılsımı bu şekilde çıkarabileceğini umuyordu, sonra adamı öldürmekten büyük zevk alacaktı.</p>
	<p class="block_2"> </p>
	<p class="block_3">Ayı sıradışı bir hızla tepki verdi, uzandı ve ağır kılıcı yakaladı. William'ın kolundan yukarı şok yayıldı, kılıç mengeneye sıkıştırılmış gibi donmuştu. Ayı kötücül bir gülümseme ve alaylı bir kahkahayla William'a baktı. "Akıllı çocuk, ha?"</p>
	<p class="block_2"> </p>
	<p class="block_3">William'ın adamlarının arkadan ve yanlardan çılgınca saldırmasına aldırmadan William'a yaklaştı, onu gerilemeye ya da kılıcı bırakmaya zorladı.</p>
	<p class="block_3"> </p>
	<p class="block_3">William kılıcın kabzasını bıraktı ve Ayı'nın bacaklarına doğru daldı. Yakaladı ve kaldırdı. William'ın kaldırmasına kendi momentumu eklenince dev korsan William'ın omuzlarının üzerinden uçtu. "Üzerine yığılın!" diye emretti William. Yarım düzine asker hemen itaat etti, Ayı'nın üzerine atladı ve onu yere mıhlamaya çalıştı.</p>
	<p class="block_2"> </p>
	<p class="block_3">"O tılsımı boynundan çıkarın!" diye bağırdı William.</p>
	<p class="block_2"> </p>
	<p class="block_3">William çevrede dolanıp tılsımı almaya çalışırken adamlar çılgınca zinciri pençelediler. Adam yığını kabardı, ama Ayı inanılmaz bir güçle doğruldu, sırtındaki adamları bir babanın oyuncu çocuklarını silkelemesi gibi silkeledi.</p>
	<p class="block_2"> </p>
	<p class="block_3">William'ın elini tokatlayıp uzaklaştırdı ve "Yeter!" diye bağırdı.</p>
	<p class="block_2"> </p>
	<p class="block_3">Ayı kötücül bir neşeyle sağ elini uzattı ve yakınındaki bir adamın boğazını ezdi, bir diğerinin kafatasını sol elinin tersiyle vurarak kırdı. William geriledi, Ayı sistemli bir biçimde ulaşabildiği her adamı öldürürken şokla irileşmiş gözlerle izledi.</p>
	<p class="block_2"> </p>
	<p class="block_3">Kalan iki adam Ayı'nın arkasında gerilediler ve William "Kaçın!" diye bağırdı. İkinci bir emre ihtiyaçları yoktu, dönüp kaçtılar. Ayı şimdi William'la karşı karşıya kalmıştı. Genç subaya doğru bir adım attı. William soluna kaçar gibi yaptı, ama sonra sağına sıçradı; Ayı hamleye karşılık vererek William'la yolun arasında kaldı.</p>
	<p class="block_2"> </p>
	<p class="block_3">William aniden başka seçeneği olmadığını anladı. Ayı baştan beri adamlarıyla oynuyordu. Paralı askerlerini alt etmişlerdi, ama kendisi alt edilmezdi ve çıplak elleriyle olabildiğince çok asker öldürmek için onları yakına çekmişti. William döndü ve doğrudan yamaçlara koştu. Ayı duraksadı, sonra kovalamaya başladı. William arkasına bakmadı, çünkü yarım adımın bile kaçışla ölüm arasındaki fark olabileceğini biliyordu. Yamaçtan atlamak, zayıf olsa da ona bir şans verecekti.</p>
	<p class="block_2"> </p>
	<p class="block_3">Uçurumun kenarına ulaşan William yavaşlayıp aşağıya bakma dürtüsüne direndi. Kör şansına güvenerek uçuruma doğru koştu, olabildiğince uzağa atıldı, aşağıdaki ırmağın en derin kısmına düşmeyi umdu. Neredeyse otuz metre yüksekliğindeydi, ama kayalar onu öldürürdü.</p>
	<p class="block_2"> </p>
	<p class="block_3">Düşüş sonsuza dek sürmüş gibi geldi, Ayı'nın küfürleri kulaklarında çınlıyordu, sonra William suya çarptı ve karanlığa boğuldu.</p>
	<p class="block_4" id="calibre_pb_15"> </p>
</body></html>
