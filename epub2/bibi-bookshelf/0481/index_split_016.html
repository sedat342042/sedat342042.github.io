<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - Tanrıların Gözyaşı - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_1">TAPINAK</p>
	<p class="block_2"> </p>
	<p class="block_3">James duraksadı.</p>
	<p class="block_2"> </p>
	<p class="block_3">Bir an gözlerini kapattı, sonra kendi kendine başını salladı. Kaya yüzünde bulduğu desen Hilda'nın anlattıklarına uyuyordu. Kül kaplı nesneyi aldı ve sırayla her plakaya dokundu, sonra bekledi.</p>
	<p class="block_2"> </p>
	<p class="block_3">Ayaklarının dibinde alçak bir gürleme hissettiler, sonra duvarın bir kısmı arkaya ve sola kaydı. James bir meşale aldı ve yaktı.</p>
	<p class="block_2"> </p>
	<p class="block_3">Yavaşça karanlık giriş holünde ilerlediler. Yamacın kayalarına oyulmuş gibiydi, bir şekilde terk edilmiş madene benzeyen kaba bir tünel.</p>
	<p class="block_2"> </p>
	<p class="block_3">"Durun," dedi James, içeri girerlerken. Sessizce sayarak kapıyı izledi. Bir dakikadan biraz uzun süre sonra kapı kayarak kapandı. Kapının çevresindeki duvarı inceledi ve açma mekanizmasını buldu. Çekti ve kapı kayarak açıldı. Sonra beklemeye devam etmelerini işaret etti ve yine saydı. Öncekiyle yaklaşık olarak aynı zamanda kapandı. James diz çöktü ve nesneyi çantasına kaldırdı. "Belki koridorda başka kilit vardır."</p>
	<p class="block_2"> </p>
	<p class="block_3">"Eh, gerekirse o olmadan da oradan geçebileceğimizi bilmek güzel," dedi</p>
	<p class="block_2"> </p>
	<p class="block_3">Kendaric.</p>
	<p class="block_2"> </p>
	<p class="block_3">"Bence de," dedi Solon.</p>
	<p class="block_3">Yavaş yavaş, ikişer ikişer koridorda yürümeye başladılar. James ve Jazhara öndeydi, Solon ile Kendaric hemen arkalarından geliyordu. Yüz adım kadar gittikten sonra Solon, "Bir dakika bekleyin," dedi. Duvarda bir noktaya işaret etti ve James'e, "Meşaleni şuraya tut," dedi. James denileni yaptı ve Solon duvarı inceledi.</p>
	<p class="block_2"> </p>
	<p class="block_3">"Bu tünel çok eski," dedi Solon. "Yüzyıllar yaşında. Krallık bu kıyılara gelmeden çok önce kayalara oyulmuş."</p>
	<p class="block_2"> </p>
	<p class="block_3">"Nereden biliyorsun?" diye sordu Kendaric.</p>
	<p class="block_2"> </p>
	<p class="block_3">"Çocukluğunu cüce çocuklarla geçirirsen madencilik hakkında bir iki şey öğrenirsin."</p>
	<p class="block_2"> </p>
	<p class="block_3">"Ama bu izler eski değil," dedi James, dikkatini yere çevirirken.</p>
	<p class="block_2"> </p>
	<p class="block_3">Kendaric bakışlarını indirdi. "Hangi izler?"</p>
	<p class="block_2"> </p>
	<p class="block_3">James düzenli aralıklarla görülen değişik kum ve çamur parçalarına işaret etti. "Toz yok, ama bu parçalar yeni, kuşkusuz son zamanlarda buradan geçmiş çizmelerden kalma." İlerideki karanlığa baktı. "Tetikte olun." "Sanki söylemene gerek varmış gibi, Toprak Beyi," dedi Kendaric.</p>
	<p class="block_2"> </p>
	<p class="block_3">Ağır ağır yürüdüler ve Dul Noktası'nın altındaki yamaçların daha da derinlerine ilerlediler.</p>
	<p class="block_2"> </p>
	<p class="block_3">On dakika boyunca gergin bir sessizlik içinde ilerlediler ve sonunda geniş bir odaya açılan bir kapıya geldiler. Odaya ihtiyatla girdiler. James'in meşalesinin ateşi kaba yontulmuş kaya duvarlara ürkütücü gölgeler düşürüyordu. İlk iskeleti gördüğünde Solon'un eli refleksle savaş baltasının sapına gitti. Odanın duvarlarında düzenli aralarla dokuz niş açılmıştı. Her birinde süslü bir zırh giymiş birer iskelet duruyordu; hepsinin silahları ve kalkanları yanlarındaydı. Taş zemine karmaşık bir simgeler dizisi oyulmuştu, titreşen meşale ışığında fark edilecek kadar belirgin, ama deseni belli etmeyecek kadar silik.</p>
	<p class="block_2"> </p>
	<p class="block_3">James'in tahmin edebildiği kadarıyla oda yaklaşık dokuz metre yüksekliğindeydi, uzak duvarı büyük bir yarım daire kaplamıştı. Duvara yaklaştıklarında rölyefi ayırt edebildiler.</p>
	<p class="block_2"> </p>
	<p class="block_3">"Tanrılar!" diye fısıldadı Kendaric.</p>
	<p class="block_2"> </p>
	<p class="block_3">Kâbus yaratıkları değişik şekillerde betimlenmişti, çoğu insanlarla ilgiliydi ve kurban ediliyorlardı. Sahnelerin ahlaksızlığı çok açıktı.</p>
	<p class="block_2"> </p>
	<p class="block_3">"Meşaleni kaldır, evlat!" dedi Solon, şimdiye dek duydukları en belirgin cüce aksanıyla."</p>
	<p class="block_2"> </p>
	<p class="block_3">Duvara yaklaşırlarken James daha fazla aydınlık sağlamak için meşalesini kaldırdı.</p>
	<p class="block_2"> </p>
	<p class="block_3">"Bekle!" dedi Solon, Jazhara'ya doğru uzanarak. "Kızım, bir tane daha! Çabuk!" Jazhara bir meşale çıkardı ve keşişe uzattı. Adam James'in elindekinden yaktı. Kendaric'e uzatarak, "Şurada dur!" dedi ve sola işaret etti. "Ne?"</p>
	<p class="block_2"> </p>
	<p class="block_3">"Dedim ki, şurada dur, seni taş kafalı aptal."</p>
	<p class="block_2"> </p>
	<p class="block_3">Solon Jazhara'dan iki meşale daha aldı ve yaktı. Bir meşaleyi Jazhara'ya verdi ve sağda durmasını söyledi. Kendisi de bir meşale kaldırdı ve ileri yürüdü. O bunu yaparken oymaların deseni ortaya çıktı.</p>
	<p class="block_2"> </p>
	<p class="block_3">"Ishap'ın Kutsal Azizleri ve Kahramanları adına," diye fısıldadı.</p>
	<p class="block_2"> </p>
	<p class="block_3">"Ne bu?" diye sordu James.</p>
	<p class="block_2"> </p>
	<p class="block_3">"Merkezi görüyor musun, evlat?" Solon yuvarlak bir pencereye benzeyen boş bir bölgeye işaret etti. Çevresinde yaratıkların en korkunçları diz çökmüş, tapınıyorlardı.</p>
	<p class="block_2"> </p>
	<p class="block_3">"Evet," dedi James, "boş."</p>
	<p class="block_2"> </p>
	<p class="block_3">"Hayır, boş değil, dostum. Sizin göremediğiniz bir şeyle kaplı."</p>
	<p class="block_2"> </p>
	<p class="block_3">Solon duvar boyunca öne arkaya yürüdü, zaman zaman durup bir ya da diğer detayı dikkatle inceledi. Sonunda meşalesini bir taş yığınıyla yere dikti ve diğerlerine kollarını indirebileceklerini işaret etti.</p>
	<p class="block_2"> </p>
	<p class="block_3">"Bütün bunlar neden?" diye sordu Kendaric.</p>
	<p class="block_2"> </p>
	<p class="block_3">Solon gülümseyen bakışlarını teker teker bütün arkadaşlarına dikti. "Şimdi söyleyeceklerimi hepiniz hatırlamalısınız. Hafızanıza, başka hiçbir şeyi yapmadığınız gibi kazıyın." Döndü ve duvara işaret etti. "Bu duvar çok zalim bir zamanın hikâyesini anlatıyor." Durdu ve derin bir nefes aldı. "Tapınaktaki inanışa göre Kaos Savaşları'ndan sonra, iyi ve kötünün güçleri denge için savaşırken dünyanın bazı bölgelerine büyük bir karanlık çöktü. Bunun gibi yerler daha önce de bulundu, iblislerin ve başka kötücül doğalı yaratıkların evleri, görüldüğü zaman yok edilmesi gereken, bu dünyadan olmayan varlıklar.</p>
	<p class="block_2"> </p>
	<p class="block_3">"Bu duvar bir hikâye anlatıyor. Detaylar önemli değil. Önemli olan ve tapınağa aktarılması gereken, buranın varlığı. Başka ne olursa olsun, mutlaka yapmamız gereken iki şey var.</p>
	<p class="block_2"> </p>
	<p class="block_3">"İlk önce, dönüp tarikatıma anlatmalıyız ki burayı arındırıp sonsuza dek mühürleyebilsinler. Ve başka neyi unutursanız unutun, 'boş pencere' diye tarif ettiğiniz şeyi tarif etmeyi hatırlayın ve Yüksek Rahip'e İsimsiz'i takip edenlerin işi olduğundan emin olduğumu söyleyin."</p>
	<p class="block_2"> </p>
	<p class="block_3">"İsimsiz mi?" diye sordu Kendaric. "O kim?"</p>
	<p class="block_2"> </p>
	<p class="block_3">"Kader sana iyi davranacaksa, evlat," dedi Solon, "asla öğrenmezsin." Çevresine bakındı. "Ama korkarım kader şu anda bize hiç iyi davranmıyor."</p>
	<p class="block_2"> </p>
	<p class="block_3">"İki şey var demiştin," dedi James. "Diğeri ne?"</p>
	<p class="block_2"> </p>
	<p class="block_3">"Tanrıların Gözyaşı'nı Tapınak'a götürmeyi başarmak zorundayız. Çünkü onun kaybı yalnızca bizi aciz bırakmaz, artık neden ve kim tarafından istendiğini biliyorum."</p>
	<p class="block_2"> </p>
	<p class="block_3">"Neden?" diye sordu Jazhara.</p>
	<p class="block_2"> </p>
	<p class="block_3">Solon duvardaki boş kısma işaret ederek, "Buna benzer bir geçit açmak için. Ve öyle bir geçit açılırsa hayallerin ötesinde acılara boğuluruz. Hiçbir insan, elf ya da cüce -hatta Karanlık Kardeşler, goblinler ya da troller- ölümlü hiçbir şey ona direnemez. Rahiplerin ve büyücülerin en kudretlileri rüzgârın önündeki saman çöpü gibi süpürülür. Küçük tanrılar bile titrer." İnsan olmayan yaratıkların insanları yediği ya da onlara tecavüz ettiği oymalara işaret etti. "Ve hayatta kalanların kaderi bu olur. İştahlarını gidermek için yetiştirilen sığırlar gibi oluruz."</p>
	<p class="block_2"> </p>
	<p class="block_3">Kendaric'in rengi attı.</p>
	<p class="block_2"> </p>
	<p class="block_3">"Yine bayılırsan seni burada bırakırım," dedi James.</p>
	<p class="block_2"> </p>
	<p class="block_3">Kendaric derin bir nefes aldı ve "İyiyim. Şu işe başlayalım ve büyümü her ne engelliyorsa bulalım."</p>
	<p class="block_2"> </p>
	<p class="block_3">Soldaki iki iri, kapalı kapıya gittiler. "Kilitlenmişler," dedi James kapıları inceleyerek ve kapıya kakılmış mücevherli desene işaret etti.</p>
	<p class="block_2"> </p>
	<p class="block_3">"Açabilir misin?" diye sordu Kendaric.</p>
	<p class="block_2"> </p>
	<p class="block_3">"Deneyebilirim," dedi James. Aracı inceledi, sonra, "Bu... büyülü bir kilit, sanırım." Küfretti. "En kötüleri hep bunlardır."</p>
	<p class="block_2"> </p>
	<p class="block_3">"Neden?" diye sordu Kendaric.</p>
	<p class="block_2"> </p>
	<p class="block_3">"Çünkü," dedi James, "hata yaparsan mekanik kilitler yalnızca parmağına zehirli iğneler batırır ya da bir ateş topu fırlatır. Bir kez, zamanında hareket etmezsen pis bir bıçak fırlatıp elini kesip koparacak bir kilit açmıştım, ama büyülü kilitler... her şeyi yapabilir."</p>
	<p class="block_2"> </p>
	<p class="block_3">Kendaric geriledi. "Bununla uğraşmak istediğinden emin misin?"</p>
	<p class="block_2"> </p>
	<p class="block_3">"Başka önerilere açığım," dedi James sabırsızca. Kilidi yakından inceledi. "Altı mücevher var. Ve çevrelerinde solgun birer renk olan altı delik. Yakuta benzeyen bir şey ve kırmızı bir delik. Yeşil bir mücevher ve yeşil bir delik." Kapıya doğru eğildi ve burnunu neredeyse kilide dayadı. "Kenarlarında minik aynalar var." Topuklarının üzerine oturdu. Ortadaki küçük, beyaz mücevhere dokundu. Aniden altı çubuklu bir ışık fışkırdı. "Ah, lanet olsun!" dedi. Çılgınca minik aynaları yuvarlak kilidin çevresinde oynatmaya başladı.</p>
	<p class="block_2"> </p>
	<p class="block_3">"Ne oldu?" diye sordu Kendaric.</p>
	<p class="block_2"> </p>
	<p class="block_3">"Sanırım James'in mücevher ve aynaları öyle oynatması gerekiyor ki ışık mücevherden geçiyor, renk değiştiriyor ve doğru deliğe yansıyor," dedi Jazhara. James çılgınca bunu yapmaya çalışırken hiçbir şey söylemedi.</p>
	<p class="block_2"> </p>
	<p class="block_3">"Sorun ne?"</p>
	<p class="block_2"> </p>
	<p class="block_3">"James'in soruna yoğunlaşmasına bakılırsa, sanının buna ne kadar zaman harcayabileceğin konusunda bir sınır var," dedi Jazhara.</p>
	<p class="block_2"> </p>
	<p class="block_3">James altıncı ayna-mücevher kombinasyonunu oynatmak üzereyken aniden ışık söndü.</p>
	<p class="block_2"> </p>
	<p class="block_3">Hiçbir şey olmadı.</p>
	<p class="block_2"> </p>
	<p class="block_3">Sonra arkadan bir ses geldi.</p>
	<p class="block_2"> </p>
	<p class="block_3">Dönerlerken Solon savaş çekicini kaldırdı ve James kılıcını çekti.</p>
	<p class="block_2"> </p>
	<p class="block_3">Dokuz nişteki iskelet savaşçılar silahlarını ve kalkanlarını alıyor, yere iniyordu.</p>
	<p class="block_2"> </p>
	<p class="block_3">"Bu kötü," diye fısıldadı Kendaric.</p>
	<p class="block_2"> </p>
	<p class="block_3">* * *</p>
	<p class="block_2"> </p>
	<p class="block_3">William karanlıkta yatıyordu.</p>
	<p class="block_2"> </p>
	<p class="block_3">Son anısı suya çarpması ve öfkeli akıntılarla sürüklenmesi, sonra başını bir kayaya çarpmasıydı.</p>
	<p class="block_2"> </p>
	<p class="block_3">Doğruldu ve kuru olduğunu gördü. Ellerine, bedenine baktı ve yara göremedi. İhtiyatla yüzüne, başına dokundu, ama yara hissetmedi. Acı, ağrı, hatta tek bir kesik ya da bere bile yoktu.</p>
	<p class="block_2"> </p>
	<p class="block_3">Bir an öldüğünü ve Lims-Kragma'nın Salonu'nun içinde bir yerde olduğunu düşündü.</p>
	<p class="block_2"> </p>
	<p class="block_3">"William!"</p>
	<p class="block_2"> </p>
	<p class="block_3">Döndü ve Gökkuşağı Papağan'ın içinde durduğunu anladı. Önünde Ayı Talia'yı boğazından yakalamış, bir teriyerin fare silkelemesi gibi silkeliyordu. Dev adam kızı bir yana fırlattı, kız hızla duvara çarptı. Saldırgan hanın arkasına giden kapıya seğirtti.</p>
	<p class="block_2"> </p>
	<p class="block_3">William kıza gitmeye çalıştı, ama bir şey ayaklarını yere mıhlıyordu. Rüya görüyorum, diye düşündü.</p>
	<p class="block_2"> </p>
	<p class="block_3">Talia'nın çevresinde bir alev sütunu patladı ve kız acı içinde haykırarak doğruldu. Alev yaratıkları, hayvan başlı iblisler belirdi ve Talia'nın alev kafesini çevreledi. "William!" diye haykırdı kız.</p>
	<p class="block_2"> </p>
	<p class="block_3">William aniden hareket edebildiğini gördü. Zırh giymişti ve kör edici ışıktan bir kılıç taşıyordu. İlk iblise arkadan vurdu ve iblis acıyla çığlık attı. Bütün yaratıklar aynı anda döndü ve uyum içinde William'a yaklaştı. William kararlılıkla durdu, önlerinde tek adım gerilemeyi reddetti ve kılıcını savurdu.</p>
	<p class="block_2"> </p>
	<p class="block_3">Ama kestiği her birine karşılık bir başkası geliyordu. Sıcak pençeler kalkanına ve zırhına vurdu. Acı ve sıcak hissetti, ama zırh sağlam kaldı. Kolunun yorulduğunu, bacaklarının titremeye başladığını hissetti, ama yerinde durmaya, her hamlesiyle yara vermeye devam etti.</p>
	<p class="block_2"> </p>
	<p class="block_3">Sonsuzluk gibi gelen bir süreden sonra ciğerleri patlayacak gibi olmuştu ve her darbeyi, gönülsüz bir hizmetkâra emir verir gibi zorla savurmak zorunda kalıyordu; kolları ve bacakları ona itaat etmeye gönülsüzdü. Ama iblisler yaklaşmaya devam ediyordu ve gittikçe daha fazla darbe William'ın gardını aşıyordu.</p>
	<p class="block_2"> </p>
	<p class="block_3">Hâlâ zırhında zarar, bedeninde yara göremiyordu, ama her pençeyi, her dişi, etine dokunduklarında sıcaklığı hissedebiliyordu. Onu arkaya sürdüler ve William ümitsizliğe boğulduğunu hissetti, ama ne zaman devam edemeyeceğini düşünse Talia'nın yakarı dolu sesi kulaklarına ulaşıyordu: "William! Kurtar beni!</p>
	<p class="block_2"> </p>
	<p class="block_3">William, bana yardım et!"</p>
	<p class="block_2"> </p>
	<p class="block_3">Kolunu yine kaldırdı, acıya boğulacak gibi oldu ve bir darbe daha indirdi. Dalga yavaşça döndü. Bir iblis belirdi ve başkası belirmedi. Acılar içindeki bedenini bir sonraki yaratığa saldırmak için çevirdi, başına ve omuzlarına vurdu ve yaratık kayboldu.</p>
	<p class="block_2"> </p>
	<p class="block_3">Her yaratık düştüğünde William'ın içinde yeni bir umut doğuyordu ve kendini devam etmeye zorladı. İçinde var olduğunu bilmediği güç derinliklerine başvurdu ve tekrar, tekrar vurdu.</p>
	<p class="block_2"> </p>
	<p class="block_3">Sonra aniden son iblis de yok oldu. Bir ayağını diğerinin önüne koymakta güçlük çekerek sendeledi. Bir şekilde Talia'yı saran alev kulesine ulaştı. Kız sakin sakin orada duruyor, gülümsüyordu.</p>
	<p class="block_2"> </p>
	<p class="block_3">William’ın kuru dudakları aralandı ve kum kadar kuru bir sesle, "Talia?" dedi. Alevlere dokunmak için uzandığında, yok oldular. Âşık olduğu kız havada asılı duruyordu ve gülümsemesi parlaktı.</p>
	<p class="block_2"> </p>
	<p class="block_3">William yumuşak sesle, "Başardık, Talia. Artık bitti," dedi.</p>
	<p class="block_2"> </p>
	<p class="block_3">Çevrelerinde bir gürleme yükseldi ve Gökkuşağı Papağan'ın barı ayna gibi parçalandı, parçalar hiçliğe düştü. Şekilsiz, karanlık bir boşlukta birbirlerine bakarak durdular.</p>
	<p class="block_2"> </p>
	<p class="block_3">William Talia'ya dokunmak için uzandı, ama eli yanağına ulaşmadan bir ses gürledi. "Hayır, conDoin'in oğlu. Talia'nın ruhunu kavrulmaktan kurtarmış olsan da, bundaki rolün henüz başladı."</p>
	<p class="block_2"> </p>
	<p class="block_3">Talia William'a baktı, dudakları kıpırdamadı, ama William onun ölürken söylediği sözleri zihninin içinde duydu.</p>
	<p class="block_2"> </p>
	<p class="block_3">"Kahooli adına yemin ediyorum, intikamımı alacağım!"</p>
	<p class="block_2"> </p>
	<p class="block_3">Gür ses yine geldi. "Ben Kahooli'yim, İntikam Tanrısı ve senin adanmışlığın beni çağırıyor. Adanmışlığın sayesinde bu kadının ölüm duasına yanıt vereceğim.</p>
	<p class="block_2"> </p>
	<p class="block_3">Önünde bekleyenlerde yalnız olmayacaksın."</p>
	<p class="block_2"> </p>
	<p class="block_3">Talia gözlerinin önünde solmaya başladı. William ona uzandı, ama parmakları, imgesi dumanmış gibi içinden geçti.</p>
	<p class="block_2"> </p>
	<p class="block_3">Ağlayarak haykırdı, "Talia, lütfen gitme!"</p>
	<p class="block_2"> </p>
	<p class="block_3">Talia'nın gözlerinde de yaşlar vardı. Fısıldayan bir esinti gibi bir sesle, "Bana hoşçakal de, lütfen..." dedi.</p>
	<p class="block_2"> </p>
	<p class="block_3">O yok olmadan bir saniye önce William fısıldadı, "Hoşçakal, aşkım."</p>
	<p class="block_2"> </p>
	<p class="block_3">Aniden bedeni acılara boğuldu ve ciğerleri ateş almış gibi yanmaya başladı. Yuvarlandı, ciğerlerindeki suyu boşaltarak kustu. Öksürdü, güçlü ellerin doğrulup oturmasına yardım ettiğini hissetti.</p>
	<p class="block_2"> </p>
	<p class="block_3">Gözlerini kırptı ve görüş açısı açıldı. Sırılsıklamdı, Ayı ile karşı karşıya geldiğinde giydiği zırh üzerindeydi, iblislerle yüzleştiği zaman giydiği mistik zırh değil.</p>
	<p class="block_2"> </p>
	<p class="block_3">Önünde bir yüz dolaştı, yavaşça odağa geldi. Şahin gagası gibi burnu olan bir adam dikkatli gözlerle onu inceliyordu. Bir an sonra William sordu, "Seni tanıyorum!"</p>
	<p class="block_2"> </p>
	<p class="block_3">"Evet, genç dostum," dedi adam, ırmağın kıyısında topuklarının üzerine oturup William'i izleyerek. "Sen birkaç hafta önce karşılaştığım genç subaysın. Hatırladığım kadarıyla yabancı topraklardan gelmiş asile avda eşlik ediyordun. Adım Sidi.</p>
	<p class="block_2"> </p>
	<p class="block_3">Seni ırmakta yüzerken gördüm ve bir delikanlının zırh içinde yüzmesi pek olağan olmadığından yardıma ihtiyacın olduğu sonucunu çıkardım. Anlaşılıyor ki haklıymışım."</p>
	<p class="block_2"> </p>
	<p class="block_3">William çevresine bakınarak sordu, "Neredeyim?" </p>
	<p class="block_2"> </p>
	<p class="block_3">"Irmağın kıyısında, elbette." Irmak aşağı işaret ederek ekledi, "O tarafta Haldon Başı denen bir kasaba var ve ötesinde deniz."</p>
	<p class="block_2"> </p>
	<p class="block_3">William yine çevresine bakındı. Ormanlık arazi vardı ve ağaçlardan başka pek az şey görülebiliyordu. "Burada ne yapıyordun?"</p>
	<p class="block_2"> </p>
	<p class="block_3">"Birini arıyordum."</p>
	<p class="block_2"> </p>
	<p class="block_3">"Kim?"</p>
	<p class="block_2"> </p>
	<p class="block_3">"Ayı adıyla dolaşan katil bir kasap."</p>
	<p class="block_2"> </p>
	<p class="block_3">William başındaki sersemliğin açılmaya başladığını hissetti. "O zaman onu bulmadığın iyi olmuş. Otuz Krondor askeriyle üzerine gittim ve tek başına hepimizin işini gördü."</p>
	<p class="block_2"> </p>
	<p class="block_3">"Tılsım," dedi Sidi. Kendi kendine başını salladı. Sonunda, "Gel, yürürken konuşalım," dedi.</p>
	<p class="block_2"> </p>
	<p class="block_3">"Tılsımı biliyor musun?" diye sordu William.</p>
	<p class="block_2"> </p>
	<p class="block_3">"Son görüştüğümüzde sana söylediğim gibi, ben bir tüccarım ve sıradan mallar kadar nadir ve değerli nesnelerin de ticaretini yaparım. O tılsım özellikle eski ve değerli bir nesnedir. Ne yazık ki, takana büyük güç vermeye ek olarak, onu delirtmek gibi bir etkisi vardır. Büyük sanatlara ve zekâya sahip bir büyücüde kalması için yapılmıştır, Ayı gibi bir hayvanda değil."</p>
	<p class="block_2"> </p>
	<p class="block_3">"Onu nereden buldu?"</p>
	<p class="block_2"> </p>
	<p class="block_3">Sidi yan yan William'a baktı. "Nasıl bulduğu önemsiz. Asıl soru onu nasıl geri alacağımız."</p>
	<p class="block_2"> </p>
	<p class="block_3">"Biz mi?"</p>
	<p class="block_2"> </p>
	<p class="block_3">"Senin de gördüğün gibi, otuz bir genç asker Ayı'yı alt edemedi, ben, yalnız, yaşlı bir adam nasıl yapabilirim ki?" Sonra gülümsedi. "Ama sen ve ben beraber..." Cümleyi bitirmedi.</p>
	<p class="block_2"> </p>
	<p class="block_3">"'Önünde bekleyenlerde yalnız olmayacaksın,' demişti," diye mırıldandı William.</p>
	<p class="block_2"> </p>
	<p class="block_3">"Ne?"</p>
	<p class="block_2"> </p>
	<p class="block_3">William ona baktı. "Sanırım bana yardım edeceğin bana söylenmişti." William kendine, sonra arkadaşına baktı. "Silahım olmadığı düşünülürse..."</p>
	<p class="block_2"> </p>
	<p class="block_3">"O tılsım büyü kadar silahlara karşı da alt edilmezdir, yani Ayı'ya yapılacak saldırı yanlış yönlendirme ve gizlilikle yapılmalı. Ama benim kaynaklarım var, genç dostum. Sen Ayı'ya yaklaşmamı sağla, ben tılsımı almana yardım ederim. Sen onu adalete teslim etmek üzere götüreceksin, ben de o süsü doğru sahibine götüreceğim."</p>
	<p class="block_2"> </p>
	<p class="block_3">"Bunu vaat edebilir miyim, bilmiyorum, bayım," dedi William. "Ele geçirdiğimiz her şey Prens'in incelemesi için Krondor'a gönderilecek. O nesne üzerinde hak iddia ediyorsan ve Prens hükümranlık alanı için bir tehdit olmadığına karar verirse, iade edilmesi için başvurabilirsin."</p>
	<p class="block_2"> </p>
	<p class="block_3">Sidi gülümsedi. "Bu daha sonra düşünülecek bir konu. İlk amacımız onu Ayı'dan almak. Onu resimden çıkardıktan sonra, tılsımın nihai yerini tartışabiliriz. Gel, acele etmeliyiz. Zaman daralıyor ve Ayı büyük olasılıkla Haldon Başı'na bizden önce ulaşacak."</p>
	<p class="block_2"> </p>
	<p class="block_3">William zihninin berraklaşması için başını iki yana salladı. Bu adama sorması gerektiğini hissettiği bir şey vardı, ama bir türlü ne olduğuna parmak basamıyordu. Ama her ne ise, bir konuda haklıydı: Ayı'nın durdurulması gerekiyordu ve bunu yapmak için tılsımın ondan alınması şarttı.</p>
	<p class="block_2"> </p>
	<p class="block_3">* * *</p>
	<p class="block_2"> </p>
	<p class="block_3">Jazhara asasını indirdi ve elini kaldırdı. Avucundan kızıl bir ışık topu fırladı ve en yakın iskelet savaşçının göğsünde lamba ışığı gibi oynaştı. Yaratık duraksadı, sonra titremeye başladı.</p>
	<p class="block_2"> </p>
	<p class="block_3">Solon savaş çekicini bir elinde yükseğe kaldırdı ve diğeri ile havada bir desen çizerek bir büyü fırlattı. İki savaşçı duraksadı, sonra keşişle aralarında daha fazla mesafe bırakmak ister gibi döndüler.</p>
	<p class="block_2"> </p>
	<p class="block_3">Altı şekil hâlâ yaklaşıyordu.</p>
	<p class="block_2"> </p>
	<p class="block_3">Solon savaş çekicini savurarak atıldı. Saldırdığı ilk savaşçı kalkanını kullanarak beceriyle bloke etti. Darbesi çınladı ve ses mağarada yankılandı. Savaş başladı.</p>
	<p class="block_2"> </p>
	<p class="block_3">Jazhara'nın büyü fırlattığı iskelet seyirerek ve titreyerek yerde yatıyordu. Kadın dikkatini yaklaşanlara çevirdi. Asasını kaydırarak savurdu, ama iskelet savaşçı beklenmedik bir hızla darbeyi kalkanıyla bloke etti ve uzun, kıvrık kılıcını kadına savurdu. Jazhara geri çekilecek zamanı ancak buldu. Aniden duvarın yalnızca bir iki metre arkasında olduğunu fark etti. Orada kısılı kalmak tuzak olacaktı. Bu yüzden sağa kayarak, manevra yapması için olabildiğince çok yer kazanmaya çalıştı.</p>
	<p class="block_2"> </p>
	<p class="block_3">Kendaric kararlı davranmaya çalışıyordu, ama karşısındaki iskelet savaşçı saldırır saldırmaz yere düştü ve yuvarlandı. Ayakları savaşçının bileğine takıldı ve yaratık dengesini kaybederek devrildi. Kendaric çizmesini savurdu ve demire çarpmış gibi hissetti, ama bir çatırtı sesiyle ödüllendirildi. Bir başka savaşçı kılıcını savururken yuvarlanıp doğruldu ve başının kesilmesinden kıl payı kurtuldu. Koşmaya çalışırken bir başka savaşçıya çarptı ve onu geriye devirdi. Kendaric geri fırladı ve yine yere düştü. Bu sefer Solon'un karşısındaki yaratığın bacaklarına arkadan çarpmıştı.</p>
	<p class="block_2"> </p>
	<p class="block_3">İskelet savaşçı öne devrildi ve Solon çekiciyle yaratığın kafatasını parçaladı.</p>
	<p class="block_2"> </p>
	<p class="block_3">İskelet seyirdi ve kıpırtısız kaldı; sonra kemikleri ufalandı.</p>
	<p class="block_2"> </p>
	<p class="block_3">Kendaric döndü ve gevşek kemiklerin arasında dizleri üzerinde süründü. Solon alayla ona baktı. "Adam kılığında yürüyen bir felaketsin, ama bu sefer en azından onlara bizden daha fazla rahatsızlık veriyorsun." Savaş çekiciyle bir başka iskelete vurdu ve geriye devirdi, sonra uzanıp Kendaric'i yakasından kavradı ve ayağa kaldırdı. “Şimdi, git bak bakalım kendini öldürtmeden başkasına çelme takabiliyor musun? Aferin sana." Kendaric'i ittirdi ve en yakın savaşçının kalkanına çarptı.</p>
	<p class="block_2"> </p>
	<p class="block_3">James bir başka hayalet yaratıkla savaşıyordu ve kılıç ustalığı ile yarışamayacağını gördü. Ama sorun zarar verebilmekteydi. Kılıcı kemiklerden kayıyor ve zaman zaman çentik açıyordu, ama vuracak bir şey yoktu. Sonunda yorulacaktı ve o zaman yaratık onu yaralayacaktı.</p>
	<p class="block_2"> </p>
	<p class="block_3">James bakışlarını kaldırdı ve Jazhara'nın karşı karşıya olduğu düşmanla arasına mesafe koymayı başardığını, ama bir başka yaratığın arkadan yaklaştığını gördü.</p>
	<p class="block_2"> </p>
	<p class="block_3">"Arkana dikkat et!" diye bağırdı ona.</p>
	<p class="block_2"> </p>
	<p class="block_3">Kadın döndü ve havayı yaran kılıca karşı eğildi ve becerikli bir darbeyle asayı savaşçının ayaklarının arasına soktu. Yaratık, deyimin tam anlamıyla, kemiklerini sarsan bir hızla yere düştü.</p>
	<p class="block_2"> </p>
	<p class="block_3">James'in aklına bir fikir geldi. "Onları yere düşürün!" diye bağırdı. "Çelme takın!"</p>
	<p class="block_2"> </p>
	<p class="block_3">Jazhara asasını bir daha çevirdi ve ilk yaratığın ayaklarına takarak yere düşürdü. James yüksekten vuracakmış gibi yaptı, sonra eğildi. Yaratığın bacaklarına daldı, iki bacağı iki eliyle tuttu, sonra ayağa kalkarak yaratığı arkasında devirdi. Hemen döndü, ayağa sıçradı ve bütün ağırlığıyla yaratığın kafatasına indi. Sert kayaya düşmüş gibi bacaklarından bir şok geçti, ama tatmin edici bir çatırtı duydu ve çizmelerinin altında kemiklerin kırıldığını hissetti.</p>
	<p class="block_2"> </p>
	<p class="block_3">Kendaric bir yengeç gibi sürünerek darbelerin altında eğildi, bir yandan diğerine yuvarlandı. Jazhara James'i taklit ederek, ikincisi ayağa kalkmaya çalışırken asasıyla bir savaşçının kafasını kırdı.</p>
	<p class="block_2"> </p>
	<p class="block_3">James Jazhara'nın durduğu yere seğirtti ve yaratığın bacaklarının arkasını tekmeledi ve kadın asasını vahşi bir darbeyle savurdu. James odada çevresine bakındı. "Üçü gitti."</p>
	<p class="block_2"> </p>
	<p class="block_3">"Dört," dedi Jazhara, Solon bir başka savaşçının kafatasını kırarken.</p>
	<p class="block_2"> </p>
	<p class="block_3">"Birlikte çalışalım!" diye bağırdı James.</p>
	<p class="block_2"> </p>
	<p class="block_3">"Nasıl?" diye haykırdı Kendaric, bir başka vahşi kılıç darbesinin altında eğilip, kendi silahını, bir şekilde yaratığı saldırmaktan vazgeçirebilirmiş gibi kafasının üzerinde körlemesine sallayarak. Ona yaklaşan savaşçıdan kaçarken bir başkasının yoluna çıktı. Dehşet dolu bir ciyaklamayla ayağa fırladı ve bir üçüncüye çarpıp</p>
	<p class="block_2"> </p>
	<p class="block_3">Solon'un önüne devirdi.</p>
	<p class="block_2"> </p>
	<p class="block_3">Jazhara bir başkasına çelme taktı, James'in kafasını kırmasını sağladı. Solon Kendaric'in devirdiğinin işini bitirdi.</p>
	<p class="block_2"> </p>
	<p class="block_3">Kısa süre sonra her şey sessizleşmişti ve geriye sadece hâlâ Solon'un büyüsünden kurtulmaya çalışan iskeletler kalmıştı. Jazhara kızıl alevleriyle onları öldürdü ve sonunda nefes alabildiler.</p>
	<p class="block_2"> </p>
	<p class="block_3">"Tanrılarım!" dedi Kendaric. "Bu çok fazlaydı. Daha fazla ne bekleyebiliriz?" "Daha kötüsü," dedi James, dikkatini kilide çevirerek. "Büyük olasılıkla daha kötüsü olacak." Mücevher, ayna ve delik düzenlemesini inceledi ve "Lütfen bir dakika sessiz olun," dedi.</p>
	<p class="block_2"> </p>
	<p class="block_3">Kilidin merkezine dokundu ve ışık parladı. Beceriyle mücevherleri ve aynaları hızla yerine kaydırdı. Sonuncusu, topaz benzeri bir mücevher sarı deliğe sarı bir ışık fırlattığı zaman bir tıkırtı, ardından derin bir gürleme duydular ve kapılar sonuna kadar açıldı.</p>
	<p class="block_2"> </p>
	<p class="block_3">Önlerindeki alan genişti ve onlara ulaşan su kokusuyla birlikte deniz tuzu kokusu alabiliyorlardı. İlerledikleri zaman iki dev havuz gördüler, iki yanda ve aralarında dar geçitler vardı.</p>
	<p class="block_2"> </p>
	<p class="block_3">"Oraya mı gitmek zorundayız?" diye sordu Kendaric.</p>
	<p class="block_2"> </p>
	<p class="block_3">"Başka yol gördün mü, evlat?" diye sordu Solon.</p>
	<p class="block_2"> </p>
	<p class="block_3">James duraksadı, sonra, "Bekleyin," dedi.</p>
	<p class="block_2"> </p>
	<p class="block_3">Çantasını indirdi, tokalarını açtı, onları dış kapıdan geçiren nesneyi çıkardı.</p>
	<p class="block_2"> </p>
	<p class="block_3">"Sanırım bunu elimde tutmak akıllıca olacak."</p>
	<p class="block_2"> </p>
	<p class="block_3">Ortadaki geçitte yürümeye başladılar ve kapılar uzak duvarın tam ortasına geldiklerinde iki yanda, sudan iki dev dokunaç yükseldi. Kendaric bir dehşet çığlığı attı, ama James yalnızca nesneyi başının üzerinde kaldırdı.</p>
	<p class="block_2"> </p>
	<p class="block_3">Dokunaçlar, saldırmaya hazır, durup beklediler. Beklenti içinde titrediler, ama saldırmadılar.</p>
	<p class="block_2"> </p>
	<p class="block_3">"Nereden bildin?" diye fısıldadı Jazhara.</p>
	<p class="block_2"> </p>
	<p class="block_3">"Bilmedim," diye yanıt verdi James. "Tahmin ettim."</p>
	<p class="block_2"> </p>
	<p class="block_3">Dokunaçların menzilinden çıkarlarken Solon omzunun üzerinden baktı. Dokunaçlar tuzlu suda kayboldu. "İyi olmuş evlat. Onlar bizi böcek gibi ezerdi." James konuşmadı, karanlığın derinliklerine doğru başı çekti.</p>
	<p class="block_4" id="calibre_pb_16"> </p>
</body></html>
