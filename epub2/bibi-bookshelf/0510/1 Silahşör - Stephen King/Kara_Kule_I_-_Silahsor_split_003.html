<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Kara Kule I - Silahşör</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1">
</p><p class="calibre2"><span class="calibre4"><span class="bold">Kâhin ve Dağlar</span></span></p><p class="calibre5">Kâhini çocuk buldu. Ve az kalsın bu yüzden mahvoluyordu.</p><p class="calibre5">Hafif bir sezgi Silahşorun kadife gibi karanlıkta uyanmasına neden oldu.</p><p class="calibre5">Karanlık gurup zamanı üzerlerini örtmüş, onları sarmıştı. Siyah bir bulut gibi.</p><p class="calibre5">Bu Silahşorla Jake dağların eteklerinin hemen yukarısındaki ilk çimenli düzlüğe eriştikleri zaman olmuştu. İki yolcu daha aşağıdaki seyrek çalılıkların arasından tırmanır, katil güneşte savaşıp çabalayarak adım adım yamacı çıkarlarken yukarıdaki söğüt koruluklarının daimi yeşilliğinde bacaklarını baştan çıkarıcı bir biçimde birbirlerine sürten ağustos böceklerinin seslerini duymuşlardı. Silahşor kafaca çok sakindi. Çocuk ise hiç olmazsa sakinmiş gibi rol yapabiliyordu. Genç adam da bu yüzden Jake'le gururlanıyordu. Ama çocuğun gözlerindeki o çılgınca ifadeyi gizlemesi imkânsızdı. Jake gözlerini belirterek sağa sola bakıyordu. Suyun kokusunu alan ama efendisinin kafasının otoritesi yüzünden kaynağa doğru koşamayan bir atın gözleriydi bunlar. Ve bu noktada atın çılgınlaşmasını mahmuz değil, sadece anlayış önleyebilirdi.</p><p class="calibre5">Silahşor, Jake'in ihtiyacını ağustos böceklerinin sesinin kendisinde uyandırdığı çılgınlıkla ölçüyordu. Sanki kolları iri çakılların üzerinde sıyrılmak istiyordu. Dizleri küçücük, çıldırtıcı, tuzlu yaralar açılmasını.</p><p class="calibre5">İki yolcu yukarı tırmanırlarken güneş durmadan onları kavuruyor, eziyordu. Güneş batarken kıpkırmızı bir renk aldığı ve sanki şiştiği zaman bile ışınlarını mahsus soldaki tepelerin arasındaki bıçakla açılmışa benzeyen yardan yine de pırıldatıyordu. Bu ışıklar Silahşorla Jake'in gözlerini alıyor, her ter damlasını bir azap prizması haline sokuyordu.</p><p class="calibre5">Sonra otluk yere ulaştılar. Önce sapsarı, güdük şeylerdiler bunlar. Kısır toprağa sıkıca sarılmışlardı. Bu bitkileri toprağın ememediği son sular besliyor, onlara iğrenç bir canlılık veriyordu. Daha yukarıda ayrıkotları vardı. Yeşil ve pis kokulu... Sonra gerçek çimenlerin tatlı kokusu burunlarına geldi. Aralarından ayrıkotları çıkmıştı bunların; ilk bodur köknarlar bu düzlüğü gölgeliyorlardı.</p><p class="calibre5">Silahşor gölgelerin arasında kahverengi bir şeyin bir kavis çizdiğini farketti. Daha Jake hayretle bağıramadan tabancasını çekerek ateş etti ve tavşanı vurdu. Bir saniye sonra silahını kılıfına sokmuştu bile.</p><p class="calibre5">«Burası iyi,» dedi.</p><p class="calibre5">İleride çimenler yeşil söğütlerden oluşan bir ormanın derinliklerinde gözden kayboluyor, o kupkuru kısır çölden sonra bu yeşillik insanı sarsıyordu.</p><p class="calibre5">Silahşor, herhalde orada kaynak var, diye düşündü. Hatta birkaç kaynak. Ve orman daha da serin olmalı. Ama burada, açıklıkta kamp kurmamız daha doğru olur. Jake bütün gücünü kullanarak son adımlarını attı... Ayrıca korunun derinliklerinde kan emen yarasalar olabilir. Çocuk derin bir uykuya da dalsa yarasalar onu rahatsız ederler. Ve vampir türü yaratıklarsa o zaman ikimiz de bir daha uyanamayız... Hiç olmazsa bu dünyada...</p><p class="calibre5">Çocuk, «Odun toplayayım,» diye mırıldandı.</p><p class="calibre5">Silahşor gülümsedi. «Hayır, odun toplamayacaksın. Otur, Jake.» Sonra kendi kendine, bu sözleri kim söylemişti, diye sordu. Bir kadın...</p><p class="calibre5">Çocuk oturdu. Silahşor döndüğü zaman Jake'in çimenlerin üzerine uzanarak uykuya dalmış olduğunu gördü. İri bir peygamberatı çocuğun alnına düşen saçlarına konmuş, ön ayaklarını ellerini yıkıyormuş gibi birbirlerine sürüyordu. Silahşor ateş yakarak su getirmeye gitti.</p><p class="calibre5">Söğüt ormanı tahmin ettiğinden de büyüktü. Alacakaranlıkta insanın aklı karışıyordu burada. Ama genç adam bir kaynak buldu. Burayı sürüyle kurbağa koruyordu.</p><p class="calibre5">Silahşor su tulumlarından birini doldurdu, sonra da durakladı. Geceyi dolduran sesler onda endişeli bir istek uyandırıyordu. Tull'da beraber olduğu Alice adlı kadın bile onda bu duyguyu canlandıramamıştı. İstek ve sevişmek aralarında pek hafif bir bağ olan akrabalar sayılırlardı.</p><p class="calibre5">Bunun nedeni insanın gözlerini adeta kör eden çölden kurtulmuş olmam sanırım, diye düşündü. Karanlığın yumuşaklığı adeta müstehcen gibiydi.</p><p class="calibre5">Kampa dönerek tavşanın derisini yüzdü. O sırada ateşin üzerine koyduğu su kaynadı. Son konservelerini de tavşana katarak nefis bir yahni yaptı.</p><p class="calibre5">Sonra Jake'i uyandırdı. Çocuğun sersem sersem ama büyük bir iştahla yahniyi yemesini seyretti.</p><p class="calibre5">Silahşor, «Yarın da burada kalırız,» dedi.</p><p class="calibre5">«Ama peşinde olduğun o adam... O rahip... »</p><p class="calibre5">«O rahip değil. Ve endişelenme. Onu yakaladık sayılır.»</p><p class="calibre5">«Nereden biliyorsun?»</p><p class="calibre5">Silahşor sadece başını salladı. Bir gerçeği çok iyi biliyordu artık. Ama bu bilgi hoşa gidecek bir şey de değildi.</p><p class="calibre5">Yemekten sonra yahniyi yedikleri tenekeleri yıkadı. Bir taraftan da suyu böyle cömertçe harcadığı için kendi kendine şaştı. Döndüğü zaman Jake tekrar uykuya dalmıştı. Göğsü soluklarıyla kabarıp inerken Silahşorun aklına yine Cuthbert geldi. Aslında Cuthbert, Roland'la yaşıttı. Ama her zaman daha küçükmüş gibi davranırdı.</p><p class="calibre5">Silahşorun, sigara tutan eli otların üzerine doğru sarktı. Sigarasını ateşe attı. Tütün sarı alevler çıkararak yandı. Bu alevler ne kadar temiz, şeytanotunun yanışından ne kadar farklıydı.</p><p class="calibre5">Hava harika ve serindi. Silahşor arkasını ateşe dönerek yattı. Uzaklarda, dağlara giden geçidin gerisinde devamlı gök gürlüyordu. Uykuya daldı. Ve rüya görmeye başladı.</p><p class="calibre5">Sevgilisi Susan gözlerinin önünde ölüyordu.</p><p class="calibre5">Silahşor ona bakıyordu. Kollarını ikişer köylü tutuyordu. Boynuna, sanki köpekmiş gibi büyük, paslı demir bir tasma takmışlardı. Susan ölüyordu. Ateşten yükselen koyu dumanlara rağmen Roland gerideki kuyuların pis kokusunu duyuyor... kendi çılgınlığının rengini görüyordu.</p><p class="calibre5">Susan. Penceredeki güzel kız. At cambazının kızı.</p><p class="calibre5">Susan'ın vücudu alevlerin arasında kapkara kesiliyor, derisi çatlayarak yarılıyordu.</p><p class="calibre5">Kız, «Çocuk!» diye haykırıyordu. «Roland, o çocuk!»</p><p class="calibre5">Silahşor dönüyor, kendisini tutan köylüleri de beraberinde sürüklüyordu. Tasma boynunu yırtıyor ve Roland boğulur gibi sesler çıkarıyordu. Etrafa kızarmış etin tiksinti verici tatlı kokusu yayılmaktaydı.</p><p class="calibre5">Çocuk avlunun çok yukarısındaki bir pencereden ona bakıyordu. Vaktiyle ona erkek olmayı öğreten Susan'ın önünde oturduğu ve eski şarkıları söylediği pencereydi bu. Susan, «Hey Jude», «Ease on Down the Road» ve «A Hundred Leagues to Banberry Cross» şarkılarını severdi.</p><p class="calibre5">Çocuk pencerede bir katedraldeki mermer aziz heykeli gibi duruyordu. Gözleri camdandı sanki. Jake'in alnına bir şiş saplanmıştı.</p><p class="calibre5">Silahşor çıldırdığının işareti olan o boğucu yırtıcı çığlığın karnının derinliklerinden koparak yükseldiğini hissetti.</p><p class="calibre5">«Ahhhhh... »</p><p class="calibre5">Ateşin kendisini yaktığını hisseden Roland bağırdı. Karanlıkta telaşla doğrulup oturdu. Hâlâ rüyanın etkisindeydi. Bu onu boğuyordu. Tıpkı rüyasında boynuna taktıkları tasma gibi. Uyurken sağa sola dönmüş, elini sönmek üzere olan korların üzerine doğru uzatmıştı.</p><p class="calibre5">Silahşor elini yüzüne götürdü ve rüyasının ayrıntıları kayboldu. Şimdi sadece Jake'i hatırlıyordu. Alçı kadar beyaz olan çocuğu, iblisler için yaratılan azizi.</p><p class="calibre5">«Ahhhh... »</p><p class="calibre5">Söğüt korusunun mistik karanlıklarına öfkeyle baktı. İki tabancasını da çekmişti. Hazırdı. Ateşin son ışıklarında gözleri kırmızı birer deliğe benziyordu.</p><p class="calibre5">«Ahhhhh... »</p><p class="calibre5">Jake'di inleyen.</p><p class="calibre5">Silahşor yerinden fırlayarak koşmaya başladı. Soluk renkli yusyuvarlak ay yükselmişti. Çocuğun çiylerin arasında bıraktığı izleri kolaylıkla görebiliyordu. Eğilerek ilk söğütlerin altından geçti. Kaynağa girip suları şakırdata şakırdata ilerledi. Karşıdaki kıyıya tırmandı. Çiy yüzünden ayakları kayıyordu. Vücudu bu durumda bile ıslaklıktan hoşlanıyordu. Söğüt dalları yüzüne çarpıyordu. Ağaçlar burada daha sıktılar. Artık ay gözükmüyordu. Yükselen ağaç gövdeleri yalpalayan gölgelere benziyorlardı. Artık Roland'ın dizlerine kadar gelen otlar bacaklarına çarpıyordu. Yarı çürümüş kuru dallar bileklerine ve bazen de kasıklarına vuruyorlardı.</p><p class="calibre5">Silahşor bir an durup başını kaldırdı. Havayı kokladı. Pek hafif bir rüzgâr da ona yardım etti. Tabii çocuk pek hoş kokmuyordu. Silahşor de öyle ya. Genç adamın burun kanatları gorilinkiler gibi kabardı. Ter kokusu yağlı ve hafifti. Ama bunu başka bir kokuyla karıştırmak imkânsızdı. Otların, kuru dalların ve çalıların üzerinden aştı. Söğüt ve sormakların oluşturduğu tünelden koşarak indi. Omuzları yosunlara çarptı, gri filizler gibi üzerine yapıştılar.</p><p class="calibre5">Söğütlerin oluşturduğu son engeli elleriyle açarak deldi. Ve kendini yıldızların aydınlattığı bir açıklıkta buldu. Buradan sıra dağların en yüksek tepesi gözüküyordu. Bembeyaz bir kurukafa gibi ışıldıyordu doruk.</p><p class="calibre5">Açıklıkta yüksek siyah taşlar bir daire oluşturacak biçimde dizilmişti. Ay ışığında gerçeküstü bir hayvan tuzağına benziyordu. Ortada taştan bir masa vardı... Bir mihrap. Çok eskiydi. Sağlam bir bazalt kaidenin üzerine oturtulmuştu.</p><p class="calibre5">Çocuk mihrabın önünde duruyor, titreyerek öne arkaya sallanıyordu. İki yanına bıraktığı elleri, sanki elektriklenmiş gibi titreyip duruyorlardı.</p><p class="calibre5">Silahşor sert sert, «Jake!» diye seslendi.</p><p class="calibre5">Çocuk yine o acayip sesi çıkararak karşılık verdi. Jake'in sol omzunun hemen gerisinde bir leke gibi yarı gizli bir şey vardı. Bir surat. Bu yüzde hem dehşet belirmişti, hem de heyecan. Ve orada başka bir şey daha kıpırdıyordu.</p><p class="calibre5">Silahşor taşlardan oluşan dairenin içine girdi. Jake haykırarak irkildi.</p><p class="calibre5">Ellerini havaya kaldırdı. Artık yüzü iyice gözüküyordu. Yüzündeki ifade de. Genç adam bu suratta korku ve dehşetin dayanılamayacak bir zevkle savaştıklarını gördü.</p><p class="calibre5">Silahşor onun kendisine de dokunduğunu hissetti. Kâhinin ruhunun. Dişi şeytanın. Sanki kasıklarına birdenbire pembe bir ışık doldu. Hem yumuşak, hem de sert bir ışık. Başının döndüğünü, dilinin şişerek pek fazla hassaslaştığını farketti. Artık üzerini kaplayan tükürük bile dilini yakıyordu.</p><p class="calibre5">Silahşor düşünmeden cebinden o yarı çürümüş çene kemiğini çıkardı. Bunu handa, Konuşan İblisin ininden çıkarıp aldığından beri yanından ayırmamıştı. Genç adam düşünmüyordu. Ama kâhinin ruhunu onu sadece sezgileriyle davranmasına neden olacak kadar da korkutmamıştı.</p><p class="calibre5">Silahşor tarih öncesi çağlardan beri sırıtan o çene kemiğini öne doğru uzattı. Diğer elini havaya kaldırarak, işaret ve küçük parmaklarını açtı. Çatal işaretiydi yaptığı. Nazara karşı yapılan o işaret.</p><p class="calibre5">O şehvet akımı birdenbire kesildi ve onu etkilemez oldu.</p><p class="calibre5">Jake tekrar bir çığlık attı.</p><p class="calibre5">Silahşor çocuğa yaklaşarak çene kemiğini Jake'in çeşitli ifadenin savaştığı gözlerine doğru uzattı. Çocuk azap dolu, ıslak bir ses çıkardı. Bakışlarını kemikten ayırmaya çalıştı ama başaramadı. Ve birdenbire gözleri dönerek akları ortaya çıktı. Jake yere yığıldı. Vücudu yere gevşekçe yuvarlandı. Bir eli neredeyse mihraba dokunacaktı.</p><p class="calibre5">Silahşor bir dizini yere dayayarak çocuğu kucağına aldı. Jake inanılmayacak kadar hafifti. Çöldeki o uzun yürüyüş yüzünden vücudunun suyunu iyice kaybetmişti. Kuru bir kasım yaprağına benziyordu.</p><p class="calibre5">Roland taştan dairenin içinde yaşayan varlığın etrafında dolaştığını hissediyordu. Kıskanç bir öfkeyle dönüp duruyordu. Avını elinden almışlardı. Ödülünü.</p><p class="calibre5">Silahşor taşların oluşturduğu daireden dışarı çıktığı zaman o öfke ve kıskançlık da kayboldu. Jake'i kampa kadar taşıdı. Çocuğun yüzünü aydınlatan ay ışıkları Roland'a yine o kilisedeki mermer aziz heykelini hatırlattı. O tertemiz beyaz heykeli. Birdenbire Jake'i göğsüne bastırdı. Ona karşı sevgi duyduğunun farkındaydı. Ve Roland'a siyahlı adam yukarılarda bir yerde kahkahalarla gülüyormuş gibi geldi.</p><p class="calibre5">Jake ona sesleniyordu. Silahşor çocuğun sesiyle uyandı. Genç adam onu yakındaki sağlam bodur ağaçlardan birine bağlamıştı. Jake acıkmış ve endişelenmişti.</p><p class="calibre5">Güneşe bakılırsa saat dokuz buçuğa geliyordu.</p><p class="calibre5">Silahşor battaniyedeki iri düğümleri çözerken Jake öfkeyle «Beni neden bağladın?» diye sordu. «Kaçacak değildim ki!»</p><p class="calibre5">Silahşor, «Ama kaçtın,» dedi. Sonra da çocuğun yüzündeki ifadeyi farkederek güldü. «Koşup seni kurtarmak zorunda kaldım. Uykunda yürüyordun.»</p><p class="calibre5">«Sahi mi?» Jake ona şüpheyle baktı.</p><p class="calibre5">Roland başını salladı ve birdenbire cebinden çene kemiğini çıkardı, Jake'in suratına doğru uzattı. Çocuk irkildi. Gerilemeye çalışarak koluyla yüzünü örttü. «Gördün mü?»</p><p class="calibre5">Jake şaşırmıştı. Başını salladı.</p><p class="calibre5">«Bir süre için buradan gitmem gerekiyor. Belki de bütün gün dönmeyeceğim. Onun için şimdi beni iyi dinle, oğlum. Çok önemli bu. Güneş battığı zaman hâlâ dönmemişsem... »</p><p class="calibre5">Jake'in yüzünde korku dolu bir ifade belirdi. «Beni terk mi ediyorsun?»</p><p class="calibre5">Silahşor sadece çocuğa baktı.</p><p class="calibre5">Jake kısa bir sessizlikten sonra, «Hayır,» dedi. «Beni terkedeceğini sanmıyorum.»</p><p class="calibre5">«Ben yokken burada beklemeni istiyorum. Kendini bir tuhaf hissedersen bu kemiği al ve ellerinin arasında tut.»</p><p class="calibre5">Jake'in suratında nefret ve tiksinti dolu bir ifade belirdi. Bunu şaşkınlık izledi. «Yoo yapamam... Hayır... yapamam...»</p><p class="calibre5">«Yapabilirsin. Yapmak zorunda kalabilirsin. Özellikle öğleden sonra. Bu çok önemli. Anlıyor musun?»</p><p class="calibre5">Jake birdenbire bağırdı. «Neden gitmen gerekiyor?»</p><p class="calibre5">«Gitmek zorundayım.»</p><p class="calibre5">Silahşor çocuğun yüzeyinin hemen altında gizli olan o çelik gibi yapıyı bir an görür gibi oldu ve adeta büyülendi. Bu, Jake'in geldiği kentle ilgili hikâyesi kadar esrarlıydı. Çocuk o kentte binaların çok yüksek olduğunu ve adeta gökleri deldiğini iddia etmişti.</p><p class="calibre5">Silahşor çene kemiğini yere, ateşin küllerinin yakınına dikkatle koydu. Çene şimdi otların arasından beş bin yıl süren bir geceden sonra ilk kez gün ışığını gören aşınmış bir fosil gibi gülümsüyordu.</p><p class="calibre5">Jake kemiğe bakmamaya çalışıyordu. Rengi uçmuştu yüzünde acı dolu bir ifade vardı.</p><p class="calibre5">Silahşor, acaba çocuğu uyutup onu sorguya çekmemin ikimiz için bir yararı olur mu, diye düşündü. Ama fazla bir şey öğrenebileceğimi sanmıyorum.</p><p class="calibre5">O taştan dairenin içindeki ruhun bir iblis olduğundan kesinlikle eminim. Aynı zamanda kâhin de olmalı. Biçimi olmayan bir iblis. Sadece şekillenmemiş bir cinselliği var ve gelecekte olacakları görebiliyor... Genç adam alayla güldü. Acaba Sylvia Pittston'un ruhu mu? Din satıcılığı yapan o kadının ruhu?</p><p class="calibre5">Sylvia'nın yüzünden Tull'da o son dram oynandı. Ama o ruhun Sylvia'yla bir ilgisi olmadığını biliyorum.</p><p class="calibre5">Açıklıktaki o daireyi oluşturan taşlar çok eski. Bu iblisin alanının sınırları tarih öncesi çağların o karanlık başlarında çizilmiş sanırım.</p><p class="calibre5">Ama ben konuşma türlerini çok iyi bilirim. Jake'in çene kemiği tılsımı kullanmak zorunda kalmayacağından eminim. Kâhin sesini ve kafasını bana verecek... Benim bazı şeyleri öğrenmem gerekiyor. O nedenle tehlikeyi göze alacağım... Tehlike çok da büyük. Hem ben, hem de Jake için. Ama istediklerimi öğrenmek zorundayım. Silahşor tütün kesesini açarak karıştırdı. Kuru yaprak parçalarını yana itip dipten beyaz bir kağıt parçasına sarılı küçücük bir şeyi aldı. Avucunda zıplatarak dalgın dalgın gökyüzüne baktı. Sonra kağıdı açıp içindekini aldı. Küçücük beyaz bir haptı. Kenarları yolculuk yüzünden iyice aşınmıştı.</p><p class="calibre5">Jake merakla hapa bakıyordu. «Nedir o?»</p><p class="calibre5">Silahşor bir kahkaha attı. «Simyager taşı. Cort bize bir hikâye anlatırdı. Eski tanrılar çöle su dökmüşler, böylece meskalin oluşmuş.» .</p><p class="calibre5">Jake şaşkın şaşkın kaşlarını kaldırdı.</p><p class="calibre5">Silahşor, «Bir ilaç bu,» dedi. «Ama insanı uyutan türden değil. Kısa bir süre için seni iyice uyandıran bir madde.»</p><p class="calibre5">Çocuk hemen, «LSD gibi,» dedi. Sonra da hayretle sustu.</p><p class="calibre5">«O da nedir?»</p><p class="calibre5">Jake, «Bilmiyorum...» diye mırıldandı. «Birdenbire dilimin ucuna geldi. Galiba bu... şey... o eski günlerden kalma bir şey.»</p><p class="calibre5">Silahşor, «Olabilir,» der gibi başını salladı ama buna pek ihtimal vermiyordu. Meskalinden LSD diye söz edildiğini hiç duymamıştı. Marten'in o eski kitaplarında bile böyle bir şey yoktu.</p><p class="calibre5">Jake, «Bu sana zarar verecek mi?» diye sordu.</p><p class="calibre5">Silahşor, «Hiçbir zaman vermedi,» dedi. Kaçamağa sapmış olduğunun farkındaydı. «Bu hoşuma gitmedi.»</p><p class="calibre5">«Boşver.»</p><p class="calibre5">Silahşor su tulumunun önünde çömeldi. Biraz suyla hapı yuttu. Her zamanki gibi ağzında bir reaksiyon başladı hemen. Sanki ağzının içine çok fazla tükürük doldu. Sönmüş ateşin önüne oturdu.</p><p class="calibre5">Jake meraklanmıştı. «Etkisi ne zaman görülecek?»</p><p class="calibre5">«Bir süre sonra. Şimdi sus.»</p><p class="calibre5">Jake sessizleşti. Silahşor dikkatle tabancalarını temizlerken onu çok belirgin bir kuşkuyla seyretti.</p><p class="calibre5">Genç adam işini bitirince tabancalarını kılıflarına soktu ve, «Jake,» dedi. «Gömleğin. Onu çıkarıp bana ver.»</p><p class="calibre5">Çocuk istemeye istemeye gömleğini çıkarıp Silahşora uzattı.</p><p class="calibre5">Roland blucinin yan dikişine sokmuş olduğu iğneyi aldı Fişekliğindeki boş bir yere takılmış olan iplikten kopararak dikiş iğnesine geçirdi. Jake'in gömleğinin bir kolundaki uzun yırtığı dikmeye başladı.</p><p class="calibre5">Daha sonra gömleği tekrar çocuğa verirken meskalinin etkisini göstermeye başladığını hissetti. Midesinin kasları büzüldü. Bütün vücudu hafifçe gerildi. Roland ayağa kalktı. «Artık gitmem gerekiyor.»</p><p class="calibre5">Çocuk yarı doğruldu. Yüzüne endişenin gölgesi düşmüştü. Sonra yine yerine oturdu. «Dikkatli ol,» diye mırıldandı. «Lütfen.»</p><p class="calibre5">Silahşor, «Çene kemiğini unutma,» dedi. Çocuğun yanından geçerken elini uzatarak onun mısır rengi saçlarını karıştırdı. Sonra bu davranışına kendi de şaşarak bir kahkaha attı.</p><p class="calibre5">Jake endişeli bir gülümsemeyle onun arkasından baktı. Genç adam söğüt korusuna girerek gözden kayboldu.</p><p class="calibre5">Silahşor ağır ağır taşlardan oluşan daireye doğru gitti. Sadece bir ara kaynağın yanında durup soğuk su içti. Etrafı yosun ve nilüfer yapraklarıyla çevrili küçücük gölcükte aksini gördü. Bir an dikkatle yüzüne baktı. Hem de Narcissus'a yakışacak bir ilgiyle. Kafa reaksiyonu başlıyor, düşünce zinciri ağırlaşıyordu. Görünüşte her fikir ve duygunun yol açtığı çağrışımları artırarak. Her şey o zamana kadar gözle görülmeyen bir kalınlık ve ağırlık kazanıyordu. Silahşor tekrar ayağa kalkıp durdu. Karmakarışık söğüt dallarının arasından ileriye baktı. Güneş ışınları aşağıya eğrilemesine süzülerek altın gibi tozlu bir sütun oluşturuyorlardı. Yoluna devam etmeden önce toz zerrelerinin ve küçücük kanatlı böceklerin uçuşlarını seyretti.</p><p class="calibre5">Meskalin çoğu zaman onu rahatsız ediyordu. Benliği çok güçlüydü. Ya da çok basit. Bu yüzden gölgede kalmayı ve savunmasız duruma düşmeyi istemiyordu. Daha ince duyguların hedefi halini almak hoşuna gitmiyordu. Bu duygular onu gıdıklıyorlardı. Bir kedinin bıyıkları gibi. Ama bu kez oldukça sakindi. Bu da iyi bir şey sayılırdı.</p><p class="calibre5">Açıklığa erişip doğruca taşların oluşturduğu daireye girdi. Orada durarak kafasını bağımsız bırakmaya çalıştı. Evet, etki gitgide daha artıyor, daha hızlanıyordu. Çimenler sanki daha yeşilleşmişti. Ellerini otlara sürerse parmaklarına ve avuçlarına yeşil bir boyanın bulaşacağını sanıyordu. İçinden gelen o muzip isteğe karşı koyarak bu deneyi yapmadı.</p><p class="calibre5">Ama kâhinin sesi çıkmıyordu. Silahşor cinsel bir uyanma da hissetmiyordu.</p><p class="calibre5">Mihraba yaklaşıp bir an yanında durdu. Artık doğru dürüst düşünmesi imkânsızdı. Dişleri ona çok yabancı geliyordu. Etrafındaki dünya haddinden fazla aydınlıktı. Mihraba tırmanarak arkaüstü uzandı. Kafası acayip düşünce bitkileriyle dolu vahşi bir ormana dönüşüyordu. O zamana kadar ne böyle bir orman görmüş, ne de varlığından şüphelenmişti. Bu, meskalin kaynağının etrafında oluşan bir söğüt korusu gibiydi. Gökyüzü sudan oluşmuştu. Ve Silahşoru bunun üzerine asmışlardı. Bu düşünce başını döndürdü. Ama bu rahatsızlık sanki uzaklarda birinin başına geliyordu ve önemsizdi.</p><p class="calibre5">Roland'ın aklına eski bir şiirden bir dize geldi. Ama bir çocuk şarkısı değildi. Hayır. Annesi ilaçlardan ve onların gerekli olmaları yüzünden korkardı. Cort'tan korktuğu ve çocukları döven bu adama gerek olduğu için endişelendiği gibi.</p><p class="calibre5">Bu şiir çölün kuzeyindeki «İn»lerden birinde yazılmıştı. İnsanlar hâlâ orada genellikle çalışmayan makinelerin arasında yaşıyorlardı... Ve bu makineler çalıştıkları zamanlarda bazen insanları yiyorlardı.</p><p class="calibre5">Dizeler Roland'ın kafasında tekrar tekrar yankılanıyordu. Meskalin etkisinin özelliği olan o ilgisizce çağrışımla çocukluğunda sahip olduğu ve tersine çevrildiği zaman içinde kar yağan o cam küreyi hatırlatıyorlardı. Mistik ve yarı fantastik bir şeydi.</p><p class="calibre5">«İnsanların erişebilecekleri yerin ötesinde Cehennemden bir damla, acayip bir şey... »</p><p class="calibre5">Ağaçların mihrabın üzerine doğru uzanan dallarında suratlar belirdi. Silahşor onlara dalgın bir merakla baktı. İşte şurada bir ejderha vardı. Yeşildi ve kıpırdanıyordu. Burada da bir orman perisi dallardan oluşan kollarıyla onu çağırıyordu. Şu tarafta da üzeri yapışık bir maddeyle kaplı canlı bir kuru kafa sırıtıyordu.</p><p class="calibre5">Açıklıktaki otlar birdenbire sarsılmaya ve bükülmeye başladılar.</p><p class="calibre5">«Geliyorum.»</p><p class="calibre5">«Geliyorum.»</p><p class="calibre5">Silahşorun vücudunda hafif bir titreme oldu. Ne kadar uzaklara geldim, diye düşündü. Susan'la tatlı kokulu samanların arasında yatarken şimdi buradayım. Roland'ın üzerine bir şey eğildi. Rüzgârdan oluşan bir vücut. Mis kokulu yasemin, gül ve hanımelinden oluşan bir göğüs.</p><p class="calibre5">Silahşor, «Kehanetini açıkla,» dedi. Ona ağzı maden parçalarıyla doluşmuş gibi geliyordu.</p><p class="calibre5">Bir iç çekişi duydu. Hafif bir hıçkırık. Silahşorun kasları büzüldü. Yukarıda, yaprakların arasındaki suratların gerisinden yükselen dağları görebiliyordu. O dağlar sert, zalim ve diş diştiler.</p><p class="calibre5">Bir gövde ona sokuldu. Genç adamla boğuşmaya başladı. Silahşor, yumruklarını sıktığını farketti. O kâhin kendisine Susan'ın hayalini göndermişti. Tepesine dikilmiş duran Susan'dı. Pencereden bakan güzel Susan. Upuzun saçlarını omuzlarına bırakmış onu bekliyordu. Roland başını salladı ama Susan'ın yüzü kaybolmadı.</p><p class="calibre5">«Yasemin, gül, hanımeli, kuru saman... Sevginin kokusu. Beni sev.»</p><p class="calibre5">Roland, «Kehanetini açıkla,» dedi.</p><p class="calibre5">Kâhin, «Lütfen...» diye ağladı. «Bu kadar soğuk olma. Burası her zaman çok soğuk.»</p><p class="calibre5">Görünmeyen eller Silahşorun vücudunda dolaşıyor, içinde bir ateşin alevlenmesine neden oluyor ve onu çekiyorlardı. Çekiyorlardı. Silahşorun ayaklarının altında kapkara bir uçurum açılmıştı şimdi. Yanında kadınların en ahlaksızı vardı. Sıcaktı o...</p><p class="calibre5">Hayır. Kuru. Soğuk. Ve kısırdı.</p><p class="calibre5">«Bana biraz acı, Silahşor. Ah, lütfen, benimle ilgilen. Yalvarırım. Merhamet!» «Sen çocuğa acır mısın?»</p><p class="calibre5">«Hangi çocuğa? Ben hiçbir çocuk tanımıyorum. Çocuklara ihtiyacım yok. Ah, lütfen.</p><p class="calibre5">«Yasemin, gül, hanımeli. Yaz yoncaları gibi kokan kuru samanlar. Eski testilerden süzülen yağ. Vücut için...»</p><p class="calibre5">Silahşor, «Daha sonra,» dedi.</p><p class="calibre5">«Şimdi. Lütfen. Şimdi.»</p><p class="calibre5">Silahşor kafasından uzanan buz gibi düşüncelerin hayaleti sıkıca sarmalarına izin verdi. Üzerine eğilmiş olan yaratık sanki dondu. Haykırdı. Silahşorun iki şakağı arasında kısa ama korkunç bir savaş oldu. Sanki kafası, lifli kurşuni bir ipe dönüşmüştü. İki ucundan çekiştiriyorlardı ipi. Uzun dakikalar boyunca Roland'ın hafif solukları ve ağaçlardaki yeşil suratların titremesine, göz kırpmasına ve yüz buruşturmasına neden olan tatlı rüzgârın hışırtısından başka ses duyulmadı. Hiçbir kuş ötmüyordu.</p><p class="calibre5">Kâhinin etkisi hafifledi. Elleri gevşedi. Yine hıçkırdı. Silahşorun çabuk davranması gerekiyordu. Yoksa kâhin onu bırakıp gidecekti. Şimdi burada kaldığı takdirde gücü kesilecekti. Hatta belki de iblisçe bir biçimde ölecekti de.</p><p class="calibre5">Roland kâhinin uzaklaştığını ve taşlardan oluşan dairenin dışına çıkmaya hazırlandığını seziyordu. Rüzgâr çimleri sarsıyor ve garip şekiller oluşturmalarına yol açıyordu.</p><p class="calibre5">Silahşor, «Kehanet,» dedi. İç sıkıcı bir sözcüktü bu.</p><p class="calibre5">Kâhin hıçkırdı, yorgun yorgun içini çekti. Roland neredeyse kadına istediği gibi merhamet gösterecekti. Ama Jake'i de düşünmesi gerekiyordu. Dün gece geç kalsaydım, diye düşünüyordu. Jake ya çıldıracaktı ya da onun ölüsünü bulacaktım. «O halde uyu.»</p><p class="calibre5">«Olmaz.»</p><p class="calibre5">«O halde yarı uyukla.»</p><p class="calibre5">Silahşor gözlerini yaprakların arasındaki suratlara dikti. Orada kendisini eğlendirmek için bir oyun oynanıyordu. Sesler yükselip alçalıyor, sözler söyleniyordu. Işıltılı kumların üzerinde imparatorluklar çöküyor ve ortadan kalkıyorlardı. Makineler elektronik bir heyecanla sonsuza dek çalışıyorlardı. Hızla kayıp dönen tekerler ağırlaşıyordu. Gıcırdıyor, iniltiye benzer sesler çıkarıyor, sonra da duruyorlardı. Kapkara gökyüzünde yıldızlar ışıldıyordu. Kadife üzerine yerleştirilmiş soğuk mücevherlere benziyorlardı.</p><p class="calibre5">Aşağıda içice daireler biçimindeki yollarda kumlar paslanmaz çelikten yapılmış yağmur oluklarını tıkıyorlardı.</p><p class="calibre5">Bütün bunların arasında esen değişiklik rüzgârı gitgide etkisini kaybediyordu. Rüzgâr insanın burnuna ekim sonlarına özgü o tarçın kokusunu getiriyordu. Silahşor dünyanın değişmesini seyrediyordu.</p><p class="calibre5">Yarı uyur gibiydi.</p><p class="calibre5">«Üç. Kaderinin sayısı bu.»</p><p class="calibre5">«Üç mü?»</p><p class="calibre5">«Evet. Mistik bir sayı bu. Üç mantra'nın tam ortasında durur.»</p><p class="calibre5">«Hangi üç?»</p><p class="calibre5">«Biz kısmen görürüz. İşte kehanet aynası böyle kararır.»</p><p class="calibre5">«Bana söyleyebileceğin kadarını açıkla.»</p><p class="calibre5">«Birincisi genç ve siyah saçlı. Hırsızlık ve cinayet uçurumunun kenarında duruyor. İçine bir iblis girmiş. İblisin adı EROİN.»</p><p class="calibre5">«Hangi iblis bu? Ben öyle bir şeyi bilmiyorum. Bana bebekken anlatılan masallarda bile öyle bir iblis yoktu.»</p><p class="calibre5">«Biz kısmen görürüz. İşte kehanet aynası böyle kararır. Başka dünyalar da var, Silahşor. Başka iblisler de. Bu sular çok derin.»</p><p class="calibre5">«Ya ikincisi?»</p><p class="calibre5">«O kadın tekerlekler üzerinde geliyor. Kafası demirden ama kalbi ve bakışları yumuşak. Başka bir şey göremiyorum.»</p><p class="calibre5">«Üçüncüsü?»</p><p class="calibre5">«O prangalı.»</p><p class="calibre5">«Siyahlı adam? O şimdi nerede?»</p><p class="calibre5">«Yakında. Onunla konuşacaksın.»</p><p class="calibre5">«Neden söz edeceğiz?»</p><p class="calibre5">«Kuleden.»</p><p class="calibre5">«Ya o çocuk?.. Jake?»</p><p class="calibre5">«Bana çocuktan söz et!»</p><p class="calibre5">«O çocuk, senin siyahlı adama erişmeni sağlayacak. Bir kapı görevi yapacak. Siyahlı adamsa saydığım bu üçe erişmene neden olacak. Ve sen bu üç kişinin yardımıyla Kara Kuleye ulaşacaksın.»</p><p class="calibre5">«Nasıl? Bu nasıl olabilir? Neden böyle olması gerekiyor?»</p><p class="calibre5">«Biz kısmen görürüz. İşte kehanet aynası böyle...»</p><p class="calibre5">«Lanet olsun.»</p><p class="calibre5">«Hiçbir tanrı beni lanetlemedi.»</p><p class="calibre5">«Ukalalık etme, Pis Şey! Ben senden daha güçlüyüm.»</p><p class="calibre5">«Senden ne diye söz ediyorlar? Yıldızlar arası fahişe diye mi? Rüzgârların kahpesi diye mi?»</p><p class="calibre5">«Bazıları çok eski yerlere gelen sevgiyle yaşıyorlar... Bu acı ve kederli çağlarda bile. Bazıları ise kanla yaşıyorlar, Silahşor. Hatta anladığım kadarıyla küçük çocukların kanıyla bile.»</p><p class="calibre5">«Çocuk kurtulamaz mı?»</p><p class="calibre5">«Evet, kurtulabilir.»</p><p class="calibre5">«Nasıl?»</p><p class="calibre5">«Vazgeçersen, Silahşor. Kamptan ayrıl ve batıya doğru dön. Batıda hâlâ silahları sayesinde yaşayabilen insanlara ihtiyaç var.»</p><p class="calibre5">«Ben babamın silahları üzerine yemin ettim. Marten'in ihaneti yüzünden.»</p><p class="calibre5">«Marten ortadan kalktı artık. Siyahlı adam onun ruhunu yedi. Bunu sen de biliyorsun.»</p><p class="calibre5">«Artık istediğini yapabilirsin, dişi köpek.»</p><p class="calibre5">Heyecan.</p><p class="calibre5">Silahşorun üzerine bir gölge eğildi. Sonra etrafını sardı. Müthiş bir acı duydu Roland. İstememesine rağmen karşısında bazı yüzler belirdi. Sylvia Pittston, Tull'daki kadın, yani Alice, Susan, Alieen... Daha yüzlerce kadın.</p><p class="calibre5">Ve Silahşor kendisine ebediyet kadar uzun gelen bir süre sonra gölgeyi itti. Artık kendini toplamıştı. Çok yorgundu ve tiksinti duyuyordu.</p><p class="calibre5">«Hayır! Bu yeterli değil! Ben... »</p><p class="calibre5">Silahşor, «Yakamı bırak,» dedi. Doğrulup oturdu. Az kalsın mihraptan aşağıya yuvarlanıyordu. Taşın üzerinden kalktı.</p><p class="calibre5">Kâhin ona usulca dokundu. «Hanımeli, yasemin, tatlı gül...»</p><p class="calibre5">Roland onu şiddetle iterken dizüstü düştü. Sonra sendeleyerek ayağa kalktı. Sarhoş gibi yalpalayarak taşların oluşturduğu daireden çıktı. Aynı anda omuzlarından çok ağır bir yük kalkmış gibi bir duyguya kapıldı.</p><p class="calibre5">Titreyerek, hıçkırırcasına derin bir nefes aldı. Açıklıktan uzaklaşırken dişi iblisin hapsedildiği taşların yakınında durduğunu ve uzaklaşmasını seyrettiğini farketti.</p><p class="calibre5">Acaba ne kadar zaman sonra biri çölü aşarak onu bulacak, diye düşündü. Bu süre boyunca yapayalnız bekleyecek. Aç aç... Ve bir an zamanla ilgili ihtimaller yüzünden cüceleştiğini hissetti.</p><p class="calibre5">«Sen hastasın!»</p><p class="calibre5">Silahşor ayaklarını sürüyerek, sendeleyerek son ağaçların arasında çıktığı ve kampa yaklaştığı zaman çocuk da hızla ayağa fırladı. Jake sönmüş ateşin yanında büzülmüş oturuyordu. Çene kemiğini dizlerinin üzerine koymuş, kederle tavşanın kaburgalarını kemiriyordu. Sonra genç adamı gördü.</p><p class="calibre5">Şimdi Silahşora doğru endişeyle koşuyordu. Roland onun suratındaki ifade yüzünden yaklaşan ihanetinin çirkin ağırlığını hissetti. Bunun bir dizi ihanetten ilki olacağını da seziyordu.</p><p class="calibre5">Roland, «Hayır,» dedi. «Hasta değilim. Sadece yoruldum. Bitkinim.» Dalgın dalgın çene kemiğini işaret etti. «Artık onu atabilirsin.»</p><p class="calibre5">Jake kemiği tuttuğu gibi olanca gücüyle çabucak fırlattı. Sonra da avuçlarını gömleğine sildi.</p><p class="calibre5">Silahşor yuvarlanırcasına yere çöktü. Eklemleri sızlıyordu. Kafası ezilmiş, şişmişti sanki. Bu duyguya meskalinin etkisi neden oluyordu. Kasıkları da sancıyordu.</p><p class="calibre5">Roland düşünmeden ağır ağır bir sigara sardı. Jake onu seyrediyordu. Silahşor birdenbire çocuğa öğrendiklerini anlatmak istedi. Sonra bu düşünceyi kafasından dehşetle kovdu.</p><p class="calibre5">Kendi kendine, acaba bir yerim parçalanıp ufalanmaya mı başladı, diye sordu. Kafam ya da ruhum?</p><p class="calibre5">Çocuğa baktı. «Geceyi burada geçireceğiz. Yarın dağlara tırmanmaya başlayacağız. Biraz sonra gidip bir av bulmaya çalışacağım. Ama şimdi biraz uyumam gerekiyor. Tamam mı?»</p><p class="calibre5">Silahşor başını sallayarak arkaüstü uzandı.</p><p class="calibre5">Uyandığı zaman çimen kaplı açıklığa uzun gölgeler düşmüştü. Jake'e, «Ateş yak,» diyerek ona çelik çakmağını attı. «Onu kullanabilir misin?»</p><p class="calibre5">«Evet, sanırım.»</p><p class="calibre5">Silahşor söğüt korusuna doğru gitti. Sonra sola dönerek sınırından ilerledi.</p><p class="calibre5">Uzun ve sık otlarla kaplı bir tepeciğe geldiği zaman gölgelerin arasına karışarak sessizce durdu. Uzaktan «şık şık şık» diye bir ses geliyordu. Jake'in çakmağı çakmaya çalıştığını anladı. Hiç kımıldamadan bekledi. On dakika. On beş. Yirmi. Sonra üç tavşan gözüktü. Silahşor hemen tabancasını çekti. Tavşanlardan iyice tombul olan ikisini vurdu. Karınlarını yararak temizledi, derilerini yüzdü.</p><p class="calibre5">Kampa döndüğü zaman Jake'in ateşi yakmış olduğunu gördü. Odunların üzerine koyduğu suyun buharları çıkmaya başlamıştı bile.</p><p class="calibre5">Silahşor çocuğa bakarak başını salladı. «Başarılı bir çaba bu.»</p><p class="calibre5">Jake sevincinden kıpkırmızı kesildi. Çelik çakmağı sessizce ona uzattı.</p><p class="calibre5">Yahni pişerken Roland da günün son ışıklarından yararlanarak söğüt korusuna döndü. İlk kaynağın yakınında, suyun bataklığımsı kıyısında yetişen sert gövdeli sarmaşıkları kesmeye başladı. Daha sonra alevler kora dönüşür ve Jake de uyurken bu sarmaşıkları örerek ip yapacaktı. Bu ip daha sonra biraz işe yarayabilirdi.</p><p class="calibre5">Ama aslında dağlara tırmanırken fazla güçlük çekeceklerini pek sanmıyordu.</p><p class="calibre5">Kadere inanıyor ve artık bunu garip bulmuyordu.</p><p class="calibre5">Roland sarmaşıkları Jake'in beklediği yere götürürken ellerini yeşile boyadılar. İki yolcu güneş doğarken kalktılar. Yarım saat içinde eşyalarını topladılar. Silahşor kahvaltı ederken açıklıkta bir tavşan daha vuracağını umuyordu. Ama zaman azdı ve hiçbir tavşan da gözükmedi. Pek az yiyecekleri kalmıştı. Yükleri çok hafifti. O yüzden Jake çıkını kolaylıkla taşıyabiliyordu. Ayrıca çocuk iyice sağlamlaşmış ve güçlenmişti.</p><p class="calibre5">Silahşor su tulumlarını taşıyordu. Onlara kaynaktan taze su doldurmuştu. Sarmaşıklardan ördüğü üç ipi beline dolamıştı. İki yolcu taşların oluşturduğu o dairenin çok uzağından geçmeye gayret ettiler. Roland, Jake'in yeniden korkuya kapılmasından endişeleniyordu. Ama çocuk taşlara sadece bir göz attı. Sonra da yukarıda uçuşan bir kuşa baktı.</p><p class="calibre5">Çok geçmeden ağaçlar bodurlaşmaya, yaprakları azalmaya başladı. Gövdeleri çarpılmıştı. Kökleri topraktan su alabilmek için azapla çabalıyorlardı sanki. Dinlenmek için durakladıkları zaman Jake sıkıntıyla, «Her şey öyle yaşlı ki,» diye yakındı. «Genç olan hiçbir şey yok mu?»</p><p class="calibre5">Silahşor gülümseyerek çocuğu dirseğiyle dürttü. «Sen varsın ya.»</p><p class="calibre5">«Tırmanmak çok zor mu olacak?»</p><p class="calibre5">Roland, Jake'e merakla baktı. «Dağlar çok yüksek. Yamaçlara tırmanmak sence zor olmayacak mı?»</p><p class="calibre5">Jake de ona bakıyordu. Yüzünde şaşkınlık vardı. Gözleri bulanıklaşmıştı.</p><p class="calibre5">«Hayır.»</p><p class="calibre5">Yollarına devam ettiler.</p><p class="calibre5">Güneş göğün tepesine tırmandı. Ama sanki orada çöldekinden daha az kaldı. Sonra ufka doğru inerek, iki yolcunun gölgelerinin yeniden belirmelerine izin verdi. Gitgide yükselen topraklardan kat kat çıkmış kayalar yere gömülmüş koltuklara benziyorlardı. Otlar kuruyup sararmıştı.</p><p class="calibre5">Sonunda iki yolcunun önünde derin, bacaya benzer bir uçurum belirdi. Yanından dolaşarak yamaca çıkmak için dik bir kayaya tırmanmak zorunda kaldılar. Bu çok eski granitin üzerinde basamaklara benzeyen çatlaklar oluşmuştu. Hem genç adamın, hem de çocuğun sezdikleri gibi dağa tırmanmaları çok kolay oldu.</p><p class="calibre5">Sonra tepedeki yüz yirmi santim genişliğindeki uçurumun kenarında durdular. Geriye, çöle doğru inen yamaca baktılar. Çöl yüksek toprakların etrafını sarı, dev bir pençe gibi sarıyordu. Daha gerilerdeyse göz kamaştıran bembeyaz bir deniz gibi ışıldıyordu. Sıcak havanın oluşturduğu dalgaların arasında gözden kayboluyordu çöl.</p><p class="calibre5">Silahşor hafif bir hayretle gerçeği kavradı. «Bu çöl az kalsın beni öldürüyordu.»</p><p class="calibre5">Oysa şimdi durdukları bu serin yerden çöl dev gibi olmakla birlikte hiç de tehlikeli gözükmüyordu.</p><p class="calibre5">İki yolcu tekrar çöle arkalarını dönerek tırmanmalarını sürdürdüler. Sağa sola atılmış kuklalara benzeyen iri taşların üzerinden aştılar. Mika ve kuartzla ışıldayan dikçe kayalara tırmandılar. Kayalar sıcaktı, onlara dokunmak insanın hoşuna gidiyordu. Ama hava kesinlikle iyice serinlemişti. Silahşor akşama doğru hafif bir ses duydu. Bir yerlerde gök gürlüyordu. Dağlar diğer tarafta yağan yağmuru görmelerine engel oluyordu.</p><p class="calibre5">Gölgeler mora dönüşürlerken iki yolcu da çıkıntılı bir kayanın altında konakladılar. Silahşor battaniyenin uçlarını aşağıya ve yukarıya tutturarak bir tür kulübecik oluşturdu. İki yolcu açık tarafında oturarak gökyüzünün bütün dünyayı kara bir örtüyle sarmasını seyrettiler.</p><p class="calibre5">Jake ayaklarını yara doğru sallandırmıştı. Silahşor akşam sigarasını sararak neşeyle çocuğa baktı. «Uykuda sağa sola dönüp yuvarlanayım deme. Yoksa cehennemde uyanabilirsin.»</p><p class="calibre5">Jake ciddi ciddi, «Bunu yapmayacağım,» diye cevap verdi. «Annem diyor ki...» Cümlesini tamamlamayarak durakladı.</p><p class="calibre5">«Annen ne diyor?»</p><p class="calibre5">Jake o zaman sözlerini tamamladı. «Ölü gibi uyuduğumu söylüyor.» Silahşora baktı.</p><p class="calibre5">Roland o zaman gözyaşlarının akmasını engellemeye çalışan Jake'in dudaklarının titrediğini farketti. Daha küçük bir çocuk o, diye düşündü. Ve sonra müthiş bir</p><p class="calibre5">acı duydu. İnsanın çok soğuk suya daldığı zaman alnına saplanan sancıya benziyordu bu. Daha bir çocuk. Neden? Ne gülünç bir soru.</p><p class="calibre5">Vücudu ya da ruhu yaralanmış bir çocuk bu soruyu bazen Cort'a sorardı. Görevi Silahşorların çocuklarına bilmeleri gereken şeylerin ilkini öğretmek olan o yaşlı, yaralı savaş makinesi o zaman, «Neden sözcüğü çarpık çurpuk harflerle yazılır,» diye cevap verirdi. «Onların düzeltil mel eri imkânsızdır... Nedeni bir tarafa bırak şimdi. Sadece ayağa kalk, irin suratlı. Kalk, dedim. Daha gün yeni başlıyor.»</p><p class="calibre5">Jake birdenbire, «Ben neden buradayım?» diye sordu. «Asıl yaşadığım yerle ilgili her şeyi neden unuttum? Eskiden onları?»</p><p class="calibre5">Silahşor, «Çünkü siyahlı adam seni buraya çekti,» dedi.</p><p class="calibre5">«Ve bir neden de o Kule. O Kule bir tür... güç kavşağında... Zamanla ilgili bu.» «Bu işi anlayamadım.»</p><p class="calibre5">Genç adam, «Ben de öyle,» diye mırıldandı. «Ama bir şeyler oluyor. Sadece kendi zamanımda... Biz, 'Dünya değişti,' diyoruz. 'Geçip gitti.' Bu sözü söylüyoruz her zaman. Daha doğrusu söylerdik: Ama dünya şimdi daha da hızla değişiyor. Zamana bir şeyler oldu.»</p><p class="calibre5">Bir süre sessizce oturdular. Hafif ama soğuk bir rüzgâr bacaklarının üzerinden geçiyor, ileride bir kayadaki çatlak yüzünden ıslığa benzer bir ses çıkarıyordu. Jake genç adama, «Sen nerelisin?» diye sordu.</p><p class="calibre5">«Artık varolmayan bir yerdenim ben. İncil'i bilir misin?»</p><p class="calibre5">«İsa ve Musa. Tabii.»</p><p class="calibre5">Silahşor gülümsedi. «Doğru. Memleketimin de Kutsal Kitap' tan alınma bir adı vardı. 'Yeni Kenan Diyarı' diye bilinirdi orası. Süt ve bal diyarı. İncil'deki Kenan Diyarında üzümlerin pek büyük olduklarından ve insanların onları kızaklarla taşımak zorunda kaldıklarından söz edilir. Bizim üzümlerimiz o kadar büyük değildi. Ama ülkem çok güzeldi.»</p><p class="calibre5">Jake çekine çekine, «Ben Ulysse'i biliyorum,» dedi. «O da İncil'den mi?»</p><p class="calibre5">Roland, «Belki...» diye cevap verdi. «O kitap kayboldu artık. Beni ezberlemeye zorladıkları bölümler dışında.»</p><p class="calibre5">«Ama diğerleri...»</p><p class="calibre5">Silahşor, «Diğerleri yok artık,» dedi. «Ben sonuncuyum.»</p><p class="calibre5">İncelmiş, küçücük bir ay ufuktan yükselmeye başlamıştı, iki yolcunun oturdukları kayalara doğru bakıyordu.</p><p class="calibre5">«Orası hoş muydu? Ülken... memleketin?»</p><p class="calibre5">Genç adam dalgın dalgın, «Çok güzeldi...» diye mırıldandı. «Kırlar ve nehirler vardı. Sabahları sisli olurdu. 'Ama bu sadece hoş olduğunu gösterir.' Annem böyle söylerdi işte... 'Gerçek güzellik, düzen, sevgi ve ışıktır,' derdi.»</p><p class="calibre5">Jake anlaşılmaz bir şeyler söyledi.</p><p class="calibre5">Silahşor sigarasını içerek o eski günleri düşündü. O dev ana salonda yüzlerce şahane giyimli insan ağır ağır, düzenle vals yaparlardı. Ya da 'Polkam' denen hızlı ve şen dansı. Aileen, Roland'ın koluna girerdi. Gözleri en değerli mücevherlerden daha parlaktı. Kristal avizelerin hapsettikleri elektrik ışıkları kortizanların yeni yapılmış saçlarını ışıldatır, onların yarı alaycı sevgililerini aydınlatırdı.</p><p class="calibre5">Salon koskocamandı. Ne zaman yapıldığı bilinmeyen bir yer. Işıktan oluşan bir ada. Zaten bütün Merkez Alan öyleydi. Burada hemen hemen yüz kadar taş şato vardı.</p><p class="calibre5">Roland orayı son defa göreli on iki yıl olmuştu. Merkezden ayrılırken başını çevirmiş ve kalbi sızlamıştı. İlk kez o zaman siyahlı adamın izini bulmaya çıkmıştı. On iki yıl önce bile kentin sûrları yıkılmaya başlamış, avluları otlar bürümüştü. Salonun dev kirişlerinin arasına yarasalar tünemişti. Galerilerde kırlangıçların kanat hışırtıları yankılanıyordu.</p><p class="calibre5">Cort'un onlara tabancayla ateş etme, okçuluk ve şahinle avlanmayı öğrettiği alanları yabanotları ve sarmaşıklar bürümüştü. Hax'in hüküm sürdüğü o buharlı, mis kokulu, .yankılarla dolu dev mutfaklara biçimsiz Ağır Değişkenler yerleşmişlerdi. Neyseki kilerlerin loşluğu ve sütunların gölgeleri onların iyice görülmelerini engelliyordu. Değişkenler karanlıkların arasından Roland'a bakıyorlardı. Kızarmış sığır ve domuz kokan sıcak buharın yerini yosunların yapışkan nemi almıştı. Ağır Değişkenlerin bile yerleşmekten kaçındıkları köşelerde bembeyaz dev mantarlar yetişiyordu. Mahzenin meşeden yapılmış büyük ve ağır kapısı ardına kadar açıktı. Buradan insanı en çok sarsan o koku yükseliyordu. Çürüme ve çökmeyle ilgili bütün acı gerçekleri kesin bir biçimde simgeleyen bir koku. Sirkeye dönüşmüş olan şarabın keskin kokusu.</p><p class="calibre5">Roland yüzünü güneye çevirerek bütün bunları geride bırakmak için zorluk çekmemişti. Ama kalbi sızlamıştı yine de.</p><p class="calibre5">Jake, «Savaş mı oldu?» diye sordu.</p><p class="calibre5">Silahşor, «Daha da iyisi oldu,» diyerek ucu bir kor halini almış olan sigarasını attı. «Bir ihtilal oldu. Biz her çarpışmayı kazandık. Ama savaşı kaybettik. Savaşı kimse kazanamadı. Belki leş kargaları dışında. Herhalde onlar uzun yıllar boyunca yiyecek pek çok şey buldular.»</p><p class="calibre5">Jake hevesle, «Keşke ben de orda yaşasaydım,» diye içini çekti.</p><p class="calibre5">Silahşor, «O başka bir dünyaydı,» dedi. «Haydi yatma zamanı geldi.»</p><p class="calibre5">Artık kara bir siluet gibi gözüken çocuk yan dönerek kıvrıldı. Bir battaniyeyi üzerine gevşekçe çekti.</p><p class="calibre5">Silahşor onun başında belki bir saat nöbet bekledi. Derin derin, ciddi ciddi düşünüyordu. Bu tür düşüncelere dalmak Roland için yeni bir şeydi. Yeni, hem acı, hem de tatlı bir şey. Ama yine de pratik bakımdan bu düşüncelerin hiçbir yararı olmayacaktı. Jake sorununun Kâhinin açıkladığından başka hiçbir çözüm yolu yoktu. Ve bu da olamayacak bir şeydi. Belki durum trajikti. Ama Silahşor farkında değildi. O sadece kaderin çoktan çizmiş olduğu yolu görebiliyordu. Sonunda normal karakteri ağır bastı ve derin bir uykuya daldı. Rüya da görmedi. İki yolcu ertesi gün dağların arasındaki V biçimi geçide doğru çıkarlarken durumları daha zorlaştı. Silahşor ağır ağır tırmanıyordu. Hâlâ acele ettiği yoktu. Ayaklarının altındaki ölü taşların üzerinde siyahlı adamın hiçbir izi kalmamıştı. Ama düşmanının onlardan önce buradan geçmiş olduğunu biliyordu. Ve bunun tek nedeni Jake'le dağın eteğinde durdukları zaman küçücük bir böceğe benzeyen adamı görmüş olmaları değildi. Siyahlı adamın kokusu yukarıdan esen her soğuk rüzgâra sinmişti. Alay dolu, yağlı gibi bir kokuydu bu. Silahşor için şeytanotunun kokusu kadar acı ve keskin.</p><p class="calibre5">Jake'in saçları iyice uzamıştı. Şimdi güneşten yanmış ensesine düşen saçlarının uçları hafifçe kıvrılmıştı. Çocuk ustalıkla tırmanıyor, emin adımlar atıyordu.</p><p class="calibre5">Ve yarların üzerinden aşar ya da kayalara tırmanırken yükseklerden hiç korkmadığı da anlaşılıyordu. Jake iki defa Silahşorun başaramayacağı yerlere tırmanmış, onun elleriyle tutunarak tırmanabilmesi için yukarıya ip bağlamıştı. İki yolcu ertesi sabah ıslak ve soğuk bir bulutun içinden geçerek tırmandılar. Bulut aşağıdaki kayalık yamacı örtmeye başlamıştı. Bazı taşların aralarında diş diş sert karlar olduğunu görüyorlardı. Bu karlar kum gibi ışıldıyordu ve kuartz kadar da sertti.</p><p class="calibre5">Silahşorla Jake o gün öğleden sonra o karlı yerlerden birinde bir tek ayak izi olduğunu farkettiler.</p><p class="calibre5">Jake bir an bu ize korkunç bir merakla baktı. Sonra da telaşla başını kaldırdı. Sanki siyahlı adamın birdenbire ayak izinin içerisinde belirîvermesinden korkuyordu.</p><p class="calibre5">Silahşor çocuğun omzuna vurarak ileriyi işaret etti. «Haydi, yürü. Akşam yaklaşıyor.»</p><p class="calibre5">Daha sonra günün son ışıklarında dağların kalbine doğru giden yarın, doğu ve kuzeyindeki düz, raf gibi yerde kamp kurdular. Hava dondurucuydu. Nefeslerinin buharlaştığını görüyorlardı. Güneşin kızıllı morlu son ışıklarında gökgürültüsü insana doğaüstü bir şeymiş gibi geliyordu. Biraz da delice.</p><p class="calibre5">Silahşor, Jake'in kendisini sorguya çekeceğini sanıyordu. Ama Jake'in soracak sorusu kalmamıştı. Hemen hemen yere uzanır uzanmaz uykuya daldı. Silahşor de onu izledi.</p><p class="calibre5">Genç adam yine rüyasında toprağın altındaki o karanlık yeri gördü. O zindanı. Jake de yine mermer bir aziz heykeli gibi karşısına dikildi. Çocuğun alnına iri bir çivi saplanmıştı.</p><p class="calibre5">Roland inleyerek uyandı ve hiç düşünmeden çene kemiğine doğru uzandı. Elinin o eski açıklıktaki çimenlere sürüneceğini sanıyordu. Ama onun yerine parmakları kayalara dokundu. Ciğerleri bu yüksek yerdeki soğuk, oksijeni az hava yüzünden hafifçe sızlıyorlardı. Jake yanında uyuyordu. Ama rahat bir uyku değildi çocuğunki. Sağa sola dönüyor, anlaşılmayan bir şeyler mırıldanıyordu. Jake'in de kendince bazı hayaletleri kovaladığı anlaşılıyordu.</p><p class="calibre5">Silahşor endişeyle tekrar uzandı ve yeniden uykuya daldı.</p><p class="calibre5">İki yolcu ancak bir hafta sonra başlangıcın sonuna vardılar. Silahşor için on iki yıl süren çarpık bir olaydı bu. Ülkesinin son çöküşüyle başlamış ve diğer üçünün biraraya gelmesine kadar sürmüştü.</p><p class="calibre5">Jake ancak başka bir dünyada ölerek buraya gelebilmişti. Ölümü bir kapı açmıştı onun için.</p><p class="calibre5">Silahşorun durumu ise «daha da garip bir ölüm» diye tanımlanabilirdi. Haritası olmayan, hatırlayamadığı bir dünyada siyahlı adamı kovalayıp durmuştu. Cuthbert ve diğerleri ölmüşlerdi artık. Randolph, Jamie de Curry, Aileen, Susan ve Marten.</p><p class="calibre5">Evet, hain Marten'i sürükleyerek indirmişlerdi. Silahlar patlamıştı. O mevsim üzümler bile acı olmuştu.</p><p class="calibre5">Sonunda o eski dünyadan sadece üçü kalmıştı. Korkunç bir Torot destesinden üç dehşet verici kâğıt gibi: Silahşor, Siyahlı Adam ve Kara Kule.</p><p class="calibre5">Jake'in kardaki ayak izini görmesinden bir hafta sonra bir an siyahlı adamla karşı karşıya geldiler. Silahşor o anda Kulenin o gebe anlamını hemen hemen anlayabilecekmiş gibi bir duyguya kapıldı. Çünkü bu an sanki sonsuza dek uzadı. İki yolcu güneybatıya doğru inmeyi sürdürdüler. Ve dağ silsilesinin ortalarında bir yere eriştiler. O sırada ilerlemeleri ilk kez gerçekten zorlaşacakmış gibi geldi onlara. Yukarılarında sanki öne doğru eğilmiş gibi gözüken buzlu çıkıntılar ve çığlıklar atan yarlar Silahşorda kötü bir duygu uyandırdı. Baş dönmesinin tersi gibi bir şeydi. Silahşorla çocuk dar geçidin yanından tekrar inmeye başladılar. Dik açılı zikzaklar çizen bir patika onları bir uçurumun dibine kadar indirdi. Burada yükseklerden gelen bir dere köpürerek hızla akıyordu. İki kıyısı da buz tutmuştu.</p><p class="calibre5">Çocuk o gün öğleden sonra duraklayarak döndü ve Silahşora baktı. Genç adam eğilmiş, çayda yüzünü yıkıyordu.</p><p class="calibre5">Jake, «Burnuma onun kokusu geliyor,» dedi.</p><p class="calibre5">«Benim de öyle.»</p><p class="calibre5">İleride dağ son engelini gökyüzüne doğru uzatıyordu. Bulutlu sonsuzluklara doğru yükselen tırmanması imkânsız dev bir granit kayaydı bu. Yol bu engelle sona eriyordu. Ama hava burada cisimleri acayip bir biçimde büyütüyordu. Yüksek yerlere özgü bir nitelikti, iki yolcu ancak bir gün sonra o dev granite ulaşabildiler.</p><p class="calibre5">Silahşor beklentinin korkunç heyecanını hissetmeye başladı yine. Sonunda istediğini elde edeceğini düşünüyordu. Yolun sonuna gelmişti ve hemen koşmamaya başlamamak için kendini zor tutuyordu.</p><p class="calibre5">«Bekle!» Jake birdenbire durmuştu.</p><p class="calibre5">Çay sert bir dönemeç yapıyordu. Sular dev bir kumtaşı kayanın etrafında köpürüyor ve delice bir hızla akıyordu. Bütün sabah, uçurum daraldığı için dağların gölgesinde yürümüşlerdi.</p><p class="calibre5">Çocuk şiddetle titriyordu ve rengi uçmuştu.</p><p class="calibre5">«Ne var?»</p><p class="calibre5">Jake, «Geri dönelim...» diye fısıldadı. «Çabuk geri dönelim.»</p><p class="calibre5">Silahşorun suratı tahtadan oyulmuşçasına ifadesizdi.</p><p class="calibre5">«Lütfen?» Jake'in yüz hatları gerilmişti. Çenesi, baskı altında tuttuğu ıstırabı yüzünden titriyordu.</p><p class="calibre5">O koskocaman kayalara rağmen gürültüyü yine de duyabiliyorlardı. Gökgürültüsünü. Sanki toprağa gömülü dev makineler hızla çalışıyorlardı. Gökyüzünün görebildikleri o küçük köşesi koyu kurşuniydi. Sıcak ve soğuk hava akımları karşılaşarak çarpışırlarken bulutlar kaynıyordu sanki.</p><p class="calibre5">«Lütfen, lütfen!» Çocuk yumruğunu kaldırdı. Sanki Silahşorun göğsüne vuracakmış gibi.</p><p class="calibre5">«Olmaz.»</p><p class="calibre5">Jake'in yüzünde hayret dolu bir ifade belirdi. «Beni öldüreceksin! Beni ilk defa o öldürdü. Şimdi de sen öldüreceksin.»</p><p class="calibre5">Silahşor yalanın dilinin ucuna kadar geldiğini farketti. Ve söyledi. «Sana hiçbir şey olmayacak.» Bunu daha da büyük bir yalan izledi. «Ben seni koruyacağım.»</p><p class="calibre5">Jake'in yüzü kül gibi oldu. Başka hiçbir şey söylemedi. İstemeye istemeye elini uzattı.</p><p class="calibre5">Çocukla Silahşor dik açılı dönemeci aştılar. Bir duvar gibi yükselen dik kayayla ve siyahlı adamla karşı karşıya geldiler.</p><p class="calibre5">Siyahlı adam ancak altı metre kadar yukarılarında duruyordu. Kayadaki kenarları çentikli bir delikten fışkırarak bir.çağlayan oluşturan suyun hemen sağında. Görünmeyen bir rüzgâr kukuletalı cüppesini dalgalandırıp çekiştiriyordu. Bir elinde asa vardı. Diğer elini ise onlara doğru alayla, «Hoşgeldiniz,» der gibi uzatmıştı. Eski çağlardan bir azize benziyordu. Ya da her zaman felaketleri haber veren Peygamber Jeremiah'ya. Sesi lanet doluydu.</p><p class="calibre5">«Silahşor! Eski kehanetleri yerine nasıl da getiriyorsun! İyi günler ve iyi günler ve iyi günler!» Bir kahkaha attı. Sesi, çağlayanın gürültüsünü bastırarak etrafta yankılandı.</p><p class="calibre5">Silahşor hiç düşünmeden, gürültü etmeden, sessizce tabancalarını çekti. Çocuk genç adamın sağına, arkasına geçip büzülmüştü. Küçücük bir gölgeye benziyordu. Roland kendisine ihanet eden ellerine hakim oluncaya kadar üç defa ateş etti. Silahların gürültüsü etraflarındaki dik kayalara çarparak yansıdı. Su ve rüzgârın uğultularını bastırdı.</p><p class="calibre5">Siyahlı adamın başının yukarısından granit parçacıkları uçuştu. Sonra kukuletasının solundan. Ve üçüncü elde de sağından. Roland üç defa da ıskalamıştı.</p><p class="calibre5">Siyahlı adam güldü. Neşeyle, gürültüyle. Kahkahaları silah seslerinin hafifleyen yankılarını meydan okuyormuş gibiydi. «Bütün cevaplarını böyle kolaylıkla öldürebilir misin, Silahşor?»</p><p class="calibre5">Genç adam, «Aşağıya in,» dedi. «Etrafımız cevap dolu.»</p><p class="calibre5">Siyahlı adam yine gürültülü, alaylı kahkahalar attı. «Benim korktuğum senin kurşunların değil, Roland. Beni, cevaplarla ilgili fikirlerin endişelendiriyor.» «Aşağıya gel.»</p><p class="calibre5">Siyahlı adam, «Öbür tarafta,» dedi. «Dağların öbür tarafında seninle uzun uzun konuşacağız sanırım.» Bakışları bir an Jake'e kaydı ve hemen ekledi. «Sadece ikimiz... »</p><p class="calibre5">Jake inlercesine haykırarak biraz geriledi.</p><p class="calibre5">Siyahlı adam döndü. Cüppesinin etekleri kurşuni havada bir yarasanın kanatları gibi dalgalandı. Suyun müthiş bir güçle fışkırdığı yarığa girerek gözden kayboldu.</p><p class="calibre5">Silahşor olanca gücünü kullanarak onun arkasından bir kurşun sıkmaktan kaçındı. «Bütün cevaplarını böyle kolaylıkla öldürebilir misin, Silahşor?»</p><p class="calibre5">Çocuk ona sessizce, bir koyununki kadar itaatli gözlerle baktı. Bütün vücudu titriyordu.</p><p class="calibre5">Silahşor bir an o Tull'lı kadının, Alice'in suratını görür gibi oldu. Jake'in yüzünün yerini almıştı. Alnındaki yara izi sessiz bir suçlamaya benziyordu. Roland hem Alice'e, hem de Jake'e karşı hayvanca bir tiksinti duydu. Alice'in alnındaki yara iziyle rüyasında Jake'in yüzüne çakılmış çivinin yerlerinin aynı olduğunu çok sonra düşünecekti.</p><p class="calibre5">Jake onun kafasından geçenleri sezmiş gibiydi. Gırtlağından boğuk bir inilti yükseldi. Ama pek kısa sürdü bu. Çocuk dudaklarını bükerek sesin duyulmasını engelledi. Aslında harika bir erkek olabilecekti. Zamanı olduğu takdirde bir Silahşor bile olabilecekti belki de.</p><p class="calibre5">«Sadece ikimiz... »</p><p class="calibre5">Silahşor müthiş, iğrenç bir susuzluk duydu. Vücudundaki bilemediği, derinlerdeki bir çukurdan yükseliyordu bu. Bu susuzluğu hiçbir şarap gideremezdi.</p><p class="calibre5">Sanki parmaklarının hemen ötesinde dünyalar titreşiyordu.</p><p class="calibre5">İçgüdülerine uyarak baştan çıkmamak için çabaladı. Ama o buz gibi, bilinçli kafası bu tür çabaların boşuna olduğunu, her zaman böyle olacağını biliyordu. Öğle olmuştu.</p><p class="calibre5">Roland başını kaldırdı. O bulutlu, titrek gün ışığının pek savunmasız olan erdem ve dürüstlüğünü son kez aydınlatmasına izin verdi.</p><p class="calibre5">Kimse bunun karşılığını gümüş parayla ödemiyor aslında, diye düşündü. Her kötülüğün... gerekli ya da gereksiz kötülüğün bedeli insanın kendi vücudu. Silahşor çocuğa döndü. «İstersen benimle gel, istersen burada kal.»</p><p class="calibre5">Jake sadece ona sessizce baktı.</p><p class="calibre5">Roland için bir ahlak prensibiyle arasındaki bağın koptuğu o son ve hayati anda çocuk Jake olmaktan çıktı. Sadece küçük bir erkek çocuğun halini aldı. Önemli biri değildi. Sadece sağa sola itilecek ve amaç uğruna kullanılacak bir varlıktı.</p><p class="calibre5">O rüzgârlı sessiz yerde bir şey çığlık attı. Bunu hem Silahşor duydu, hem de çocuk.</p><p class="calibre5">Genç adam yürümeye başladı. Çocuk da kısa bir kararsızlıktan sonra onu izledi. Çelik kadar soğuk çağlayanın yanındaki devrilmiş kayalara tırmandılar. Sonra siyahlı adamın karşılarında durduğu o yere eriştiler. Ve birlikte adamın kaybolduğu o yarığa girdiler.</p><p class="calibre5">Karanlıklar ikisini de yuttu.</p><div class="mbppagebreak" id="calibre_pb_3"></div>
</body></html>
