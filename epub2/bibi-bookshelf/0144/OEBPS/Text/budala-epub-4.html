<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>budala-epub-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="budala-epub-4.html" xml:lang="tr-TR">
    <div class="Basic-Text-Frame">
      <p class="e-sayfabasibaslik" id="toc_marker-2">İKİNCİ BÖLÜM</p>

      <p class="e-2-baslik">I</p>

      <p class="e-paragraf">Hikâyemizin birinci bölümünü tamamlayan Nastasya Filipovna’nın evindeki tuhaf olaylardan yaklaşık iki gün sonra, Prens Mişkin, miras işini çözüme kavuşturmak amacıyla aceleyle Moskova’ya hareket etti. Yolculuğunu hızlandıran farklı sebeplerin olabileceği de rivayet ediliyordu, ancak gerek bu konuda, gerek Prensin Moskova’da başından geçenler hakkında elimizde fazla bilgi yok. Prens, tam altı ay Petersburg’dan uzak kaldı; kendisiyle yakından ilgilenenler bile nerede ve nasıl olduğunu öğrenemediler. Hakkında pek garip ve birbirini tutmayan bazı söylentiler vardı. Prens Petersburg’dan ayrılırken Epançin ailesiyle vedalaşmaya zaman bulamamıştı. Aslında General kendisiyle iki üç kez görüşmüştü; üzerinde ciddi olarak durdukları bir mesele vardı, ailesine bundan bahsetmemişti. O sıralar, özellikle Prensin gidişinden bir ay sonrasına kadar, Generalin evinde hiç kimse Prensin adını anmıyordu. Lizaveta Prokofyevna, Prensin gidişinin hemen ardından “Prens hakkında çok yanıldığını” dile getirmişti. İki üç gün sonra da, bu kez isim vermeden, “insanlar konusunda sürekli hataya düştüğünü, bunun kendisinin başlıca özelliklerinden olduğunu” vurgulamıştı. Yaklaşık on gün sonra ise kızlarına kızdığı bir anda, “Yeter! Bundan sonra hata yapmak yok!” demişti.</p>

      <p class="e-paragraf">Generalin evinde uzun zamandır tatsız bir hava esiyordu. Herkesin suratı asıktı; herkes sanki dile getirmediği bir şey yüzünden gergin ve endişe içindeydi. General işiyle o denli meşguldü ki, ev halkı onu neredeyse hiç göremiyordu; alışılmamış bir biçimde gece gündüz çalışma odasına kapanıp işleriyle uğraşıyordu. Epançin’in kızlarına gelince, onlarla ebeveynlerin arasında belirli konularda bir konuşma geçmemişti. Bazı konuları kendi aralarında bile konuşmaktan çekinen, gururlu, içe kapanık kızlardı; birbirlerini, değil tek bir sözle, tek bir bakışla bile anladıklarından, konuşmalarına pek gerek kalmıyordu.</p>

      <p class="e-paragraf">Bütün bu söylenenlerden Prensin sadece bir kereliğine, üstelik çok kısa bir süre için ziyaret etmesine rağmen Epançinler’in evinde güçlü bir etki bıraktığı sonucuna varabiliriz. Bu etki Prensin yaşadığı bazı sıra dışı olayların uyandırdığı meraktan kaynaklanıyor olabilirdi, ama sebebi ne olursa olsun, hâlâ sürüyordu.</p>

      <p class="e-paragraf">Şehirde kulaktan kulağa dolaşan birtakım tutarsız ve çelişkili rivayetler vardı. Mesela kimsenin tam olarak adını bilmediği ahmak bir Prensin birdenbire büyük bir mirasa konduğu ve Paris’teki Château de Fleur’ün ünlü bir kankan dansçısıyla evlendiği söyleniyordu. Gerçi bazıları o bahsedilen mirası bir Prensin değil, bir Generalin aldığını; kankan dansçısıyla evlenenin ise tanınmış zengin bir tüccar olduğunu ileri sürüyordu. Güya bahsi geçen tüccar, düğününde sırf gösteriş olsun diye, tam yedi bin ruble değerindeki tahvillerini bir mum alevinde yakmıştı. Ama bütün bu söylentilerin yayılması ile unutulması bir oldu.</p>

      <p class="e-paragraf">Rogojin ve tayfası, Ekaterinov İstasyonu’nda Nastasya Filipovna’nın da katıldığı dillere destan bir şölenden yaklaşık bir hafta sonra Moskova’ya hareket etmişlerdi. Olayla yakından ilgilenen bazı kişiler Ekaterinov olayının ertesi günü Nastasya Filipovna’nın Moskova’ya kaçtığını, Rogojin’in de genç kadının peşinden gittiğini söylüyorlardı.</p>

      <p class="e-paragraf">Şehirde Gavrila Ardalyonoviç İvolgin’le ilgili söylentiler de dolaşıyordu. Çevresinde iyi tanınan bir gençti Ganya... Ağır bir hastalık dönemi geçirince aleyhinde konuşulanlar zamanla duruldu. Yatağa düşen Gavrila Ardalyonoviç hiçbir davete katılmadığı gibi, görevine de devam etmedi. Sağlığına kavuştuktan sonra bile şirketteki işine dönmeyince yerine başka birini aldılar. General Epançin’in evine de uğramıyordu, bu yüzden görevi başka bir memura verildi. Hasımları, onun, başından geçen bazı olaylar yüzünden toplum içine çıkmaya utandığını düşünüyorlardı. Ama delikanlı gerçekten hastaydı; derin düşüncelere dalmış, bunalıma girmişti. Ganya, bırakın ailesini, kendisine bile bakamayacak durumdaydı. Aynı kış Varya Ardalyonovna, Ptizin ile evlendi. İvolgin ailesini yakından tanıyanlar bu evliliği biraz da şartların gerektirdiğini söylüyorlardı.</p>

      <p class="e-paragraf">Epançinler’in evinde hiç kimse Gavrila Ardalyonoviç’in ismini ağzına almıyordu, sanki yeryüzünde böyle biri yokmuş gibi… Yine de hakkında anlatılanlardan, özellikle o gece Nastasya Filipovna’nın evinde olan ve ondan sonra gelişen olaylardan haberdardılar: Ganya o uğursuz geceden sonra evine dönünce hiç yatmamış, gergin ve sabırsız bir halde Prensin dönmesini beklemiş. Ekaterinov’a giden Prens sabah saat altı sularında dönmüş. Ganya odasına girip, bayıldığı sırada Nastasya Filipovna’nın kendisine verdiği ateşte yanmış para paketini Prense vermiş ve ilk fırsatta Nastasya Filipovna’ya iade etmesini rica etmiş. Delikanlı, Prensin odasına bezgin, düşmanca duygular besleyerek girmiş. İçeride iki saat kadar kalıp Prensle konuşmuşlar; Ganya acı acı ağlamış. Birbirlerinden dostça ayrılmışlar.</p>

      <p class="e-paragraf">Olan bitenlerin bu kadar çabuk öğrenilmesi şüphesiz tuhaftı. Mesela Nastasya Filipovna’nın doğum gününde olanlar hemen ertesi gün Epançinler’in evinde biliniyordu. Acaba Gavrila Ardalyonoviç ile ilgili haberleri, Epançinler’in kızlarıyla yakınlaşan Varya Ardalyonovna mı getiriyordu? Varya, Lizaveta Prokofyevna’yı şaşırtan bir hızla kız kardeşlerle senli benli olmuştu. Ama Varya, Ganya’nın işten çıkarıldığı ailenin kızlarıyla yakınlık kurduğu halde yine de onlarla ağabeyi hakkında konuşmayacak kadar gururlu bir kızdı. Kız kardeşlerle eskiden beri tanışan Varya onlarla seyrek görüşürdü. Zaten şimdi de arka kapıdan geliyor, salonlarına uğramıyordu. Generalin karısı, Varya Ardalyonovna’nın annesi Nina Alekseyevna’ya karşı büyük bir saygı beslese de, kızından hoşlanmıyordu. Hayret ediyor, kızıyor ve Varya’yla arkadaşlıklarını “her alanda kendisine karşı gelme çabasında olan” kızlarının şımarıklığına veriyordu. Varya Ardalyonovna evlendikten sonra da Epançinler’e gelip gitmeye devam ediyordu.</p>

      <p class="e-paragraf">Prensin gidişinin ardından bir ay kadar geçmişti. General Epançin’in karısı Prenses Belokonskaya’dan bir mektup aldı. Prenses Moskova’daydı; iki hafta evvel orada evli olan büyük kızını görmeye gitmişti. Bu mektubun Lizaveta Prokofyevna’nın üzerinde büyük etki yarattığı belliydi. Mektuptan ne kızlarına, ne de İvan Fedoroviç’e bahsetmişti ama heyecanlı, hatta coşkuluydu. Tuhaf davranıyor, belli ki kızlarına açılmak istiyor ama kendini tutuyordu. Mektubu aldığı gün kızlarına özel bir yakınlık gösterdi, Aglaya ve Adelaida’yı öptü; sanki bir şey yüzünden pişmanlık duyuyor gibiydi. Hatta bir aydır soğuk davrandığı İvan Fedoroviç’e karşı bile yumuşadığı gözlendi. Ertesi gün tabii duygusallığı yüzünden kendisine kızdı ve öğle yemeğine kadar tekrar herkesten uzaklaştı ama akşam vakti ufuk yine aydınlandı. Kısacası hafta boyunca neşeliydi. Kimse epeydir onu bu kadar keyifli görmemişti.</p>

      <p class="e-paragraf">Aradan bir hafta geçti. Lizaveta Prokofyevna, Prenses Belokonskaya’dan bir mektup daha aldı. Büyük bir ciddiyetle “yaşlı Belokonskaya’nın (Prenses Belokonskaya’yı o yokken başka türlü anmazdı) şu… tuhaf adamla… Prensle yani” ilgili güzel haberler verdiğini söyledi. Belokonskaya, Prensi Moskova’da sorup soruşturmuş ve hakkında iyi şeyler duymuştu. Prens de onunla görüşmüştü. Üzerinde son derece olumlu izlenimler bırakmış olmalıydı ki her gün saat bir ile iki arasında Prensi evinde kabul ediyordu. Ayrıca Prens, yaşlı Belokonskaya sayesinde yüksek tabakadan birkaç eve de kabul edilmişti. Generalin karısına göre bu “bir budala gibi kabuğuna çekilip evde oturmaktan” daha iyiydi. Lizaveta Prokofyevna, belli ki, mektuplardan öğrendiklerini kızlarıyla nihayet paylaşmaya karar vermişti. Bu bilgiler başka yollarla da edinilebilirdi tabii. Ptizin, Prensin Moskova’daki hayatını herkesten daha iyi takip edebilme imkânına sahipti. Doğal olarak bazı konuları Varvara Ardalyonovna ile paylaştığı düşünülse de, iş konusunda ağzı sıkı bir adam olarak bilinirdi. Bu, Generalin karısı için Varya’dan hazzetmemek için bir sebep daha oluşturuyordu.</p>

      <p class="e-paragraf">Buzlar kırılmıştı, Epançinler’in evinde artık Prensten açıkça söz edilebiliyordu. Generalin karısı Moskova’dan gelen haberlerin kızları üzerinde yarattığı etkiye çok şaşırdı. Kızlar da annelerinin “insanlar konusunda sürekli hataya düştüğünü, bunun, kendisinin başlıca özelliklerinden olduğunu” belirtmesine rağmen yaşlı Belokonskaya’dan Prense göz kulak olmasını istemesine şaşırdılar. Kocakarıyı harekete geçirmek için ne kadar ter dökülmesi gerektiğinin farkındaydılar.</p>

      <p class="e-paragraf">Buzlar kırılınca General de konuşmaya heveslendi. Anlattıkları mirasla sınırlı olsa da belli ki o da Prensle yakından ilgileniyordu. Prensin menfaatlerini korumak amacıyla, Moskova’da sözü geçen iki kişiden Salazkin’i gözetmelerini istediği ortaya çıktı. Miras konusunda söylenenler gerçekti. Ne var ki telaffuz edilen meblağ önceden açıklandığı gibi önemli değildi. Borçlar, veraset davaları derken, servetin yarısı gitmişti. Ayrıca Prensin de, bütün nasihatlere rağmen bir iş adamı gibi davrandığı söylenemezdi. General içtenlikle, “Tanrı onu korusun, delikanlı her ne kadar biraz sersem olsa da bütün iyiliklere layıktır” diyordu. Ama Prensin miras konusunda saçma sapan davrandığı ortadaydı. “Müteveffa bize borçluydu” diyerek kapısını çalanların birçoğunun kanıt olarak öne sürdükleri belgelerin yasal olarak hiçbir değeri yoktu. Prensin nasıl bir insan olduğunu anlayan bazı kişiler ise belge bile olmadan, elini kolunu sallayarak gelip mirastan kendilerine düşen payı istemişlerdi. Prens, kendisini seven ve düşünen dostlarının, gelenlerin hiçbir yasal dayanağı olmadığı konusundaki uyarılarına rağmen, aralarında gerçekten haksızlığa uğramış birkaç kişiyi düşünerek bu insanları eli boş çevirmemişti.</p>

      <p class="e-paragraf">Generalin karısı, Belokonskaya’nın yazdıklarının da bu yönde olduğunu söyledi ve sertçe, “Çok aptalca, budalalığa çare yoktur!” diye ekledi. Ama yüzünden, bu “budalanın” davranışını pek beğendiği açıkça okunuyordu. General, karısının Prensle oğlu gibi ilgilendiğini ve nedense Aglaya’ya şefkatle davrandığını fark etti ama işiyle çok meşgul biri gibi görünmeye devam etti.</p>

      <p class="e-paragraf">Aradan henüz iki hafta geçmemişti ki, Epançinler’in evinde yine soğuk rüzgârlar esmeye başladı. Generalin karısı yine kaşlarını çatıp “sessizlik buzuna” gömüldü. General iki hafta evvel, Nastasya Filipovna ile ilgili bir haber almıştı. Genç kadın Moskova’da izini kaybettirmeye çalışsa da Rogojin onu bulmuştu. Belalısından bir kez daha kaçmaya çalışan Nastasya Filipovna tekrar bunu başaramamış ve sonunda Rogojin ile evlenmeye söz vermişti. Derken İvan Fedoroviç, Nastasya Filipovna’nın üçüncü kez, neredeyse düğün arifesinde kaçtığını ve bütün işlerini Salazkin’e bırakan Prens Mişkin’in de Moskova’dan ayrıldığını öğrenmişti. Prens onunla mı, yoksa peşinden mi gitmişti, bilinmiyordu… Yine de Generale göre, bu işin içinde bir iş vardı… Öte yandan Lizaveta Prokofyevna’nın aldığı haberler de pek iç açıcı değildi.</p>

      <p class="e-paragraf">Prensin gidişinden iki ay sonra, Petersburg’da hakkında dolaşan söylentiler kesildi. Epançinler’in evinde herkse “sessizlik buzuna” gömülmüştü. Ancak Varvara Ardalyonovna kızlarla görüşmeyi sürdürüyordu.</p>

      <p class="e-paragraf">Aslında ilkbahara doğru Epançinler’in evinde o kadar çok değişiklik oldu ki, kendisinden haber vermeyen, belki de vermek istemeyen Prensi unutmak pek de zor olmadı. Yazın yurt dışına seyahat etmeye karar verildi. Generalin böyle boş eğlencelerle geçirecek zamanı olmadığından seyahate karısıyla kızları gidecekti. Kızlar anne babalarının onlara koca bulmak işiyle fazlasıyla meşgul oldukları için seyahate çıkamadıklarına uzun zamandır eminlerdi. Seyahat kararı, onların bu inancını yıkmak amacıyla alınmıştı. Ayrıca kardeşler yurt dışında da nişanlı bulabilirlerdi. Yazın yapılacak bir yolculuk, evlenme işlerini bozmayacağı gibi, kim bilir belki “işe bile yarayabilirdi”.</p>

      <p class="e-paragraf">Afanasiy İvanoviç Totzki’nin Epançinler’in en büyük kızlarıyla evlenme planı kendiliğinden, uzun boylu konuşmalar veya aile içi çatışmalar yaşanmadan bozulmuştu. Zamanla iki taraf da sessiz kalmıştı. Gerçi Generalin karısı buna çok sevindiğini ifade etmek için, “iki eliyle haç çıkaracağını” söylüyordu. Yine de Epançin ailesindeki ağır havanın nedenlerinden biri buydu. General, Afanasiy İvanoviç gibi bir adayın elden gittiğine üzülüyordu. “Böyle bir servet… Böylesine becerikli bir adam…” diyordu. Çok geçmeden, Afanasiy İvanoviç’in sosyeteden, meşrutiyet yanlısı bir Fransız markizine âşık olduğunu, onunla evlenip Paris’e gideceğini öğrendi. “Fransız kadın onu mahvedecek!” diye geçirdi içinden.</p>

      <p class="e-paragraf">Epançinler yurt dışına yaz başında gitmeyi planlıyorlardı ama her şeyi aniden değiştiren bir olay yolculuğun ertelenmesine sebep oldu. Tabii buna en çok Generalle karısı sevindi. Tanınmış biri olan Prens Şç., Moskova’dan Petersburg’a geldi. Bu genç adam son zamanlarda pek sık rastlanmayan özelliklere sahipti: Namuslu, mütevazı, bilinçli bir şekilde ve içtenlikle insanlığa faydalı hizmetlerde bulunmak isteyen biriydi. Prens, memuriyetten sonra, vilayetin yönetimine katılmıştı. Ayrıca saygın birkaç bilimsel kurula üyeydi. Gösterişe kapılmadan, hırslardan ve içi boş sözlerden kaçınarak, ilk olma çabasına girmeden yoluna devam ediyordu. Tanınmış bir mühendisle birlikte yeni bir demiryolu projesi üzerinde çalışıyordu. Otuz beş yaşlarındaydı. Generalin deyimiyle, “toplumun yüksek, hatta en yüksek sınıfına” mensuptu ve “büyük, ciddi, tartışılmaz bir servetin” sahibiydi. General Epançin onunla, amiri olan Kontun evinde, önemli bir iş toplantısında tanışmıştı. Derken Prens Şç. Generalin ailesiyle de tanışma fırsatı bulmuştu. Üç kız kardeşin ortancası Adelaida İvanovna’dan çok etkilenmişti; Adelaida da Prensten hoşlanmıştı. Prens ayrıca Lizaveta Prokofyevna üzerinde de olumlu izlenimler bırakmıştı. Düğünü gelecek ilkbaharda yapmayı planlıyorlardı.</p>

      <p class="e-paragraf">Adelaida’nın hasretine dayanabilmeyi umarak Lizaveta Prokofyevna ve diğer iki kızı yazın ortasında ya da sonlarına doğru bir iki aylığına yurt dışı seyahatine çıkmayı düşünüyorlardı ki, yeni bir olay bir kez daha yolculuk planlarını erteletti.</p>

      <p class="e-paragraf">Güz mevsiminin son günlerinde (Adelaida’nın düğünü ilkbahardan yaz ortasına alınmıştı) Prens Şç., Epançin ailesine uzak akrabalarından birini tanıttı. Yevgeni Pavloviç R., yirmi sekiz yaşlarında, genç bir emir subayıydı. Çok yakışıklı, ünlü bir aileye sahip, akıllı, parlak, çok iyi eğitim görmüş ve duyulmamış zenginlikte biriydi. Bu son özellik konusunda son derece duyarlı biri olan General, bir iki yere danıştıktan sonra, “Gerçekten de böyle bir şey var, ama emin olmak için iyice araştırmak lazım” dedi. Prenses Belokonskaya, Moskova’dan yazdığı mektuplarda gelecek vaat eden emir subayını methediyordu. Yalnız bu genç adamın arkasında birçok yaralı kalp bıraktığı söyleniyordu. Aglaya’yı görünce, Epançinler’in evini sık sık ziyaret etmeye başladı. Aslında henüz açık açık hiçbir şey dile getirilmemişti ama anne babaya göre, bu yaz yurt dışı seyahati için hiç de iyi bir zaman değildi. Aglaya ise büyük ihtimalle aynı kanıda değildi.</p>

      <p class="e-paragraf">Görünüşe bakılırsa Prens Mişkin, Petersburg’da iyice unutulmuştu, öyle ki aralarına karışsa gökten düşmüş gibi olacaktı. Bu giriş bölümünü noktalamadan önce birkaç söz daha söylemek istiyorum.</p>

      <p class="e-paragraf">Kolya İvolgin, Prensin gidişinden sonra eski yaşantısını sürdürdü; liseye devam ediyor, arkadaşı İpolit’i ziyaret ediyor, Generale göz kulak oluyor, ayrıca ev işlerinde Varya’ya yardım ediyordu. Kiracılar dağıldığı için kiracılık işi bitmişti. Prens Moskova’ya gitmişti. Ferdişçenko, Nastasya Filipovna’nın doğum günündeki olaylardan üç gün sonra ortadan yok olmuş ve kendisinden bir daha haber alınamamıştı. Bazılarına göre kendisini içkiye vermişti ama bu bilgi bile kesin değildi. Varya evlenince, Nina Alekseyevna ve Ganya, Ptizin’in İzmaylovski’deki evine taşındı. General İvolgin’in başına ise hiç beklenmedik bir olay geldi: Borçları yüzünden borçlular evine girdi. Dostu yüzbaşının dul karısına iki bin ruble borçlandığı için kadın onu tutuklattı. Zavallı General şaşkına dönmüştü, “insanın erdem sahibi bir varlık olduğuna dair sarsılmaz güveninin kurbanı” olduğunu söylüyordu acı acı. Senet imzalama alışkanlığının ileride kötü sonuçlar doğurabileceğini hiç düşünmemişti. General, Tarasov’un evinde, edindiği yeni arkadaşlarıyla bir şişe şarabın başına oturmuş, “Bundan sonra insanlara güvenmek yok!” diye bağırırken, bir yandan da Kars Kuşatması ve dirilen askerin hikâyesini anlatıyordu. Ortama çok iyi uyum sağladığı her halinden belliydi. Öyle ki, Ptizin ve Varya, burasının tam ona göre bir yer olduğunu söylüyorlardı. Ganya kesinlikle onlarla aynı fikirdeydi. Yalnızca Nina Alekseyevna gizlice gözyaşları döküyor (ev ahalisi buna çok şaşırıyordu) ve kocasını görmek için sık sık Tarasov’un evine gidiyordu.</p>

      <p class="e-paragraf">Kız kardeşi evlendiğinden beri, Kolya eve neredeyse uğramıyordu. Son zamanlarda geceleri bile seyrek geliyordu. Pek çok yeni arkadaş edinmişti. Borçlular evinde iyi tanındığı için Nina Alekseyevna’ya yardım ediyordu. Evde kendisini sıkıcı sorularla bunaltan hiç kimse kalmamıştı. Önceleri kardeşine çok sert davranan Varya, artık onu rahat bırakmıştı. Ganya, bunalımda olmasına rağmen, ailesinin şaşkın bakışlarına aldırmadan Kolya’ya içten bir ilgi gösteriyor, onunla sık sık sohbet ediyordu. Evvelce, yirmi yedi yaşındaki Ganya, on beş yaşındaki kardeşine çok kaba davranır ve sık sık “kulaklarını çekerim” diyerek gözdağı verirdi. Bu da Kolya’nın sabrını taşırırdı. Şimdi ise Ganya’nın bazen Kolya’ya ihtiyaç duyduğu bile söylenebilirdi. Ağabeyinin Nastasya Filipovna’ya parasını iade etmesi Kolya’yı derinden etkilemişti ve bu yüzden Kolya, Ganya’nın pek çok kusurunu bağışlamaya hazırdı.</p>

      <p class="e-paragraf">Prensin gidişinin üzerinden üç ay geçmişti. Kolya, Epançin ailesiyle tanışmıştı. Bunu Varya aracılığıyla değil de, kendisi bir yolunu bularak yapmıştı. Generalin karısı ilk başta Kolya’dan pek hoşlanmamıştı, ama zamanla “içten davrandığı ve yaltaklanmadığı için” aynı ailenin diğer üyeleri gibi o da delikanlıyı sevdi. Kolya, kimi zaman ona kitap ya da gazete okuyordu. Ama Epançinler’e karşı daima rahat ve onlarla eşitmiş gibi davranıyordu. Gerçi bir iki defa Lizaveta Prokofyevna’yla kavga etmişti. Onun bir despot olduğunu ve bir daha evlerine ayak basmayacağını söylemişti. İlk kavga “kadın sorunu” yüzünden çıkmıştı; ikincisine ise yılın hangi ayının yabani kanarya avına en uygun olduğu sorusu sebep olmuştu… İnanması zor ama bu kavgaların üçüncü günü, Generalin karısı, bir uşakla Kolya’ya not gönderip gelmesini istemiş ve Kolya da hemen onu ziyaret etmişti.</p>

      <p class="e-paragraf">Sadece Aglaya nedense Kolya’ya karşı kibirli davranıyordu. Paskalya haftasıydı. Yalnız oldukları bir anı yakalayan Kolya, Aglaya’ya bir mektup uzattı. Bu mektubun yalnız kendisine verilmesi söylenmişti. Aglaya, “kendini beğenmiş yumurcağı” öfkeyle süzdü ama Kolya hemen odadan çıktı. Genç kız mektubu açtı.</p>

      <p class="e-paragraf">“Güveninizi bahşederek bana onur verdiğiniz o günler pek uzakta değil. Ama belki de beni unuttunuz. Size neden yazıyorum bilmem. İçimde size, bilhassa şahsınıza, kendimi hatırlatmak için önüne geçemediğim bir arzu duyuyorum. Öyle anlar oldu ki, üçünüze de ihtiyaç duydum. Ama üçünüzden sadece siz gözümün önüne geliyordunuz. Size o kadar çok ihtiyacım var ki! Bir bilseniz… Kendim için size başka ne söyleyebilirim ki? Mutlu olmanızı içtenlikle diliyorum. Mutlu musunuz? Size söylemek istediklerim bunlardı.</p>

      <p class="e-paragraf">Kardeşiniz, Prens <span class="e-italik">L. Mişkin</span>”</p>

      <p class="e-paragraf">Bu kısa, anlamsız notu okuduktan sonra Aglaya kıpkırmızı kesildi ve düşüncelere daldı. Neler düşündüğünü anlatmamız imkânsız. Bu arada da “Acaba bu mektubu göstermeli mi?” diye sordu kendi kendine. Nedense utandı. Sonunda notu alaycı ve tuhaf bir gülümsemeyle çekmecesine attı. Ertesi sabah notu çıkarıp sert ciltli bir kitabın arasına koydu. Gerektiğinde çabucak bulsun diye genelde izlediği yol buydu. Hangi kitap olduğuna bakmak ancak bir hafta sonra aklına geldi: <span class="e-italik">Mançalı Don Kişot</span>’tu. Sebepsiz bir kahkahayla güldü. Bunları kız kardeşleriyle paylaştı mı, bilmiyoruz.</p>

      <p class="e-paragraf">Mektubu daha ilk okuduğu anda, “Acaba şu kendini beğenmiş yumurcak, Prensin, mektuplarını iletmek için seçtiği ve yazıştığı tek kişi mi?” diye geçirmişti aklından. Umursamaz görünmeye çalışarak Kolya’yı sorguya çekti. Ama “yumurcak”, bu kez onun kibrine aldırmadı. Çok kısa ve soğuk bir tavırla, Petersburg’dan ayrılırken Prense adresini verdiğini ve her türlü yardıma hazır olduğunu belirttiğini anlattı. Ayrıca, Prensin kendisine ilk defa yazdığını söyledi ve ondan aldığı mektubu uzattı. Aglaya çekinmeden mektubu okudu.</p>

      <p class="e-paragraf">“Sevgili Kolya, ilişikteki kapalı mektubu Aglaya İvanovna’ya vermek lütfunda bulunur musunuz? Esen kalın.</p>

      <p class="e-paragraf">Sizi seven, Prens <span class="e-italik">L. Mişkin</span>”</p>

      <p class="e-paragraf">Aglaya mektubu Kolya’ya uzatarak, “Yine de bir yumurcağa güvenmek gülünç,” dedi ve küçümseyen bir bakışla oradan uzaklaştı.</p>

      <p class="e-paragraf">Kolya için bu kadarı artık fazlaydı, çok kırıldı. Epançinler’e gelirken sebebini belirtmeden Ganya’dan yeni yeşil atkısını ödünç almıştı.</p>

      <p class="e-2-baslik">II</p>

      <p class="e-paragraf">Haziran ayının ilk günleriydi. Bir haftadır Petersburg’da havalar alışılmadık bir biçimde güzeldi. Epançinler’in Pavlovsk’ta gösterişli bir villaları vardı. Güzel havanın etkisiyle heyecanlanan Lizaveta Prokofyevna birden harekete geçti ve iki gün süren bir telaştan sonra villaya taşındılar.</p>

      <p class="e-paragraf">Epançinler’in Pavlovsk’a gidişlerinden iki üç gün sonra, Prens Lev Nikolayeviç Mişkin, sabah treniyle Moskova’dan geldi. İstasyonda onu bekleyen kimse yoktu ama Prens, vagondan inerken, gelenlerin çevresini saran kalabalığın arasında bir çift gözün tuhaf, ateş gibi bakışlarını üzerinde hissetti. Daha dikkatle baktı ama hiçbir şey göremedi. Belli ki yanılmıştı. Yine de takip ediliyormuş hissinden kurtulamadı. Prens üzüntülüydü, derin düşüncelere dalmıştı.</p>

      <p class="e-paragraf">Araba Liteynaya’ya yakın Vesıy Oteli’nin önünde durdu. Prens, karanlık, eski püskü mobilyalarla döşenmiş iki küçük oda tuttu; yıkanıp üzerini değiştirdi ve aceleyle otelden çıktı. Boşa zaman harcamaktan ya da gittiği yerde aradığı kişiyi bulamamaktan korkuyormuş gibi bir hali vardı.</p>

      <p class="e-paragraf">Onu altı ay evvel Petersburg’a ilk geldiği sırada tanımış olanlardan biri şimdi görseydi, Prensin dış görünüşündeki değişiklik gözünden kaçmazdı. Ama aslında değişen tek şey kılık kıyafetiydi. Prensin üzerinde Moskova’da iyi bir terzi tarafından dikilen bir elbise vardı. Dikkatli gözler iyi niyetli ama pek yetenekli olmayan bu terzinin giysiyi modaya tıpatıp uyarak diktiğini fark edebilirdi. Ayrıca kıyafeti taşıyan kişinin modayla pek ilgilenmediği de ortadaydı. Dikkatli bir gözlemci kuşkusuz Prense bakınca gülümsememek için kendini zor tutardı. Ama insan gülmek istedikten sonra, neler bulmazdı ki?</p>

      <p class="e-paragraf">Prens bir araba tutup Peski’ye gitti. Rojdestvenskaya sokaklarından birinde aradığı ahşap evi bulması fazla zamanını almadı. Bu küçük ev güzel ve bakımlıydı. Evin ön bahçesindeki çiçekler insanın gözünü okşuyordu. Bütün bunlara pek şaşırmıştı Prens. Sokağa bakan pencereler açıktı. İçeride birinin nutuk söyler gibi bir sesle konuştuğu duyuluyordu. Bu yüksek ses ara sıra bir kalabalığın kahkahalarıyla kesiliyordu. Prens avluya girip merdivenin basamaklarını çıktı ve Lebedev’i sordu.</p>

      <p class="e-paragraf">Kolları dirseklerine kadar sıvalı aşçı kadın, parmağıyla salonu işaret ederek:</p>

      <p class="e-paragraf">“İşte, orada!” dedi.</p>

      <p class="e-paragraf">Koyu mavi duvar kâğıtlarıyla kaplı oturma odası gösterişi seven biri tarafından döşenmişti: Yuvarlak bir masa ile kanepe, bronz bir saat, iki pencere arasında dar bir ayna, tavana bakır bir zincirle asılmış, saçaklı, eski, pek büyük olmayan bir avize göze çarpıyordu. Lebedev salonun ortasında, sırtı Prense dönük bir vaziyette ayakta duruyordu. Yaz olduğundan üzerinde ceket yoktu, sadece yelek giymişti. Göğsüne vura vura hararetli bir şekilde konuşuyordu.</p>

      <p class="e-paragraf">İçeride on beş yaşlarında, elinde kitap tutan zeki, neşeli bir oğlan; kucağında bebek olan yirmi yaşlarında genç bir kız ve on üç yaşlarında, sürekli ağzını yaya yaya gülen bir kız çocuğu vardı. Genç kızın ve çocuğun üzerinde yas elbisesi olduğu göze çarpıyordu. Ayrıca bir de kanepeye uzanmış, yakışıklı, esmer, uzun, gür saçlı, iri kara gözlü, sakalları yeni çıkan yirmi yaşlarında bir delikanlı da dinleyiciler arasındaydı. Delikanlı belli ki, nutuk çeken Lebedev’in sözünü sık sık kesiyor ve onunla tartışmaya giriyor, ötekiler de buna gülüyorlardı.</p>

      <p class="e-paragraf">“Lukyan Timofiyeviç! Lukyan Timofiyeviç, baksana! Buraya baksana be!.. Duymuyor musun? Tanrı belanı versin!”</p>

      <p class="e-paragraf">Aşçı kadın kollarını havaya kaldırdı ve çıktı; öfkeden mosmor kesilmişti.</p>

      <p class="e-paragraf">Lebedev döndü. Prensi görünce şaşkınlıktan yıldırım çarpmış gibi bir süre yerinde kalakaldı, ardından yılışık bir gülümsemeyle ona doğru ilerlemeye başladı ama yarı yolda durakladı. Sadece, “Prens Hazretleri! Hah hah ha!” diyebildi.</p>

      <p class="e-paragraf">Sonra aniden dönüp, ne yapacağını bilemeyen birinin edasıyla sebepsiz yere, önce kucağında çocuk olan genç kıza doğru atıldı; kız bunu beklemiyordu, biraz geriledi. Lebedev onu bırakarak odanın eşiğinde duran ve sürekli kahkaha atan on üç yaşındaki küçük kızın üzerine yürüdü. Kız bağırarak mutfağa kaçtı. Lebedev kızı korkutmak amacıyla ayaklarını yere vurdu ama onu şaşkın şaşkın seyreden Prensin bakışlarını görünce durdu.</p>

      <p class="e-paragraf">“Saygı göstermeleri lazım! Hah hah ha!” diye izah etti.</p>

      <p class="e-paragraf">“Yapmayın böyle…” diye başladı Prens.</p>

      <p class="e-paragraf">“Hemen dönüyorum… Hemen!” diye sözünü kesti Lebedev, aceleyle odadan çıktı. Prens, kucağında çocuk tutan genç kıza ve kanepede uzanan delikanlıya şaşkınlıkla baktı. Gülüyorlardı. Prens de gülümsedi.</p>

      <p class="e-paragraf">“Ceketini giymeye gitti!” dedi delikanlı.</p>

      <p class="e-paragraf">“Pek uygun bir zamanda gelmedim galiba… Hay aksi!” dedi Prens, “Acaba o… şey…”</p>

      <p class="e-paragraf">“Sarhoş mu sandınız?” diye bağırdı delikanlı. “Yo, hayır! Belki üç dört kadehçik, hadi beş olsun… Fazla değil.”</p>

      <p class="e-paragraf">Prens delikanlıya doğru dönecekti ki, kız içtenlikle:</p>

      <p class="e-paragraf">“Sabahları fazla içmez,” dedi. “İş için geldiyseniz tam zamanı… Akşamları eve döndüğünde sarhoş olur. Üstelik bu aralar yatmadan bize İncil okuyor ve ağlıyor; annemiz beş hafta önce vefat etti.”</p>

      <p class="e-paragraf">Kanepede uzanan delikanlı gülerek:</p>

      <p class="e-paragraf">“Sorularınıza cevap vermek zorunda kalacağı için kaçtı,” dedi. “Bahse girerim, size söyleyeceği yalanları düşünüyordur şimdi.”</p>

      <p class="e-paragraf">Derken Lebedev geri döndü. Üzerine frak giymişti. Gözlerini kırpıştırıyordu, gözyaşlarını silmek için cebinden bir mendil çıkardı.</p>

      <p class="e-paragraf">“Ah, öksüzler...”</p>

      <p class="e-paragraf">“Ne diye bu eski püskü şeyi giydiniz? Kapının arkasında yepyeni bir redingotunuz var.”</p>

      <p class="e-paragraf">“Sus bakalım, cırcırböceği!” diye bağırdı Lebedev ayaklarını yere vurarak.</p>

      <p class="e-paragraf">Genç kız güldü.</p>

      <p class="e-paragraf">“Beni korkutmaya çalışmayın. Tanya değilim ben, kaçmam. Bakın, Lyuboçka’yı uyandırdın. Ya yine hastalanırsa? Neden bağırıyorsunuz?”</p>

      <p class="e-paragraf">“Aman, aman! Dilini ısır…” dedi Lebedev. Kızının kucağında uyuyan çocuğa koştu ve birkaç kez istavroz çıkardı. Çok korkmuştu. “Tanrım, sen onu koru! Bu kızım Lyubov,” dedi Prense. “Eşim Elena onu doğururken öldü. Şu da kızım Vera, yas tutuyor. Şu da, şu da…”</p>

      <p class="e-paragraf">“Ne var? Nefesin mi yetmedi?” diye bağıdı delikanlı. “Devam et! Utanma!”</p>

      <p class="e-paragraf">“Prens Hazretleri!” diye haykırdı Lebedev heyecanla. “Jemarin ailesinin katliamını gazetede okumuşsunuzdur.”</p>

      <p class="e-paragraf">“Okudum,” dedi Prens; biraz şaşırmıştı.</p>

      <p class="e-paragraf">“İşte Jemarin ailesinin gerçek katili. Ta kendisi!”</p>

      <p class="e-paragraf">“Ne diyorsunuz?” dedi Prens.</p>

      <p class="e-paragraf">“Mecazi anlamda söylüyorum. İkinci bir Jemarin ailesi bulunursa, katilleri bu olur. Kendini buna hazırlıyor…”</p>

      <p class="e-paragraf">Herkes bir ağızdan güldü. Belli ki Lebedev, Prensin ona yönelteceği sorulardan kaçmak için böyle ezilip büzülüyordu.</p>

      <p class="e-paragraf">Lebedev, artık kendini tutamıyormuş gibi bağırıyordu:</p>

      <p class="e-paragraf">“Başkaldırıyor! Komplo hazırlıyor! Bunun gibi bir fesatçıyı, bir yılanı, toprağı bol olsun, nur yüzlü kardeşim Anisya’nın biricik oğlunu öz yeğenim olarak kabul etmem mümkün mü?”</p>

      <p class="e-paragraf">“Kes artık! İnanır mısınız Prens, şimdi de avukat olmaya karar verdi. Güzel konuşma derdine düştü. Evde çocuklarla yüksek üsluptan konuşuyor. Mahkeme mahkeme gezip dava izliyor. Beş gün evvel, sulh yargıcının karşısında konuştu. Sizce kimi savundu? Bütün parası olan beş yüz rubleyi bir faizciye kaptıran, kurtarın beni diye yalvaran zavallı, yaşlı bir kadını değil de, gasp edenin ta kendisini, Zaydler denen o Yahudi’yi…”</p>

      <p class="e-paragraf">Lebedev, “Kazansaydım elli ruble, kaybetseydim sadece beş rublecik,” dedi; sesi son derece sakindi, sanki az evvel bağırıp çağıran kendisi değildi.</p>

      <p class="e-paragraf">“Başaramadı tabii, eski devirler geçti artık. Kendisine bir güzel gülüp göndermişler. Ama yaptıklarından çok memnundu. ‘Sayın yargıç,’ diye konuşmuş. ‘Hayatını dürüst bir şekilde çalışarak kazanan bir adam, bacakları olmayan bir zavallı, son lokma ekmeğini de kaybedecek. Yapmayın! Yasa yapanın bilgece sözlerini hatırlayın: “Mahkemelerde bağışlayıcılık hüküm sürsün!” ’ İnanır mısınız, her sabah bize bu nutku tekrarlıyor! Siz geldiğinizde tam beşinci kez dinliyorduk. Şimdi de başka birini savunmaya hazırlanıyor. Sanırım siz Prens Mişkin’siniz. Kolya bana tanıdığı en akıllı adam olduğunuzu söyledi…”</p>

      <p class="e-paragraf">“En akıllısı, evet!” diye atıldı Lebedev hemen.</p>

      <p class="e-paragraf">“Bunun ağzından doğru laf çıktığı yok ya, neyse… Biri sizi seviyor, diğeri ise size yaranmaya çalışıyor… Benim yaltaklanmaya hiç niyetim yok, şimdiden söyleyeyim. İkimiz arasında hakem olmaya ne dersiniz? Prensin aramızda hakem olmasını ister misin?” diye sordu dayısına. “Burada olmanıza sevindim Prens.”</p>

      <p class="e-paragraf">Lebedev kararlı bir sesle, “İsterim!” diye bağırdı.</p>

      <p class="e-paragraf">“Burada neler oluyor?” dedi Prens yüzünü buruşturarak. Başı ağrıyordu. Üstelik artık Lebedev’in onu oyalandığından emindi.</p>

      <p class="e-paragraf">“İzah edeyim: Ben gerçekten de onun yeğeniyim, her zaman yalan söylese de bu konuda doğru söylüyor. Eğitimimi tamamlayamadım, ama tamamlamaya kararlıyım. Dediğimi mutlaka yapacağım; çünkü kişilik sahibi biriyim. Geçimimi sağlamak için şimdilik demiryollarında yirmi beş ruble aylıkla çalışıyorum. Ayrıca dayımın bana iki üç kez maddi yardımda bulunduğunu da itiraf ediyorum. Olay şu: Yirmi rublem vardı, ama bu parayı oyunda kaybettim.”</p>

      <p class="e-paragraf">“O adam namussuzun biri! Ona borç taksan ne olur...” diye bağırdı Lebedev.</p>

      <p class="e-paragraf">“Evet, namussuzun biri, ama yine de kendisine olan borcumu ödemeliyim,” diye sürdürdü delikanlı. “Onun alçağın biri olduğunu ben de kabul ediyorum; yalnızca seni dövdüğü için değil hem de. İtibarını kaybetmiş eski bir teğmen söz konusu Prens… Boks dersleri veriyor. Rogojin’in takımından! Şimdi hepsi kaldırımlarda sürtüyor. En kötüsü de, onun alçağın, üçkâğıtçının biri olduğunu bildiğim halde onunla yine de oyun oynamayı kabul ettim. Son rublemi verirken, ‘Kaybedersem Lukyan Dayıma gider, yalvarırım; o beni geri çevirmez’ dedim kendi kendime. İşte bu bilinçli bir alçaklık!”</p>

      <p class="e-paragraf">“Evet, bilinçli bir alçaklık!” diye tekrarladı Lebedev.</p>

      <p class="e-paragraf">“Zaferini ilan etmek için henüz erken,” dedi yeğeni; alınmıştı. “Sevinme hemen… Buraya gelip her şeyi itiraf ettim Prens. Soylu bir hareketti benimkisi. Mazeretler uydurmadan yaptıklarımı kabul ettim. Bana söylenmesi gereken, hak ettiğim bütün o aşağılayıcı sıfatları ben kendime söyledim; burada herkes buna tanıktır. Şunu belirtmek istiyorum: Demiryollarındaki işime devam etmek için üstüme başıma bakmam lazım. Bana baksanıza; paçavralar içindeyim. Şu çizmelerimi görüyor musunuz? Bu kılıkla işe gidemem ki! Yerime bir başkasını alırlar; ben işsiz kalırım, evsiz barksız kalırım, sokağa düşerim... Kim bilir ne zaman başka bir iş bulurum? Ondan sadece on beş ruble istiyorum. Önümüzdeki üç ayda, borcumu son kuruşuna dek ödeyeceğim. Söz veriyorum ve sözümü de tutacağım. Aylarca suya batırılmış kuru ekmekle geçinebilirim; çünkü kişilik sahibiyim ben. Öncekiyle birlikte, ona otuz beş ruble borcum olacak. Üç ayda yetmiş beş ruble elime geçecek. Demek ki bunları ödeyecek param olacak. Faizi kendisi belirlesin. Daha ne diyeyim? Beni tanıyor. Sorun ona Prens, eskiden bana yardım ettiği zaman ona borcumu ödemedim mi? Peki şimdi neden vermek istemiyor? Sebebi aslında şu teğmen… Başka hiçbir sebebi yok. Nasıl bir adam olduğunu siz anlayın artık. Ne kendine, ne başkalarına…”</p>

      <p class="e-paragraf">“Hâlâ burada!” diye bağırdı Lebedev. “Yerleşti ve gitmiyor.”</p>

      <p class="e-paragraf">“Sana söylemiştim, parayı verinceye kadar hiçbir yere gitmiyorum. Gülümsüyor musunuz, Prens? Galiba bana hak vermiyorsunuz.”</p>

      <p class="e-paragraf">“Gülümsemiyorum, ama bence gerçekten de biraz haksızsınız,” dedi Prens istemeye istemeye.</p>

      <p class="e-paragraf">“O zaman açıkça haksız olduğumu söyleyin, geveleyip durmayın. ‘Biraz’ da ne demek oluyor?”</p>

      <p class="e-paragraf">“Eğer istiyorsanız söyleyeyim, haksızsınız.”</p>

      <p class="e-paragraf">“İstiyorsam mı? Ne kadar saçma bir ifade. Ne sanıyorsunuz siz beni? Bu şekilde davranmanın ne kadar meşakkatli bir iş olduğunu, kendi parasıyla istediğini yapmakta serbest olduğunu, benim onu zorlamamam gerektiğini bilmiyor muyum yani? Size bir şey söyleyeyim mi Prens, siz hayatı tanımıyorsunuz. Bunun gibilere ders vermek lazım… Derslerini vermezseniz bunlar adam olmazlar. Ben onun parasını faiziyle ödeyeceğim. Bu konuda vicdanım rahat. Yani benden maddi anlamda bir zarar görmeyecek. Eh, manevi anlamda da tatmin olmuştur; benim alçaldığımı gözleriyle gördü çünkü. Daha ne istiyor? Bir de şunu sormama izin verin: Bu kadarcık bir iyiliği çok görüyorsa, böyle birisinin insanlara ne faydası dokunur? Yaptıklarına da bir bakalım… Karşımızda bir dolandırıcı duruyor. Bu evin parasını nasıl ödedi mesela? Sizi henüz dolandırmadıysa, Prens, bunu nasıl yapacağını düşünüyordur, emin olun! Gülüyorsunuz... Bana inanmıyor musunuz yoksa?”</p>

      <p class="e-paragraf">“Sanırım bu söylediklerinizin, ikiniz arasında hakem olmamı istediğiniz olayla ilgisi yok,” dedi Prens.</p>

      <p class="e-paragraf">“Üç gündür burada kalıyorum, neler görmedim ki!” diye bağırdı delikanlı dinlemeden. “Düşünün bir kez; şu melek gibi genç kızdan, kuzinimden, şu öksüzden, kendi kızından kuşkulanıyor! Her gece odasında erkek var mı, yok mu kontrol ediyor! Gizlice gelip yattığım kanepenin altını arıyor. Kuşkular yüzünden aklını yitirdi. Her köşede hırsız görüyor. Geceleri sıçrayarak uyanıyor ve pencerelerin, kapılarının kapalı olup olmadıklarına, sobaların içine bakıyor. Gecede en az altı yedi kere tekrarlıyor bunu... Biliyor musunuz Prens, mahkemede üçkâğıtçıları savunan bu adam, geceleri üç kez kalkıp dua ediyor. Burada, bu salonda dizleri üstüne çöküyor, yarım saat boyunca alnını yere vurup duruyor. Bu sarhoşun kimler için dua ettiğini bir duysanız! Kontes du Barry’nin ruhunun huzura kavuşması için yakardığını kendi kulaklarımla işittim. Kolya da duydu. Bu adamın aklı başından gitti!”</p>

      <p class="e-paragraf">“Beni nasıl rezil etmeye çalıştığını duyuyorsunuz, Prens,” dedi Lebedev; kıpkırmızı kesilmiş, öfkeden kendini kaybetmişti. “Hırsız, dolandırıcı, sarhoş olabilirim ama yoksul, dul, hasta kız kardeşim Anisya’ya ve oğluna bakıp onları sevdiğim için, sırf bunun için bana değer vermeli. Daha kundakta bir bebekken ondan gözlerimi ayırmazdım; teknede onu ben yıkardım; geceleri kapıcıdan odun çalar, parmaklarımı şaklatıp ninni söylerdim... Boş mideyle büyüttüm onu. Bu oğlan şimdi benimle alay ediyor! Kontes du Barry’nin ruhu için dua etmişsem, ona ne? Prens, bu kadının hayatını üç gün evvel ansiklopedide okudum. Sen ukala, Kontes du Barry’nin kim olduğunu biliyor musun, söyle bakalım?”</p>

      <p class="e-paragraf">Delikanlı istemeye istemeye mırıldandı: “Sen söyle, bilmeyiz biz!”</p>

      <p class="e-paragraf">“Kraliçeliğe layık bir kadındı kendisi… Büyük bir imparatoriçe, kendi eliyle yazdığı bir mektupta ona <span class="e-italik">ma cousine</span> diye hitap etmişti. Kardinal, ayaklarına ipek çoraplarını giydirmeyi şeref sayardı; öyle bir kadındı. Azizeydi. Biliyor muydun bunları? Yüzünden bilmediğini okuyorum. Peki, nasıl öldüğünü biliyor musun? Onu söyle bakalım.”</p>

      <p class="e-paragraf">“Git başımdan!”</p>

      <p class="e-paragraf">“Bunca şan şerefli günden sonra, kraliçeliğe layık olan bu kadın, bir hiç uğruna cellat Samson tarafından, Paris’in aşağı tabakasındaki kadınlar keyiflensin diye giyotine yollanmış. Kadın korkudan neler olup bitiğini anlayamamış. Kalabalığın kahkahaları arasında celladın, başını bıçak altına soktuğunu hissettiğinde, Kontes, <span class="e-italik">Encore un moment, monsieur le bourreau, encore un moment!</span><span class="e-dipnotno" style="font-size:0.74em;"><a class="footnote-link" href="#footnote-202-17" id="footnote-202-17-backlink">17</a></span> diye bağırmış. <span class="e-italik">Bir dakika</span>, bunun ne demek olduğunu biliyor musun? Tanrı onu bu kadar ıstırap çektiği için bağışlayacaktır. Istırap çekmek ne demek, biliyor musun? Bu <span class="e-italik">bir dakika</span> bağırışını okurken yüreğim parçalandı. Bu günahkâr kadının, bu yüce kadının adını dualarımda anmışsam sana ne, sersem çocuk? Belki de dünya kurulduğundan beri, bir tek kişi bile onun için haç çıkarmamış, çıkarmayı düşünmemiştir… Dualarında ismini bunun için andım. Bu dünyada kendisi gibi bir günahkârın onun için en azından bir kere dua ettiğini hissedip sevinecektir. Neden gülüyorsun? İnanmıyor musun? Seni gidi dinsiz seni… Hem yalan söylediğin, gün gibi açık. Çünkü beni gerçekten dinlemiş olsaydın, sadece Kontes du Barry için dua etmediğimi de bilirdin. “Tanrım, Kontes du Barry’nin ve onun gibi günah işlemiş ve ıstırap çekmiş herkesin ruhunu huzura kavuştur,” diye yalvardım. Bu bambaşka bir şey; çünkü öbür dünyada çırpınan, inleyen, kurtuluş bekleyen, büyük günahlar işlemiş ama büyük de çileler çekmiş olanlar pek çoktur. Onlar için dua ettim. Aynı zamanda senin gibi ukala ve edepsizler için de yakardım. Dualarımı dinlediğine göre, bunu da biliyor olmalısın…”</p>

      <p class="e-paragraf">“İyi, kes artık! Kimin için istersen dua et, Tanrı’nın cezası!” diye bağırdı yeğeni. “Çok okumuştur benim dayım, Prens, bunu bilmiyordunuz, değil mi?” diye ekledi alaylı alaylı. “Her türlü kitap okur, en çok da biyografi falan okur…”</p>

      <p class="e-paragraf">“Dayınız… duygusuz biri değil,” dedi Prens isteksizce. Bu delikanlı ona gitgide daha da sevimsiz geliyordu.</p>

      <p class="e-paragraf">“Aman, şımartmayın onu! Bakın, elini yüreğine koydu, dudaklarını büzdü. Duygusuz olmayabilir tabii, ama üçkâğıtçının teki. Üstelik ayyaş da… İçkiden kafası bulanmış. Ama bakın, çocuklarını gerçekten çok sever; toprağı bol olsun, yengeme de saygıda kusur etmezdi... Beni bile sever. İster inanın, ister inanmayın, vasiyetnamesinde bana bir şeyler bile bırakmış…”</p>

      <p class="e-paragraf">“Hiçbir şey bırakmadım sana!” diye bağırdı Lebedev.</p>

      <p class="e-paragraf">Prens kararlı bir şekilde Lebedev’e döndü. “Dinleyin beni... Bağışlayın, adınızı soyadınızı unuttum… ”</p>

      <p class="e-paragraf">“Ti- Timofey…”</p>

      <p class="e-paragraf">“Sonra?”</p>

      <p class="e-paragraf">“Lukyanoviç.”</p>

      <p class="e-paragraf">Odadakiler hep birlikte güldüler.</p>

      <p class="e-paragraf">“Yalan!” diye bağırdı yeğen. “Bu bile yalan! Timofey Lukyanoviç değil, Lukyan Timofiyeviç. Neden yalan söyledin ki? Lukyan ya da Timofey; Prens için ne fark eder? İnanın bana, alışkanlığından dolayı yalan söylüyor!”</p>

      <p class="e-paragraf">“Doğru mu bu?” diye sordu Prens sabırsızca.</p>

      <p class="e-paragraf">Lebedev gözlerini indirdi, elini yüreğine bastırarak mahcup bir sesle:</p>

      <p class="e-paragraf">“İsmim gerçekten de Lukyan Timofiyeviç’tir,” dedi.</p>

      <p class="e-paragraf">“Tanrım, peki neden yapıyorsunuz bunu?”</p>

      <p class="e-paragraf">“Önemsiz biri olduğumu ifade etmek için,” diye fısıldadı Lebedev. Başını utançla eğmişti.</p>

      <p class="e-paragraf">“Yapmayın Tanrı aşkına! Neler söylüyorsunuz? Ben gördüklerimden biliyorum ki, siz istediğiniz zaman ciddi olabilirsiniz. Çok az zamanım var. Keşke Kolya’yı nerede bulabileceğimi bilseydim! Neyse...” dedi Prens ve gitmek üzere kapıya doğru yöneldi.</p>

      <p class="e-paragraf">Delikanlı hemen atıldı:</p>

      <p class="e-paragraf">“Nerede olduğunu size söyleyebilirim.”</p>

      <p class="e-paragraf">Lebedev telaşlandı.</p>

      <p class="e-paragraf">“Yok, yok yok!”</p>

      <p class="e-paragraf">“Kolya geceyi burada geçirdi, ama sabahleyin, borçlular evinden Tanrı bilir neden çıkardığınız Generale gitti, Prens. General dün gece geleceğine söz vermişti, ama gelmedi tabii. Buraya çok yakın bir otel var, büyük ihtimalle geceyi orada geçirmiştir. Kolya ya oradadır, ya da Pavlovsk’a, Epançinler’in evine gitmiştir...”</p>

      <p class="e-paragraf">Lebedev, elinden çekerek Prensi sürükledi.</p>

      <p class="e-paragraf">“Pavlovsk’tadır o, Pavlovsk’ta... Biz de bahçeye çıkalım, kahve içeriz.”</p>

      <p class="e-paragraf">Çıktılar. Avluyu aşıp küçük bir kapıdan geçtiler. Burada çok güzel, küçük bir bahçe vardı. Havalar iyi gittiğinden bütün ağaçlar yeşermişti. Lebedev, Prensi yeşil ahşap bir banka, ayakları toprağa gömülü bir masanın önüne oturttu; kendisi de karşısına geçti. Bir dakika sonra kahve de geldi. Lebedev sırıtarak Prensin gözlerinin içine bakıyordu.</p>

      <p class="e-paragraf">“Eviniz çok güzelmiş…” dedi Prens. Dalgındı; aklı belli ki başka yerlerdeydi.</p>

      <p class="e-paragraf">“Zavallı...” diye başladı Lebedev; ama Prensin daldığını görünce sustu. Bir süre sessiz kaldılar.</p>

      <p class="e-paragraf">“Ne diyordum?” Prens kendini toparlamıştı. “Ah, evet, neden burada olduğumu biliyorsunuz, Lebedev. Mektubunuzu alır almaz geldim. Anlatın, sizi dinliyorum.”</p>

      <p class="e-paragraf">Lebedev afalladı. Bir şeyler söylemek üzere ağzını açtı ama sadece kekeledi. Prens acı acı tebessüm etti.</p>

      <p class="e-paragraf">“Sizi anlıyorum, Lukyan Timofiyeviç. Beni beklemiyordunuz. Bana öylesine, içiniz rahat etsin diye yazdınız. Deliğimden çıkıp geleceğimi sanmıyordunuz. Ama geldim işte. Hadi, bana doğruyu söyleyin. İki efendiye hizmet etmek yeter. Rogojin üç haftadır burada, biliyorum. Geçen sefer yaptığınız gibi ona yine haber mi uçurdunuz? Gerçeği söyleyin.”</p>

      <p class="e-paragraf">“O canavar kendisi öğrenmişti.”</p>

      <p class="e-paragraf">“Hakaret etmeyin, size kötü davrandığını biliyorum…”</p>

      <p class="e-paragraf">Lebedev büyük bir heyecanla atıldı. “Beni dövdü! Moskova’da, sokak ortasında köpeğini üzerime saldırttı. Dişi bir tazı… Böyle vahşet görülmemiştir!”</p>

      <p class="e-paragraf">“Bana hikâyeler anlatmayın Lebedev, çocuk değilim ben. Ciddi ciddi soruyorum, Nastasya Filipovna onu gerçekten de Moskova’da terk etti mi?”</p>

      <p class="e-paragraf">“Söylediklerimde son derece ciddiyim. Gerçekten de tam nikâhtan önce onu terk etti. Öteki, dakikaları sayıyordu; oysa Nastasya Filipovna doğruca bana, Petersburg’a geldi. ‘Kurtar beni, Lukyan. Prensin bundan haberi olmasın lütfen’ dedi. Prens, bilin ki, ötekinden çok, sizden korkuyor. Akıllı kadın!”</p>

      <p class="e-paragraf">Bunu söylerken Lebedev parmağını kurnazca alnına götürdü.</p>

      <p class="e-paragraf">“Şimdi de onları tekrar bir araya getirdiniz, öyle mi?”</p>

      <p class="e-paragraf">“Prens Hazretleri, buna nasıl engel olabilirdim?”</p>

      <p class="e-paragraf">“Tamam, bu kadar yeter! Gerisini ben öğrenirim. Sadece onun nerede olduğunu söyleyin bana. Onunla birlikte mi kalıyor?”</p>

      <p class="e-paragraf">“Yoo! Tek başına kalıyor. ‘Ben özgürüm’ diyor. Ve biliyor musunuz Prens, bunu tekrar tekrar vurguluyor. ‘Ben özgürüm!’ Size yazmış olduğum gibi, hâlâ aynı semtte, baldızımın evinde kalıyor.”</p>

      <p class="e-paragraf">“Şimdi de orada mı?”</p>

      <p class="e-paragraf">“Havalar güzel bugünlerde. Pavlovsk’a, Darya Alekseyevna’nın villasına gitmemişse evdedir. Daha dün, Nikolay Ardalyonoviç’e ‘Hâlâ özgür bir kadınım’ diyerek övünüyordu. Bu iyiye işaret değil!” Lebedev bunları söyledikten sonra sırıttı.</p>

      <p class="e-paragraf">“Kolya ona sık sık uğrar mı?”</p>

      <p class="e-paragraf">“Aklı bir karış havada, saklısı gizlisi yok. Böyle bir delikanlıdır Kolya!”</p>

      <p class="e-paragraf">“Onu ziyaret ettiniz mi?”</p>

      <p class="e-paragraf">“Her gün, her gün.”</p>

      <p class="e-paragraf">“Dün mesela?”</p>

      <p class="e-paragraf">“Üç gün evvel.”</p>

      <p class="e-paragraf">“Biraz içmişsiniz, Lebedev. Çok yazık. Size bir şey soracaktım.”</p>

      <p class="e-paragraf">“Yo, yo, yo! Ağzıma bir damla bile koymadım.”</p>

      <p class="e-paragraf">Lebedev merakla bekliyordu.</p>

      <p class="e-paragraf">“O… nasıl?”</p>

      <p class="e-paragraf">“Arayış içinde.”</p>

      <p class="e-paragraf">“Arayış içinde mi?”</p>

      <p class="e-paragraf">“Sanki kaybettiği bir şey var da onu arıyormuş gibi... Evliliğin sözünden bile tiksiniyor, bunu hakaret sayıyor. <span class="e-italik">O adam</span>ı da bir portakal kabuğunu ne kadar düşünüyorsa o kadar düşünüyor, daha fazla değil. Ama ondan korkuyor; yanında isminin anılmasını bile yasaklamış. Gerekmedikçe birbirleriyle görüşmüyorlar. Adam farkında tabii... Ama ne çare! Alaycı, huzursuz, kavgacı bir kadın…”</p>

      <p class="e-paragraf">“Kavgacı mı?”</p>

      <p class="e-paragraf">“Kavgacı, evet… Geçen gün söylediğim bir söz yüzünden neredeyse boğazıma yapışacaktı. <span class="e-italik">Mahşer Günü</span>’nü okuyorduk.”</p>

      <p class="e-paragraf">Prens yanlış duyduğunu sandı.</p>

      <p class="e-paragraf">“Ne dedin, ne dedin?” diye sordu.</p>

      <p class="e-paragraf">“<span class="e-italik">Mahşer Günü</span>’nü okuyorduk. Akıllı, hayal gücü zengin, arayış içinde bir kadın. Hah hah ha! Ayrıca ciddi ve kendisiyle uzaktan yakından alâkalı olmayan konulara eğilimi olduğunu da fark ettim. Böyle mevzuları seviyor; konuşulmasını da kendisine karşı özel bir ilgi ve saygı olarak kabul ediyor. Evet… Ben <span class="e-italik">Mahşer Günü</span>’nü on beş senedir okuyup yorumluyorum. Bizim, üçüncü Yağız At ve elinde bir ölçü tutan Atlı zamanında yaşadığımızı kabul etti. Zira içinde yaşadığımız bu çağda her şey ölçüler ve mutabakatlar üzerinde kurulmuştur. İnsanlar haklarını arar, ama yalnızca kendi haklarını… ‘Bir dinara bir ölçek buğday, bir dinara bir ölçek arpa…’ Ruhlarını özgür, vicdanlarını temiz, vücutlarını sağlam korumak istedikleri gibi Tanrı’nın onlara bahşettiği bütün nimetlerden de faydalanmak isterler. Ne var ki sadece hakka dayanarak bütün bunları koruyamayacaklardır. Ve adı ölüm olan Solgun At gelecektir. Ardından da Cehennem… İşte bunlardan bahsederiz. Bu onu çok etkiledi.”</p>

      <p class="e-paragraf">“Buna inanıyor musunuz ?” diye sordu Prens, Lebedev’e tuhaf bir bakış atarak.</p>

      <p class="e-paragraf">“Buna inanıyorum ve böyle yorumluyorum… Çünkü yoksulum, çünkü çıplağım, insanların gürültü patırtıları arasında bir hiçim. Lebedev’e kim önem verir? Herkesin onu bir tekmelemediği kalır. Ama bu yorumla ben önem kazanıyorum. Yüksek koltuklarda oturanlarla aynı seviyeye yükseliyorum. Aklımla aynı düzeydeyim. Yüksek koltuklarda oturanlar aklımın büyüklüğü karşısında titrediler. Durun size anlatayım: İki yıl evveldi; Paskalya haftasına girmek üzereydik. Ekselans Nil Alekseyeviç, dairesinde çalıştığım sırada, benden bahsedildiğini duymuş. Pyotr Zahariç vasıtasıyla özel olarak beni çağırttı ve baş başa kaldığımızda, ‘Senin Deccal Profesörü olduğun doğru mu?’ diye sordu. Hiçbir şey gizlemedim. ‘Doğrudur,’ dedim. Korkusunu hafifletmeye çalışmadan, her şeyi ayrıntılarıyla anlattım. Dahası, manayı kuvvetlendirip dile getirdim, rakamları sayıp döktüm. Ekselansları önce güldü ama ardından, duydukları karşısında titremeye başladı ve bana kitabı kapayıp gitmemi söyledi. Paskalya’da beni ödüllendirdi. Çok geçmeden de ruhunu Tanrı’ya teslim etti.”</p>

      <p class="e-paragraf">“Ne diyorsunuz Lebedev?”</p>

      <p class="e-paragraf">“Ne diyorsam odur. Yemekten sonra arabasıyla giderken yolda düşmüş. Şakağı demire çarpmış. Oracıkta gidivermiş. Tıpkı bir çocuk gibi… Siciline göre, yetmiş üç yaşındaymış. Kırmızı yüzlü, ak saçlı, kolonya kokan biriydi. Çocuk gibi durmadan gülerdi. Pyotr Zahariç bana ‘Sana malum olmuştu’ dedi.”</p>

      <p class="e-paragraf">Prens kalkmaya davrandı. Lebedev bunu görünce şaşırıp telaşa kapıldı:</p>

      <p class="e-paragraf">“Beni pek ilgiyle dinlediğiniz söylenemez, hah hah ha” dedi yaltaklanan bir sesle.</p>

      <p class="e-paragraf">Prens kaşlarını çattı.</p>

      <p class="e-paragraf">“Kendimi iyi hissetmiyorum, başım kazan gibi... Yolculuktan olmalı,” dedi.</p>

      <p class="e-paragraf">“Sayfiyeye gitseydiniz,” dedi yavaşça Lebedev.</p>

      <p class="e-paragraf">Prens bir süre düşündü.</p>

      <p class="e-paragraf">“Biz de iki üç gün içinde Pavlovsk’a gideceğiz, hem bebeğe de iyi gelir. Oradaki fakirhaneye de biraz çekidüzen vermemiz lazım zaten…”</p>

      <p class="e-paragraf">“Siz de mi Pavlovsk’a gidiyorsunuz?” diye merak etti Prens. “Burada herkes Pavlovsk’a gidiyor. Orada villanız mı var demiştiniz?”</p>

      <p class="e-paragraf">“Herkes değil, Prens, herkes değil. İvan Petroviç Ptizin ucuza kapattığı bir villayı bize sattı. Pavlovsk çok güzel bir yer; dağlık, yeşillik... Pahalı da sayılmaz; yazlıkçılar belirli tabakanın insanları… Aslında benim oturduğum yer villanın bir bölmesi sadece. Asıl villaya gelince…”</p>

      <p class="e-paragraf">“Kiraya mı verdiniz?”</p>

      <p class="e-paragraf">“Ha-yır… Verdim sayılmaz.”</p>

      <p class="e-paragraf">“Orayı bana kiralayın,” dedi Prens.</p>

      <p class="e-paragraf">Lebedev de sözü buraya getirmek istiyordu. Bu fikir aklına üç dakika önce gelmişti. Oysa kiracıya ihtiyacı yoktu. Bir süre önce bir adam villayı tutabileceğini söylemişti. Lebedev bunun bir ihtimal olmadığını, adamın orayı kesinlikle tutmak istediğini biliyordu. Ama birden aklına, villayı Prense kiralamak gibi, kendi hesaplarına çok uygun olan bu fikir gelivermişti. Oraya talip olan adamın belirsiz konuşmalarından yararlanacaktı. “Bu iş yepyeni bir boyut kazandı,” diye geçirdi aklından. Prensin teklifini coşkuyla kabul etti. Öyle ki Prensin fiyatla ilgili sorusuna bile elini “önemli değil” anlamında salladı.</p>

      <p class="e-paragraf">“Fiyatları öğrenirim. Kaybınız olmaz.”</p>

      <p class="e-paragraf">Bahçeden çıkıyorlardı.</p>

      <p class="e-paragraf">Prensin çevresinde kelebek gibi dolanıp duran Lebedev:</p>

      <p class="e-paragraf">“Size söyleyeceğim çok ama çok ilginç haberler var Prens… Ama…”</p>

      <p class="e-paragraf">Prens durakladı.</p>

      <p class="e-paragraf">“Darya Alekseyevna’nın da Pavlovsk’ta bir yazlığı var.”</p>

      <p class="e-paragraf">“Yani?”</p>

      <p class="e-paragraf">“Onunla çok yakın olduklarını biliyoruz. Pavlovsk’ta sık sık onu ziyaret etmek niyetinde. Tabii bu ziyaretlerin bir amacı da var.”</p>

      <p class="e-paragraf">“Ne demek istiyorsunuz?”</p>

      <p class="e-paragraf">“Aglaya İvanovna…”</p>

      <p class="e-paragraf">Prens sanki yarasına dokunulmuş gibi bir acı duydu. Lebedev’in sözünü kesti.</p>

      <p class="e-paragraf">“Yeter artık, Lebedev! Sandığınız gibi değil… Bana ne zaman gideceğinizi söyleyin siz. Ne kadar çabuk giderseniz o kadar iyi. Otelde kalıyorum çünkü…”</p>

      <p class="e-paragraf">Konuşa konuşa bahçeden çıktılar, içeri geçmeden avluyu aşıp küçük kapıya yürüdüler.</p>

      <p class="e-paragraf">“Siz en iyisi, otelden çıkıp bize gelin,” dedi Lebedev. “Yarından sonra da hep birlikte Pavlovsk’a hareket ederiz.”</p>

      <p class="e-paragraf">“Bakalım,” dedi Prens düşünceli bir tavırla ve sokağa çıktı.</p>

      <p class="e-paragraf">Lebedev, Prensin arkasından baktı; ansızın dalgınlaşması dikkatini çekmişti. “Hoşça kalın!” demeyi bile unutmuş, başıyla selam bile vermeden gitmişti. Bu, insanlara karşı daima son derece nazik olan Prens için alışılmadık bir davranıştı.</p>

      <p class="e-2-baslik">III</p>

      <p class="e-paragraf">Saat gündüz on iki olmak üzereydi. Prens, şehirde Epançinler’den sadece Generali bulabileceğini biliyordu. Generalin onu alıp hemen Pavlovsk’a götüreceğinden de emindi. Ancak ondan evvel yapmayı düşündüğü bir ziyaret vardı. Epançinler’e daha geç bir saatte uğramayı ve Pavlovsk yolculuğunu ertesi güne ertelemeyi göze alarak gitmek istediği evi aramaya karar verdi.</p>

      <p class="e-paragraf">Aslında oraya gitmekle kendini tehlikeye atıyordu ve bu yüzden tereddütlüydü. Evin Sadovaya’ya yakın Gorohovaya Sokağı’nda olduğunu biliyordu. Gitme veya gitmeme kararını sokağa varana dek vereceğini umarak yola koyuldu.</p>

      <p class="e-paragraf">Gorohovaya’yla Sadovaya’nın kesiştiği dörtyol ağzına yaklaşırken, çok heyecanlı olduğunu şaşırarak fark etti. Yüreği acıyla çarpıyordu. Evlerden biri, daha uzaktan dikkatini çekmişti. Prens, o an kendi kendine “Bu kesinlikle onun evidir,” dediğini daha sonraları hatırladı. Tahminini doğrulamak için büyük bir merakla eve yaklaşmaya başladı. Yanılmadığını anladığında, nedense acı içinde kıvranacakmış gibi hissediyordu. Bu üç katlı, kirli yeşil renkte, belirli bir mimari tarzı olmayan büyük ev çok kasvetliydi. Geçen asırda yapılmış bu gibi evler, hızla değişen Petersburg’da hemen hemen hiç değişmemişti. Çoğu da Prensin o anda geçtiği sokaklarda bulunuyordu. Duvarları kalın, sağlam yapılmış evlerdi. Tek tük göze çarpan pencereler, özellikle zemin katta olanlardan bazıları parmaklıklıydı. Bu evlerin alt katlarında sarraf dükkânları vardı. Dükkânları kiralayanlar genelde evlerin üst katlarında oturuyorlardı. Prensin baktığı evin dışı insanı itiyordu; belli ki kapıları misafirlere açık değildi. Prens kapıya yaklaşıp tabelaya göz attı, “Fahri Hemşeri Rogojin’in Evi” diye okudu.</p>

      <p class="e-paragraf">Prens artık tereddüt etmiyordu. Camlı kapıyı itti ve merdivenden ikinci kata çıkmaya başladı. Kapı büyük bir gürültüyle kapandı. Taş merdivenin duvarları kırmızıya boyalıydı. Karanlıktı. Rogojin’in, annesi ve erkek kardeşiyle bu hüzünlü evin ikinci katında oturduğunu biliyordu. Kapıyı açan uşak Prensi içeri aldı ve geldiğini henüz kimseye haber vermeden onu iç odalara götürdü. Duvarları mermer taklidi, zemin ise meşe ağacı döşeli bir salondan geçtiler; 1820’den kalmış kaba ve ağır mobilyalarla doluydu. Birkaç küçük odadan da geçtiler. Kavisler çizerek, ikişer üçer basamak çıkıp bir o kadar da inerek ilerlediler. Nihayet bir kapıyı çaldılar. Kapıyı Parfen Semyonoviç’in kendisi açtı. Prensi görünce sarardı ve taş kesildi. Afallamıştı. Ağzında çarpık bir gülümsemeyle korku ve hayret içinde bakıyordu. Sanki Prensin onu ziyaret etmesi imkânsızmış, o anda yaşananlar bir mucizeymiş gibi bakıyordu.</p>

      <p class="e-paragraf">Bir süre sessiz kaldıktan sonra, “Parfen, zamansız geldim galiba. Gitsem iyi olur,” dedi Prens, utanırcasına.</p>

      <p class="e-paragraf">“Hayır, tam tersine!” dedi Parfen. Sonunda kendine gelmişti. “Rica ederim, içeri gir!”</p>

      <p class="e-paragraf">Birbirlerine “sen” diye hitap ediyorlardı. Moskova’da sık sık bir araya gelmişlerdi. Bazı anılar vardı ki ikisinin de yüreklerine, belleklerine kazınmıştı. Ama üç aydan uzun bir süredir görüşmemişlerdi.</p>

      <p class="e-paragraf">Rogojin’in yüzündeki solgunluk henüz tam olarak yok olmamıştı. Vücudu gelip geçici titremelerle sarsılıyordu. Misafirini içeri buyur etmiş olsa da o olağanüstü heyecanlı hali devam ediyordu. Prensi bir koltuğa götürüp masanın önünde oturması için yer gösterdi. O anda başını rastgele çeviren Prens, Rogojin’in son derece tuhaf, ateş gibi yakıcı bakışlarıyla karşılaştı. Bu bakışı sanki yakın zamanlarda bir kez daha üzerinde hissetmişti; aynı ağır ve karanlık etkiyi bir yerden hatırlıyordu. Prens bir süre ayakta durdu.</p>

      <p class="e-paragraf">Rogojin sıkıntılıydı; gözleri alev alev yanıyordu. Sonunda gülümsedi. “Neden öyle dik dik bakıyorsun?” diye mırıldandı. “Otursana!”</p>

      <p class="e-paragraf">Prens oturdu. “Parfen,” dedi. “Bugün Petersburg’a geleceğimi biliyor muydun? Doğruyu söyle!”</p>

      <p class="e-paragraf">Rogojin hâlâ gülümsüyordu. “Geleceğini düşünüyordum,” dedi ve kinayeli kinayeli ilave etti. “Gördüğün gibi yanılmadım da. Ama bugün geleceğini nereden bilebilirdim?”</p>

      <p class="e-paragraf">Cevap niyetine yöneltilen bu sorunun tersliği ve Rogojin’in sesindeki öfke Prensi şaşırttı.</p>

      <p class="e-paragraf">Prens yavaşça, “Neden öfkelendin?” dedi.</p>

      <p class="e-paragraf">“Bana bu soruyu niçin soruyorsun?”</p>

      <p class="e-paragraf">“Bugün trenden inerken, aynı az evvel bana baktığın gibi bir bakışı üzerimde hissettim.”</p>

      <p class="e-paragraf">“Bak hele! Kimin gözleriydi onlar?” diye mırıldandı Rogojin. Prens, vücudunun tekrar sarsıldığını gördü.</p>

      <p class="e-paragraf">“Bilmiyorum. Çok kalabalıktı, belki de hayal gördüm. Tekrar hayaller görmeye başladım. Parfen kardeş, kendimi aynı beş sene evvelki gibi hasta hissediyorum.”</p>

      <p class="e-paragraf">“Belki de gerçekten hayal görmüşsündür, bilmem ki...” diye mırıldandı Rogojin.</p>

      <p class="e-paragraf">Yüzündeki gülümseme ona hiç yakışmıyordu. Sanki kırılmış bir şeyi bütün gayretiyle yapıştırmaya çalışıyor, ancak başaramıyor gibiydi Rogojin.</p>

      <p class="e-paragraf">“Yine yurt dışına gidecek misin?” diye sordu ve hemen ardından ilave etti: “Geçen sonbahar, trenle Pskov’dan gelişimizi hatırlıyor musun? Üzerindeki o pelerin, o berbat pabuçlar… Hatırlıyor musun?”</p>

      <p class="e-paragraf">Rogojin birden güldü, yüzünden açıkça kötülük akıyordu; bu kez hıncını gösterdiği için mutlu olmuştu.</p>

      <p class="e-paragraf">Prens çalışma odasına bakarak, “Demek buraya iyice yerleştin?” dedi.</p>

      <p class="e-paragraf">“Evet, evimdeyim. Başka nerede olabilirim ki?”</p>

      <p class="e-paragraf">“Görüşmeyeli epey oldu. Hakkında öyle şeyler duydum ki sanki sen tanıdığım insan değilsin.”</p>

      <p class="e-paragraf">“Kimsenin ağzını bağlayamazsın!” dedi Rogojin, katı bir sesle.</p>

      <p class="e-paragraf">“Tayfayı dağıtmışsın. Güzel güzel oturuyorsun evinde. İyi de ediyorsun. Burası senin mi?”</p>

      <p class="e-paragraf">“Annemin. Koridordan onun odalarına geçiliyor.”</p>

      <p class="e-paragraf">“Peki kardeşin nerede oturuyor?”</p>

      <p class="e-paragraf">“Kardeşim Semyon Semyonoviç yandaki bölmede.”</p>

      <p class="e-paragraf">“Evli mi?”</p>

      <p class="e-paragraf">“Duldur kendisi. Neden soruyorsun bunları?”</p>

      <p class="e-paragraf">Prens sessizce Rogojin’e baktı. Birden dalgınlaştı, soruyu duymamıştı. Rogojin üstelemedi. Bir süre sustular.</p>

      <p class="e-paragraf">“Buraya gelirken evini yüz adım öteden tanıdım,” dedi Prens.</p>

      <p class="e-paragraf">“Nasıl?”</p>

      <p class="e-paragraf">“Nasıl bilmiyorum. Burası Rogojin’lerin hayatını yansıtıyor sanki. Bu sonuca nasıl vardığımı bilmiyorum. Belki de saçmalıyorum… Bu evde beni tedirgin eden bir şeyler var. Aslında senin nasıl bir evde oturduğunu hayal etmekte zorlamıyordum, ama burayı görür görmez kendi kendime ‘Onun oturduğu ev tam da böyle olmalı’ dedim.”</p>

      <p class="e-paragraf">“Demek öyle!” dedi Rogojin, yüzünde belirsiz bir gülümsemeyle. Prensin ne ifade etmek istediğini anlayamamıştı. “Bu evi büyükbabam yaptırmış,” dedi. “Bildim bileli burada hep Hludyakov’lar oturur. Hâlâ kiracılarımızdır onlar. ”</p>

      <p class="e-paragraf">“Ne kadar kuytu! Bu karanlıkta oturuyorsun,” dedi Prens, çalışma odasına bakarak.</p>

      <p class="e-paragraf">Yüksek tavanlı, geniş, loş bir odaydı. Türlü mobilyalarla doluydu; çalışma masaları ve alım satım belgelerinin bulunduğu dolaplar göze çarpıyordu. Kırmızı deriden yapılmış kanepeyi Rogojin büyük ihtimalle yatak olarak kullanıyordu. Prens, oturduğu masanın üzerinde iki üç kitap gördü. Biri açıktı, içinde bir işaret vardı: Solovyov’un <span class="e-italik">Tarih</span>’iydi bu. Duvarlar donuk yaldızlı çerçeveler içinde koyu renkli, tozlu, zor seçilir yağlıboya tablolarla doluydu. Bir portre Prensin ilgisini çekti. Bu, Alman kesimli ama uzun kuyruklu redingot giymiş, boynunda iki madalya göze çarpan, seyrek kırçıl sakallı, solgun yüzlü bir adamın portresiydi. Adam elli yaşlarındaydı. Hüzünlü, kuşkulu bakışları vardı.</p>

      <p class="e-paragraf">“Bu baban olmalı…” dedi Prens.</p>

      <p class="e-paragraf">“Ta kendisi,” dedi Rogojin, tatsız bir tebessümle. Ağzından sanki her an müteveffa hakkında yersiz bir şaka çıkacak gibiydi.</p>

      <p class="e-paragraf">“Eski Ahit yandaşlarından mıydı?”</p>

      <p class="e-paragraf">“Sanmam. Kiliyse giderdi ve gerçekten de Eski Ahit’ten daha adil olduğunu söylerdi. Neden sordun?”</p>

      <p class="e-paragraf">“Düğünü burada mı yapacaksın?”</p>

      <p class="e-paragraf">Rogojin, bu soruyu beklemiyordu. “E-vet!” dedi. İrkilmişti.</p>

      <p class="e-paragraf">“Yakında mı?”</p>

      <p class="e-paragraf">“Sadece benim elimde değil, bunu sen de biliyorsun...”</p>

      <p class="e-paragraf">“Bak Parfen, düşmanın değilim, sana engel olmaya da niyetim yok. Bunu daha önce de söylemiştim. Moskova’da düğününüzün arifesinde sana köstek olmadığımı biliyorsun. İlkinde kilisede mihrabın önünde, kendisini senden <span class="e-italik">kurtarmam</span> için o bana atılmıştı. Bunlar onun kendi sözleri… Sonra benden de kaçıp gitti. Onu bulup kiliseye götürdün. Ama yine olmadı. Onun kaçıp buraya geldiğini söylüyorlar, doğru mu? Lebedev haber verdi. Bu yüzden buradayım. Derken dün trende gelirken aranızın tekrar düzeldiğini öğrendim. Kimden öğrendiğimi de söyleyeyim; eski bir arkadaşından, Zalejev’den… Buraya gelmemin sebebi Nastasya Filipovna’yı yurt dışına götürmeye ikna etmekti. Onunla birlikte gitmek niyetinde değilim. Ruhunun ve bedeninin dinlenmeye ihtiyacı var; çünkü çok sarsıldı. Sana gerçeği söylüyorum. Eğer aranız düzeldiyse ona hiç görünmeyeceğim, bir daha evine de gelmeyeceğim. Sana karşı her zaman açık yürekli oldum, dürüst davrandım; bunu sen de biliyorsun. Bu konudaki fikrimi senden saklamadım; sana vardığı takdirde <span class="e-italik">kendine kıymış olacağını</span> her zaman söyledim. Bu, senin de sonun olacak… Doğrusu ayrılırsanız buna çok sevinirim, ama sizi ayırmaya niyetim yok; bu konuda için rahat etsin. Zaten sen de farkındasın; bana kaçtığı zaman bile senin <span class="e-italik">gerçek</span> rakibin oldum mu? Gülüyorsun. Neden güldüğünü biliyorum. Evet, oradayken onunla birlikte kalmadım; hatta farklı şehirlerde yaşadık, bunları <span class="e-italik">biliyorsundur</span>. Daha evvel de sana, onu ‘aşkla değil, acıyarak’ sevdiğimi belirtmiştim. Sanırım iyi açıkladım. O zaman sözlerimi anladığını söylemiştin. Anladın mı gerçekten? Bana ne kadar da düşmanca bakıyorsun! Ben bunları söylemek, seni rahatlatmak için gelmiştim. Benim için değerlisin, seni çok severim, Parfen. Şimdi gidiyorum, bir daha da gelmeyeceğim. Elveda!”</p>

      <p class="e-paragraf">Prens gitmeye davrandı.</p>

      <p class="e-paragraf">Parfen, yerinden kalkmadan, başını sağ avucuna dayayarak, “Biraz daha kal,” dedi alçak sesle. “Görüşmeyeli uzun zaman oldu!”</p>

      <p class="e-paragraf">Prens tekrar oturdu. Bir süre sessiz kaldılar.</p>

      <p class="e-paragraf">“Karşımda olmayınca, senden nefret ediyorum Lev Nikolayeviç. Seni görmediğim bu üç ay boyunca, her an sana kin duydum, yemin ederim. Seni zehirlemek istiyordum! Böyle işte. Ama geleli on beş dakika bile geçmedi ve bütün nefretim yok oldu. Benim için değerlisin. Lütfen, biraz daha kal.”</p>

      <p class="e-paragraf">Prens duygulandığını belli etmemeye çalışarak, “Seninle birlikteyken bana inanıyorsun, ama yanında olmayınca kuşku duymaya başlıyorsun…” diye cevapladı.</p>

      <p class="e-paragraf">“Seninleyken, sesin bana güven veriyor. Sen ve ben eşit koşullarda değiliz, bunu biliyorum…”</p>

      <p class="e-paragraf">“Bu da nereden çıktı şimdi? Bak, yine öfkelendin,” dedi Prens, Rogojin’e şaşkınlıkla bakarak.</p>

      <p class="e-paragraf">“Ama kardeşim, bize bu konuda danışılmadan karar verildi, kimse bize ne düşündüğümüzü sormadı ki... Görüyorsun, sevgilerimiz bile farklı…” Biraz sustu, ardından zor duyulur bir sesle devam etti. “Acıdığından sevdiğini söylüyorsun. Bende ise ona karşı zerre kadar acıma duygusu yok. O da benden nefret ediyor. Biliyor musun, her gece rüyalarıma giriyor: Yanında başka bir adam var, benimle alay ediyor... Gerçekte de durum bu, kardeşim. Benimle nikâha gidiyor ama onun için fazla bir şey ifade ettiğim yok. Beş gündür görmedim onu, yanına gitmeyi de göze alamıyorum. Gidince ‘Neden geldin?’ diyecek. Sanki yeterince rezil etmedi beni…”</p>

      <p class="e-paragraf">“Rezil mi etti? Nasıl?”</p>

      <p class="e-paragraf">“Sanki bilmiyorsun! Nikâhımız kıyılmak üzereyken sana geldiğini kendin söyledin.”</p>

      <p class="e-paragraf">“Bunun…”</p>

      <p class="e-paragraf">“Moskova’da, o subayla, Zemtüjnikov’la kaçarak beni rezil etmedi mi? Oysa nikâh tarihini kendisi belirlemişti.”</p>

      <p class="e-paragraf">“Bu mümkün değil!” diye bağırdı Prens.</p>

      <p class="e-paragraf">“Bunu kesin olarak biliyorum,” dedi Rogojin. “ ‘O öyle biri değil’ mi diyeceksin? Bunu söylemek saçma olur, kardeşim. Seninle birlikteyken gerçekten de öyle biri değil, ama benimleyken öyle bir kadın oluyor işte... Bana Moskova’da ne oyunlar oynadığından haberin yok senin! Ne paralar döktüm ona, ne paralar…”</p>

      <p class="e-paragraf">“Ama… Neden evleniyorsun peki? Sonra ne olacak?” diye sordu Prens. Dehşete düşmüştü.</p>

      <p class="e-paragraf">Rogojin, Prense uzun uzun baktı. Gözlerinden kötülük akıyordu. Bir dakika kadar sessiz kaldı. Ardından, “Beş gündür ona uğramıyorum,” dedi. “Beni kovacak diye korkuyorum. ‘Ben henüz kendimin efendisiyim,’ diyor. ‘İstersem seni temelli terk eder, yurt dışına giderim.’ [Rogojin bunu Prensin gözlerinin içine anlamlı anlamlı bakarak vurgulamıştı.] Bazen beni korkutmak ya da benimle alay etmek hoşuna gidiyor. Ama bazen de kaşlarını çatıp somurtuyor, ağzından tek kelime çıkmıyor. İşte bundan gerçekten korkuyorum. Geçenlerde evine elim boş gitmeyeyim dedim ve bir şal aldım. Ama o, hediye ettiğim bu şalı oda hizmetçisi Katya’ya verdi. Oysa eski şatafatlı günlerinde bile böyle bir şala sahip olmamıştı. Nikâh tarihinin sözünü ise etmiyor bile. Nişanlısının evine gitmekten bile korkan bir adam! Ben de çok bunalınca, gizlice evinin önünde dolaşıyorum ya da bir köşede onu görmek için bekliyorum. Geçen gün şafak sökene dek kapısının önünde nöbet tuttum. Bir ara sanki bir şey gördüm. Meğer beni pencereden gözlüyormuş. ‘Seni aldattığımı görseydin ne yapardın?’ diye sordu. Dayanamadım. ‘Bunu biliyorsun’ dedim.”</p>

      <p class="e-paragraf">“Ne biliyor?”</p>

      <p class="e-paragraf">“Ne bileyim?” dedi Rogojin, sinsi sinsi gülümseyerek. “Moskova’dayken, uzun süre onu takip ettiğim halde kimseyle yakalayamadım. Bir keresinde karşıma oturttum, dedim ki: ‘Benimle evlenmeye söz verdin, namuslu bir aileye giriyorsun. Ama nasıl bir kadın olduğunu biliyorsun, değil mi? Sen öyle bir kadınsın.’ ”</p>

      <p class="e-paragraf">“Bunu ona söyledin mi?”</p>

      <p class="e-paragraf">“Söyledim.”</p>

      <p class="e-paragraf">“O ne dedi?”</p>

      <p class="e-paragraf">“ ‘Şu anda karın olmak şöyle dursun, seni uşağım olarak bile istemem,’ dedi bana. Ben de, ‘O halde ben de gitmiyorum!’ dedim. ‘Öyleyse hemen Keller’i çağırayım, seni kapı dışarı atsın,’ dedi. Morartıncaya kadar onu dövdüm.”</p>

      <p class="e-paragraf">“Olamaz!” diye bağırdı Prens.</p>

      <p class="e-paragraf">Rogojin yavaşça, “Oldu,” diye cevap verdi. Gözleri alev alevdi. “Tam bir gün bir gece uyumadım. Ağzıma ne bir lokma ekmek, ne de bir yudum su koydum. Odasından dışarı çıkmadım. Dizlerine kapandım, ‘Ölürüm, ama beni bağışlayana kadar gitmem. Beni kapı dışarı atarsan kendimi nehrin sularına bırakırım. Sen olmayınca ben ne yaparım?’ dedim. O gün sanki aklını kaçırmıştı; kâh ağlıyor, kâh elindeki bıçakla beni öldürmek istiyor, kâh küfrediyordu. Zalejev’i, Keller’i, Zemtüjnikov’u, hepsini getirtti; onların önünde beni azarladı. ‘Beyler, bu akşam hep birlikte tiyatroya gidelim. O burada kalsın, madem çıkmak istemiyor... Kimseye bağlı değilim ben. Parfen Semyonoviç, aç olmalısınız. Söylerim, ben yokken size çay getirirler,’ dedi. Tiyatrodan tek başına döndü. ‘Senden korkuyorlar, beni de korkutuyorlar. “Gitmez,” diyorlar. “Seni boğazlar.” Yatak odama çıkınca kapımı kilitlemeyeceğim. Görelim bakalım, kim kimden korkuyormuş! Çay içtin mi?’ ‘Hayır, içmeyeceğim’ dedim. ‘Nasıl istersen.’ Dediğini yaptı, o gece kapısını kilitlemedi. Sabahleyin odasından çıktığında kahkahalarla gülüyordu. ‘Aklından zorun mu var? Böyle devam edersen açlıktan ölürsün’ dedi. ‘Bağışla beni’ dedim. ‘Seni bağışlamak istemiyorum, seninle evlenmek de istemiyorum. Geceyi uyumadan mı geçirdin? Burada, bu koltukta?’ ‘Evet,’ dedim. ‘Çok akıllıca! Hâlâ ne çay içiyorsun, ne de yemek yiyorsun, öyle mi?’ ‘Beni bağışlayana kadar yemeyeceğim, içmeyeceğim!’ dedim. ‘Böyle davranmak sana hiç yakışmıyor,’ dedi. ‘Amacın beni korkutmak mı yoksa?’ Kızdı, ama öfkesi uzun sürmedi. Bana kin tutmadığını fark edince ilk önce şaşırdım; kincidir çünkü. Sonra, beni kızmaya gerek duymayacak kadar aşağı görüyor diye düşündüm. Bu doğru. Bana, ‘Papanın kim olduğunu biliyor musun?’ diye sordu. ‘Duydum,’ dedim. ‘Parfen Semyonoviç, senin hiç tarih bilgin yok, okumamışsın’ dedi. ‘Okumadım!’ dedim. ‘Peki, sana okuman için bir şeyler vereceğim. Dinle bak, sana ne anlatacağım: Papa, İmparatora kızmış. Papanın onu bağışlaması için İmparator sarayın önünde üç gün boyunca yalınayak dizlerinin üstünde durmuş, yememiş, içmemiş. Bu üç gün boyunca neler düşünmüş, kim bilir... Bekle, sana okuyayım.’ Kalktı, kitabı getirdi. ‘Bu bir şiir kitabı,’ dedi. Bana İmparatorun üç gün içinde Papadan intikam almak için ettiği yeminleri anlatan şiiri okudu. ‘Hoşuna gitmedi mi, Parfen Semyonoviç?’ ‘Okudukların gerçek!’ ‘Demek sen de gerçek olduğunu söylüyorsun. Belki de, benimle evlendiğinde ona bunların hepsini ödetirim diye yeminler ediyorsun.’ ‘Bilmem,’ dedim. ‘Belki böyle düşünüyorum.’ ‘Peki şimdi ne düşünüyorsun?’ ‘Yerinden kalkıp önümden geçersen gözlerimi senden ayıramam. Giysin hışırdarsa yüreğim titrer. Sen odadan çıkınca söylediğin her sözü hatırlar, sesinin tınısını tekrar tekrar dinlerim. Bu gece uyurken nefesini dinledim, iki kez kıpırdadın…’ Güldü. ‘Beni dövdüğünü düşünmüyor, hatırlamıyor musun peki?’ ‘Belki’ dedim. ‘Peki ya seni bağışlamaz, seninle evlenmezsem?’ dedi. ‘Dedim ya, kendimi suya atarım.’ ‘Bundan önce beni öldürürsün…’ dedi ve çıktı. Bir saat sonra geri döndüğünde yüzü asıktı. ‘Seninle evleneceğim, Parfen Semyonoviç,’ dedi. ‘Senden korktuğum için değil, kendimi mahvetmek için… Mahvolmuşum zaten. Şimdi masaya otur, sana yemek verecekler. Evlendiğimde sana sadık bir kadın olacağım, bundan hiç kuşkun olmasın.’ Bir an sustu, sonra ‘Sen aşağılık biri değilsin,’ dedi. ‘Önceleri senin aşağılık biri olduğunu düşünüyordum.’ Hemen o anda nikâh tarihini saptadı, bir hafta sonra da benden kaçıp buraya, Lebedev’in yanına geldi. Onu bulduğumda ‘Seni reddetmiyorum,’ dedi. ‘Sadece biraz daha beklemek istiyorum, ama ne kadar bilmiyorum. Canım ne kadar isterse o kadar; çünkü henüz kendimin efendisiyim. İstersen sen de bekle.’ Bugünkü durumumuz bu… Anlattıklarım hakkında ne düşünüyorsun, Lev Nikolayeviç?”</p>

      <p class="e-paragraf">Prens, Rogojin’e hüzünle bakarak soruya soruyla cevap verdi: “Sen ne düşünüyorsun?”</p>

      <p class="e-paragraf">“Bende düşünce diye bir şey mi kaldı sanki?” dedi Rogojin. Bir şeyler daha eklemek istiyordu, ama acı içinde kıvranarak sustu.</p>

      <p class="e-paragraf">Prens kalkıp kapıya doğru yöneldi. Kendi kendine sorduğu bir soruyu cevaplıyormuşçasına, “Yine de sana engel olmayacağım,” dedi alçak sesle.</p>

      <p class="e-paragraf">Rogojin birden canlandı; gözleri parlıyordu. “Sana ne diyeceğim biliyor musun?” dedi. “Onu bana nasıl bırakırsın, aklım ermiyor. Neden buraya geldin? Acıdığın için mi?” Yüzü çarpık bir gülümsemeyle buruştu. “Hah hah ha!”</p>

      <p class="e-paragraf">“Seni kandırdığımı mı düşünüyorsun?” diye sordu Prens.</p>

      <p class="e-paragraf">“Sana inanıyorum, ama hiç bir şey anlamıyorum. Ama emin olduğum bir şey var; o da senin acıma duygunun benim sevgimden daha güçlü olduğu!”</p>

      <p class="e-paragraf">Rogojin’in yüzü hınç doluydu.</p>

      <p class="e-paragraf">Prens gülümsedi. “Senin sevgin, nefretten ayrılmıyor,” dedi. “Bunu sana daha önce de söylemiştim Parfen kardeşim…”</p>

      <p class="e-paragraf">“Neyi? Boğazını keseceğimi mi?”</p>

      <p class="e-paragraf">Prens ürperdi. “Bugünkü sevginden, çektiğin ıstıraptan dolayı ondan nefret edeceksin. Beni en çok şaşırtan, onun seninle evlenmek istemesidir. Bunu dün duyduğumda inanamadım, içime bir ağırlık çöktü. İki kez kiliseden kaçtı, evlenmekten vazgeçti. Demek ki bir şeyler seziyor... Peki değişen ne? Senden ne istiyor? Paranı mı? Saçma! Zaten paran da bitmek üzeredir. Sırf kocası olsun diye mi? Ama pekâlâ senden başkasıyla da evlenebilir. Kim olursa olsun senden daha iyi birisi olacaktır muhakkak; çünkü sen onun boğazını keseceksin. Bunu çoktan anlamıştır. Nedeni onu çok seviyor olman mı? Belki budur… Böyle bir sevgiyi arzulayan kadınların olduğunu duymuştum, ancak…”</p>

      <p class="e-paragraf">Prens sustu, dalgınlaştı.</p>

      <p class="e-paragraf">Prensin yüzündeki en ufak değişikliği takip eden Rogojin, “Babamın portresine bakıp gülümsedin, neden?” diye sordu.</p>

      <p class="e-paragraf">“Neden mi? Başına böyle talihsiz bir aşk gelmeseydi, kısa zamanda aynı babana benzeyecektin diye düşündüm. Bu evde, ağzı var dili yok, yumuşak başlı bir kadınla yaşayacaktın. Kimseye güveni olmayan, dahası böyle bir şeye ihtiyaç duymayan, sadece para kazanmayı düşünen biri olacaktın. Yaşlanınca belki eski din kitaplarını övecek, iki parmakla haç çıkarma konusuyla ilgilenecektin…”</p>

      <p class="e-paragraf">“Gül sen bakalım. O da geçenlerde babamın portresine bakarak aynı şeyleri söyledi! Düşünceleriniz nasıl da benziyor…”</p>

      <p class="e-paragraf">“Buraya mı geldi?” diye sordu Prens merakla.</p>

      <p class="e-paragraf">“Geldi, evet. Portreye uzun uzun baktı, babam hakkında sorular sordu. Sonunda gülümseyerek ‘Sen de tıpkı onun gibi olacaktın, Parfen Semyonoviç,’ dedi. ‘Güçlü tutkuları olan bir adamsın, bir o kadar da akıllı olmasaydın (çünkü çok akıllısın) bu tutkular seni çoktan Sibirya’ya yollardı.’ İnanır mısın, aynen böyle söyledi. Benimle ilk kez böyle konuşuyordu. ‘Duygularından vazgeçecektin. Başka bir şey bilmediğinden aynı baban gibi para biriktirmeye verecektin kendini. Tutkuyla sevecektin parayı. İki değil, kuşkusuz on milyon biriktirecektin ve para çuvallarına sarılarak açlıktan ölecektin. Çünkü güçlü tutkuların adamsısın sen.’ Böyle söyledi. Kelimesi kelimesine… O zamana dek benimle hiç böyle konuşmamıştı! Ya havadan sudan konuşurdu ya da benimle alay ederdi. Bunları söyledikten sonra da alay etti, ardından kaşlarını çatıp bütün evi dolaştı. Korktuğu bir şey vardı. ‘Burayı istediğin gibi baştan aşağı tekrar düzenleyeceğim. Her şeyi değiştireceğim,’ dedim ona. ‘Belki düğünümüz için başka bir ev alırım.’ ‘Hayır, hayır,’ dedi. ‘Hiçbir şeyi değiştirme. Karın olunca bu evde, annenle birlikte oturmak isterim.’ Onu anneme götürdüm, ona kızıymış gibi davrandı, saygıda kusur etmedi. Annem iki senedir hasta, aklı başında değil. Babam öldükten sonra büsbütün çocuklaştı. Konuşamaz. Bacakları felçlidir, gördüğü insanları oturduğu yerden selamlar. Yemek vermezsen üç gün farkına bile varmaz. Annemin sağ elini aldım, parmaklarını birleştirip ‘Anne, onu kutsayın. Karım olacak,’ dedim. Annemin elini öptü ve bana ‘Çok büyük çileler çekmiş olmalı,’ dedi. Sonra okuduğum şu kitabı gördü. ‘<span class="e-italik">Rusya Tarihi’ni</span> mi okuyorsun?’ diye sordu. (Moskova’dayken bana, ‘Biraz okumalısın. Hiç olmazsa Solovyov’un <span class="e-italik">Rusya Tarihi</span>’ni oku, hiçbir şey bilmiyorsun,’ demişti.) ‘Güzel. Hoşuma gitti. İstersen okuman gereken kitapların bir listesini çıkarayım.’ Şimdiye dek benimle hiç böyle konuşmamıştı. Sanki ilk kez yaşadığımı hissettim.”</p>

      <p class="e-paragraf">“Buna gerçekten de çok sevindim, Parfen,” dedi Prens içtenlikle. “Kim bilir, belki Tanrı sizi birbirinize yazmıştır.”</p>

      <p class="e-paragraf">“Bu asla gerçekleşmeyecek!” diye ateşli bir şekilde bağırdı Rogojin.</p>

      <p class="e-paragraf">“Dinle, Parfen, madem onu bu kadar seviyorsun, saygısını kazanmalısın. Sen de bunu istemiyor musun? Umudunu kaybetme. Biraz önce, seninle neden evlenmek istediğini merak ettiğimi söylemiştim. Kesinlikle bir nedeni vardır. Senin sevginden emin. Senin bazı özelliklere sahip olduğuna muhakkak inanıyor. Az evvel anlattıkların da buna işaret ediyor. Seninle ilk kez ciddi bir şekilde konuşmuş. Kuşkucu ve kıskançsın; bu yüzden de gördüğün bazı şeyleri abartma eğilimindesin. Sandığın gibi hakkında kötü düşünseydi, seninle evlenmeyi kabul etmezdi. Çünkü o zaman bunun kendini bile bile suya atmaktan ya da bıçak altına yatmaktan farkı olmazdı. Bu mümkün mü? Kim bilinçli bir şekilde, isteyerek kendini suya atar ya da bıçak altına yatar?”</p>

      <p class="e-paragraf">Parfen, Prensin bu hüzünlü sözlerini acı acı gülümseyerek, sonuna dek dinledi. İnancının sarsılmadığı belliydi.</p>

      <p class="e-paragraf">“Bana neden öyle bakıyorsun, Parfen?” dedi Prens. Kalbinde büyük bir sızı hissediyordu.</p>

      <p class="e-paragraf">“Su ya da bıçak altı!” dedi nihayet Parfen. “Onu bıçak beklediği için benimle evleniyor! Prens, sen hâlâ bunu kavrayamadın mı?”</p>

      <p class="e-paragraf">“Seni anlamıyorum.”</p>

      <p class="e-paragraf">“Belki de gerçekten kavrayamıyor, hah ha! Senin biraz… <span class="e-italik">şey</span>… olduğunu söylemişlerdi. Başkasını sevdiğini anlamıyor musun? Aynı benim onu sevdiğim gibi, o da bir başkasını seviyor. Bu başkasının kim olduğunu biliyor musun? <span class="e-italik">Sensin</span>! Ne o? Bilmiyor muydun?”</p>

      <p class="e-paragraf">“Ben mi?”</p>

      <p class="e-paragraf">“Sen! Seni o günden beri seviyor, doğum gününden beri… Ama seninle birlikte olmasının imkânsız olduğuna inanıyor. Seninle evlenerek seni küçük düşürmekten ya da geleceğini mahvetmekten korkuyor. ‘Benim ne mal olduğumu herkes biliyor’ deyip duruyor. Kendisi için aynen bu ifadeyi kullanıyor. Bütün bunları açık açık yüzüme karşı söyledi. Seninle evlenerek seni küçük düşürmekten korkuyor. Oysa benimle evlenmeye hazır. Bunun ne anlama geldiğini anlayabiliyorsun, değil mi? Bunu iyi görmek lazım!”</p>

      <p class="e-paragraf">“O halde neden, senden bana kaçtı, benden de…”</p>

      <p class="e-paragraf">“Senden de bana... O kadının aklından geçenleri kim çözebilir ki? Nöbet geçiriyor sanki. Gün geliyor, bana, ‘Kendimi suya atar gibi evleniyorum seninle. Düğün gününü hemen ayarla!’ diye bağırıyor. Zaman yaklaşınca da korkuyor ya da aklına başka bir şey geliyor, kim bilir… Sen de gördün, kâh ağlıyor, kâh gülüyor... Nöbet geçiriyor sanki. Senden bana kaçmasına neden şaşıyorsun ki? Birden seni ne kadar çok sevdiğini anladı. Sevgisinin gücüne dayanamadı. Az evvel onu Moskova’da benim arayıp bulduğumu söylemiştin. Aslında senden kaçıp kendi geldi bana. ‘Düğün hazırlıklarına başla,’ dedi çığlık çığlığa. ‘Hazırım. Şampanya! Çingenelere gidelim!’ Ben olmasaydım, kendini çoktan suya atmıştı. İnan bana! Belki de benden, sudan korktuğundan daha çok korkuyor. Benimle gerçekten evlenirse de, bunu hırsından yapacak…”</p>

      <p class="e-paragraf">“Neler söylüyorsun sen?” diye bağırdı Prens. Rogojin’e dehşetle baktı ve sözünü bitirmeden sustu.</p>

      <p class="e-paragraf">“Neden sustun?” diye atıldı Rogojin. “Devam et, söyle aklındakileri. Şu anda ‘O halde nasıl onun karısı olur? Buna izin vermemeliyim’ diye düşünüyorsun, değil mi?”</p>

      <p class="e-paragraf">“Buraya bu niyetle gelmedim, Parfen. Sana söyledim…”</p>

      <p class="e-paragraf">“Bu niyetle gelmemiş olabilirisin, ama şimdi niyetlendin. Hah hah ha… Yeter artık! Söylediklerime şaşırdın. Gerçekten de bunu bilmiyor muydun? Sana hayret ediyorum doğrusu!”</p>

      <p class="e-paragraf">“Hastalık derecesinde kıskançsın, Parfen. Her şeyi abartıyorsun…” dedi Prens aşırı bir heyecanla. “Ne yapıyorsun?”</p>

      <p class="e-paragraf">“Bırak!” dedi Parfen. Prens, farkında olmadan masanın üstündeki bıçağı eline almıştı. Rogojin bıçağı hızla kaptı ve yerine koydu.</p>

      <p class="e-paragraf">“Bunu biliyordum, seziyordum…” diye sürdürdü Prens. “Bu yüzden Petersburg’a gelmek istemiyordum! Buraya ait her şeyi yüreğimden söküp atmak istiyorum. Hoşça kal… Aman, ne yapıyorsun?”</p>

      <p class="e-paragraf">Prens konuşurken, tekrar bıçağı almış, Rogojin de onu tekrar elinden kapıp masanın üstüne koymuştu. Hiçbir özelliği olmayan, eni boyu on beş santimlik katlanmayan bir bıçaktı bu. Sapı geyik boynuzundan yapılmıştı.</p>

      <p class="e-paragraf">Rogojin, Prensin elinden bıçağı ikinci kez alıyordu. Prensin buna önem verdiğini görerek bıçağı öfkeyle kitabın arasına koydu. Ardından kitabı başka bir masaya fırlattı.</p>

      <p class="e-paragraf">“Bununla kitabın yapraklarını mı kesiyorsun?” diye sordu Prens. Dalgın, düşünceli görünüyordu.</p>

      <p class="e-paragraf">“Evet, sayfaları kesmek için…”</p>

      <p class="e-paragraf">“Ama bahçe bıçağı değil mi bu?</p>

      <p class="e-paragraf">“Evet. Ne yani, bahçe bıçağıyla sayfalar kesilemez mi?”</p>

      <p class="e-paragraf">“Yepyeni…”</p>

      <p class="e-paragraf">Her sözcükte daha çok öfkelenen Rogojin kendinden geçmiş bir vaziyette, “Yeniyse yeni! Yeni bir bıçak alamaz mıyım?” diye haykırdı.</p>

      <p class="e-paragraf">Prens ürperdi ve dikkatle Rogojin’e baktı ama hemen kendini toparlayarak güldü. “Şu halimize baksana! Bağışla beni kardeşim. Aklım başım yerinde değil. Bir de şu hastalık… Çok dalgın oluyorum, gülünç şeyler yapıyorum, neler söylediğimi bilmiyorum. Sana sormak istediğim başka şeyler vardı aslında… ama hatırlamıyorum. Hoşça kal…”</p>

      <p class="e-paragraf">“O taraftan değil,” dedi Rogojin.</p>

      <p class="e-paragraf">“Unutmuşum.”</p>

      <p class="e-paragraf">“Bu taraftan... Gel seni geçireyim.”</p>

      <p class="e-2-baslik">IV</p>

      <p class="e-paragraf">Daha önce Prensin geçtiği odalardan, Rogojin önde, Prens biraz arkada, tekrar geçtiler. Duvarları başpapaz ve manzara resimleriyle dolu olan büyük bir salona girdiler. Bir sonraki odaya açılan kapının üstünde, yaklaşık bir metre uzunluğunda, iki metre yüksekliğinde tuhaf biçimli bir tablo asılıydı. Çarmıhtan henüz indirilmiş İsa’yı resmediyordu. Prens sanki bir şeyler hatırlıyormuş gibi tabloya baktı, ancak yavaşlamadı ve kapıya yürüdü. İçine bir ağırlık çökmüştü; bir an evvel bu evden çıkmak istiyordu. Rogojin birden tablonun önünde durdu.</p>

      <p class="e-paragraf">“Toprağı bol olsun, babam resme meraklıydı. Bütün bu gördüğün tabloları mezatlardan satın almış, birer ikişer rubleye... Resimden anlayan bir adam evdeki tabloları inceledi, değersiz olduklarını söyledi. Bu tablo hariç… İki rubleye alınmış o da, ama değerliymiş. Zamanında babama bu tablo için üç yüz elli ruble vermişler, satmamış. Tüccar Savelyev, İvan Dimitriç de resme meraklıdır, bu tablo için dört yüz ruble teklif etmişti. Daha geçen hafta kardeşim Semyon Semyonoviç’e beş yüz ruble vermeye hazır olduğunu söylemiş. Ama ben kendime saklamaya karar verdim.”</p>

      <p class="e-paragraf">Tabloya dikkatlice bakan Prens, “Bu… Hans Holbein’ın bir kopyası.” dedi. “Pek anlamasam da, iyi yapılmış bir kopya olduğu belli oluyor. Ben bu tabloyu Avrupa’da görmüştüm, hiç unutmadım. Ama…”</p>

      <p class="e-paragraf">Rogojin birden tabloyu bırakıp yürümeye başlamıştı; dalgın ve sinirli hali garip davranışlara neden oluyordu.</p>

      <p class="e-paragraf">“Lev Nikolayeviç, sana çoktandır sormak istiyordum. Tanrı’ya inanır mısın?” dedi Rogojin, birkaç adım attıktan sonra.</p>

      <p class="e-paragraf">“Ne tuhaf bir soru bu…” dedi Prens.</p>

      <p class="e-paragraf">Rogojin, kısa bir sessizlikten sonra, soru sorduğunu unutmuş gibi, “Bu tabloya bakmaya doyamıyorum,” diye mırıldandı.</p>

      <p class="e-paragraf">“Bu tabloya mı? Ama bu tablo insanın inancını sarsabilir!” diye bağırdı Prens birden.</p>

      <p class="e-paragraf">“Gerçekten de sarsıyor,” diye doğruladı Rogojin, beklenmedik bir şekilde. Çıkış kapısının önündeydiler.</p>

      <p class="e-paragraf">Prens duraksadı. “Ne dedin? Sen ciddi misin? Tanrı’ya inanıp inanmadığımı neden sordun ?”</p>

      <p class="e-paragraf">“Hep sormak istemiştim. Zamanımızda inanan insan sayısı az. Sen yurt dışında da yaşadın. Adamın biri, içki masası muhabbetinde, Rusya’da Tanrı’ya inanmayanların sayısının başka ülkelerden daha çok olduğunu söylemişti bana. Bu doğru mu? ‘Çünkü onlardan her yönden daha ileriyiz’ diyordu.”</p>

      <p class="e-paragraf">Rogojin, bunları söyledikten sonra alaylı alaylı güldü, ardından kapıyı açtı, kapı kolunu tutarak Prensin çıkmasını bekledi. Prens buna şaşırsa da dışarı çıktı. Rogojin gelip ardından kapıyı kapadı. İkisi de nerede olduklarını ve ne yapacaklarını unutmuş gibi sahanlıkta yüz yüze duruyorlardı.</p>

      <p class="e-paragraf">“Hoşça kal,” dedi Prens elini uzatarak.</p>

      <p class="e-paragraf">Rogojin, Prensin elinin kuvvetlice sıkarak, “Hoşça kal,” dedi. Kendinde değilmiş gibiydi.</p>

      <p class="e-paragraf">Prens belli ki Rogojin’i böyle bırakmak istemiyordu. Bir basamak inerek geri döndü. “İnanç konusuna gelince,” diye söze başladı. “Geçen hafta, iki gün içinde, dört farklı olay yaşadım. Bir sabah, S. isminde biriyle trenle yolculuk ettik. Dört saat kadar konuştuk. İsmini daha evvel de duymuştum. Tanrı’ya inanmayan biri olduğu söyleniyordu. Bilgili bir adamdı. Gerçek bir âlimle sohbet etme sevincini tattım. Üstelik son derece nazik, iyi yetişmiş biriydi. Benimle sanki eşitiymişim gibi konuştu. Gerçekten de Tanrı’ya inanmıyor. Ama asıl, ondan konuşuyor gibi görünürken aslında ondan konuşmadığını fark edince şaşırdım. Aynı daha evvel karşılaştığım, Tanrı’ya inanmayan diğer insanlar gibi, o da ondan konuşuyormuş gibi görünse de, aslında hiç de ondan konuşmuyordu. Bunu kendisine hemen söyledim; ama iyi ifade edememiş olacağım ki, ne demek istediğimi anlamadı… Akşam, geceyi geçirmek üzere bir otele gittim. Herkes burada bir gece evvel işlenen cinayetten bahsediyordu. Birbirlerini uzun zamandır tanıyan, arkadaş olan iki köylü oda tutmuşlar. İkisi de yaşını başını almış, ağzına içki koymayan adamlarmış. Çaylarını içip odalarına çekilmişler. Bunlardan birisi, ötekinin sarı boncuklu kaytanı olan gümüş saatine göz dikmiş. Köyde iyi bir adam olarak bilinirmiş, hali vakti de yerindeymiş, yani adam asla hırsız falan değilmiş. Ama bu saat öyle hoşuna gitmiş ki bu saate mutlaka sahip olmak istiyormuş. Sonunda dayanamamış, eline bir bıçak almış ve arkadaşı duvara dönünce yavaşça yanına yaklaşmış, gözlerini havaya kaldırmış, haç çıkarmış, umutsuzca ‘Tanrım, İsa aşkına bağışla beni!’ diye acı acı dua etmiş ve arkadaşını tek bir darbeyle koyun gibi kesmiş, saatini de çekip almış.”</p>

      <p class="e-paragraf">Rogojin kahkahayla güldü. Sanki az evvelki asık suratlı adam o değildi. “Bunu sevdim işte! Çok güzel bir hikâye!” diye bağırıyordu. “Biri Tanrı’ya inanmıyor; diğeri ise o kadar inanıyor ki adamı keserken bile dua ediyor… Prens, kardeşim, kırk yıl düşünsen aklına gelmez! Hah hah ha! Olacak şey değil.”</p>

      <p class="e-paragraf">Rogojin’in kahkahası kesilir kesilmez Prens anlatmaya devam etti. “Sabah şehri dolaşmaya çıktım. Tahta kaldırımda yürürken karşıma sarhoş bir asker çıktı. Üstü başı dökülüyordu. Yaklaşıp bana, ‘Efendi, bu haçı benden al, yirmi kopek versen yeter, hakiki gümüştür!’ dedi. Elinde haçı tutuyordu, boynundan yeni çıkarmıştı… Eskimiş mavi bir kurdelenin ucuna bağlıydı, ilk bakışta kalay olduğu anlaşılıyordu. Sekiz dallı, Bizans modeli, büyükçe bir haçtı. Yirmi kopek çıkardım ve haçı hemen boynuma geçirdim. Asker, aptal bir beyi kandırdığına seviniyordu. Haçın parasıyla hemen içmeye gitti, buna hiç kuşkum yok. Kardeşim, eskiden Rusya’yı hiç tanımazdım. Yurt dışındayken beş sene boyunca zihnimde belli belirsiz hayaller vardı sadece. Memlekette gördüğüm her şey üzerimde derin bir etki bıraktı. Yürürken, ‘Hayır, İsa’yı satan bu askeri suçlamakla acele etmemeliyim. Bu zayıf, sarhoş bedenlerin ne yürekleri var, bunu Tanrı bilir,’ diye düşünüyordum. Bir saat sonra otele dönerken kucağında bebeğiyle bir kadına rastladım. Gençti kadın, bebek de altı haftalık kadardı… Derken bebek kadına gülümsedi, doğduğundan beri ilk kez gülümsüyordu… Kadın sofuca haç çıkardı. ‘Ne oldu,’ diye sordum. (O zamanlar hep soru sorardım.) Bana, ‘Tanrı, bir günahkârın bütün yüreğiyle Ona ibadet ettiğini görünce nasıl sevinirse, bir ana da çocuğunun ilk tebessümüne öyle sevinir,’ dedi. Halktan, sıradan bir kadının, bir annenin sözleriydi bunlar. Belki de öylesine ince, derin ve hakikaten dinsel bir düşünceyi dile getiren bu genç kadın o askerin karısıydı, bilinmez… Bu basit cümleyle Hristiyanlığın özünü anlattı: Tanrı’nın bize gösterdiği sevginin, bir babanın çocuğuna duyduğu sevgiyle aynı olduğu düşüncesi İsa’nın temel düşüncesidir! Dinle Parfen, demin bir soru sormuştun, işte cevabım: Dinsel duygunun ne olduğunu anlatmak için aklına gelen ve gelebilecek bütün hükümler yetersiz. Dinsel duyguyu anlatma teşebbüsünde bulunanlar <span class="e-italik">onu</span> dile getiriyor gibi görünürler ama aslında dile getirdikleri <span class="e-italik">o değildir</span>. Bu duyguyu en açık ve belirgin şekilde Rus insanının yüreğinde hissedebilirsin. Gördüklerimden çıkardığım en önemli sonuç bu. Rusya’da yapılacak çok şey var, Parfen! Moskova’da bir araya geldiğimizde neler konuştuğumuzu hatırla… Aslında bugün seninle konuşmak istediklerim bunlar değildi. Bu görüşmeyi hiç bu şekilde hayal etmemiştim. Neyse... Hoşça kal! Tanrı seninle olsun!”</p>

      <p class="e-paragraf">Prens bunları söyledikten sonra dönüp merdivenden indi.</p>

      <p class="e-paragraf">Alt sahanlığa geldiğinde yukarıdan Parfen’in sesini duydu. “Lev Nikolayeviç! Askerden aldığın haç yanında mı?”</p>

      <p class="e-paragraf">“Yanımda.”</p>

      <p class="e-paragraf">Prens yine durdu.</p>

      <p class="e-paragraf">“Göster.”</p>

      <p class="e-paragraf">Tuhaf bir davranıştı bu. Prens biraz düşündü, ardından merdivenden çıkıp boynundaki haçı gösterdi.</p>

      <p class="e-paragraf">“Onu bana versene,” dedi Rogojin.</p>

      <p class="e-paragraf">“Neden? Yoksa sen…”</p>

      <p class="e-paragraf">Prens, bu haçtan ayrılmak istemiyordu.</p>

      <p class="e-paragraf">“O haçı ben takacağım. Benimkini de sana veririm, takarsın.”</p>

      <p class="e-paragraf">“Haçlarımızı değiştirmemizi mi istiyorsun? Kardeş olacağız Parfen! Buna çok sevindim.”</p>

      <p class="e-paragraf">Prens kalay haçını, Parfen de altın haçını çıkardı, değiştirdiler. Parfen susuyordu. Prens, kardeşinin yüzündeki güvensizliğin ve alaycı gülümsemenin yok olmadığını acıyla gördü. Rogojin, Prensin elini tuttu, bir süre sessiz kaldı; ne yapacağı konusunda kararsızdı. Sonunda onu kendine çekip zor duyulur bir sesle, “Gidelim!” dedi. Zemin katındaki sahanlığı geçince çıktıkları kapının karşısındaki kapıyı çaldılar. Kapı çabucak açıldı. İki büklüm, karalar giymiş, başı örtülü yaşlı bir kadın yerlere kadar eğilerek Rogojin’i sessizce selamladı. Rogojin, bir şey sordu ve cevabı beklemeden ilerledi. Yine beyaz kılıflı eski mobilyalarla döşenmiş karanlık ve soğuk odalardan geçtiler. Rogojin, haber vermeden, Prensi doğruca salon olarak kullanılan küçük bir odaya götürdü. Yanlarında iki kapı olan maundan parlak bir bölmenin arkasında belli ki yatak odası vardı. Salonun bir köşesinde, sobanın önündeki bir koltukta ufak tefek bir kadın oturuyordu. Saçları bembeyazdı ama fazla yaşlı olduğu söylenemezdi. Sevimli, yuvarlak bir yüzü vardı. Sağlıklı görünüyordu ama ilk bakışta bile çocukluğunu tekrar yaşadığı belli oluyordu. Üzerinde siyah ipekten bir elbise, boynunda büyük siyah bir atkı, başında siyah kurdeleli beyaz bone vardı. Ayaklarını bir tabureye dayamıştı. Yanında, ondan daha yaşlı, onun gibi karalar bağlamış, beyaz başlık takmış bir başka kadıncağız sessizce oturup çorap örüyordu. Koltukta oturan kadın Rogojin ile Prensi görünce gülümsedi ve sevincini göstermek için birkaç kez başını eğdi.</p>

      <p class="e-paragraf">Rogojin, kadının elini öptü. “Anneciğim,” dedi. “Bu dostum Lev Nikolayeviç Mişkin. Haçlarımızı değiştirdik. Moskova’da benim kardeşim gibiydi, çok iyiliğini gördüm. Onu kutsa anneciğim, oğlunmuş gibi kutsa. Dur… Bırak da parmaklarını birleştireyim. Böyle…”</p>

      <p class="e-paragraf">Yaşlı kadın Parfen’i beklemeden sağ elini kaldırdı, üç parmağını birleştirdi ve Prensi sofuca kutsadı. Ardından başını tekrar tatlı tatlı salladı.</p>

      <p class="e-paragraf">“Gidelim, Lev Nikolayeviç,” dedi Parfen. “Seni buraya bunun için getirmiştim.”</p>

      <p class="e-paragraf">Merdivene çıktıklarında, “Görüyorsun ya, konuşanları anlamıyor; yine de seni kutsadı. Demek, bunu kendiliğinden istedi. Hadi, ayrılık zamanı geldi…” dedi ve kapıyı açtı.</p>

      <p class="e-paragraf">Prens tatlı bir sitemle ona bakarak, “Bırak da ayrılmadan önce seni kucaklayayım, ne tuhaf adamsın!” diye bağırdı. Onu kucaklamak istedi. Ama kollarını kaldıracak gibi olan Parfen birden onları indirdi. Prense bakmamak için başını çevirmişti. Onunla kucaklaşmak istemiyordu.</p>

      <p class="e-paragraf">“Korkma! Haçını aldım ama bir saat yüzünden boğazını kesmem!” dedi alçak sesle, sonra tuhaf tuhaf güldü. Ansızın yüzü korkunç derecede değişti, sarardı; gözleri alev saçıyordu. Kollarını kaldırıp Prensi kuvvetle kucakladı ve nefes nefese “Nastasya Filipovna’yı al. Kader buymuş... O senin. Onu sana bırakıyorum… Rogojin’i unutma!”</p>

      <p class="e-paragraf">Ve Prensi orada bırakarak, yüzüne bakmadan, aceleyle evine girdi, kapıyı ardından çarptı.</p>

      <p class="e-2-baslik">V</p>

      <p class="e-paragraf">Saat iki buçuğa geliyordu. Prens, General Epançin’i evinde bulamadı. Kartını bıraktı ve Kolya’yı görmek için Vesıy Oteli’ne doğru yola koyuldu. Orada yoksa ona haber bırakacaktı. Otelde, Nikolay Ardalyoniç’in sabah erkenden çıktığını ama biri gelip kendisini soracak olursa büyük ihtimalle saat üçte geri döneceğini, yine de saat üç buçukta dönmemiş ise trenle Pavlovsk’a General Epançin’in villasına gitmiş olacağını ve yemeğini de orada yiyeceğini bildirdiler.</p>

      <p class="e-paragraf">Prens oturdu ve beklerken öğle yemeği yedi.</p>

      <p class="e-paragraf">Kolya ne saat üç bucukta, ne de dörtte geldi. Prens kendini sokağa atıp hiç düşünmeden, yol onu nereye götürürse yürümeye başladı. Yazın ilk günlerinde bazen Petersburg’da havalar sıcacık olur, her yer aydınlık ve sessizdir. O gün de işte böyle bir gündü.</p>

      <p class="e-paragraf">Prens bir süre amaçsızca dolaştı. Şehri çok iyi bilmiyordu. Bazen kavşaklarda, dikkatini çeken evlerin önünde duruyordu. Bir ara dinlenmek için bir pastaneye girdi. Meydanlarda, köprülerde gelip geçenleri merakla süzüyordu. Yine de ne gelip geçenlerin, ne de bu yolun kendisinin nereye götüreceğinin farkındaydı. Huzursuz ve tedirgindi, aynı zamanda kendisiyle baş başa kalma ihtiyacı duyuyordu. Böylece acı veren bu gerginliğe kendisini teslim edebilirdi –bütünüyle, hiçbir çıkış yolu aramaksızın... İstilâsına uğradığı sorunları çözmeyi reddediyordu. “Bunlar benim suçum olabilir ama ne yapabilirim?” diye mırıldanıyordu kendi kendine.</p>

      <p class="e-paragraf">Saat altı sularında kendini Tsarskoselskoye İstasyonu’nun çıkışında buldu. O ana dek arzuladığı yalnızlığından bunalmıştı artık; ruhunu hapseden keder, yüreğini bir an için saran tatlı bir sıcaklıkla aydınlandı. Pavlovsk’a bir bilet aldı ve sabırsızlıkla hareket saatini beklemeye koyuldu. İzlendiğinden kuşkulanıyordu, her ne kadar bunun bir hayal olduğuna inanmak istese de bir yandan da bunun gerçekliğini seziyordu. Tam trene binerken, aldığı bileti yere atıp istasyondan çıktı. Şaşkındı, ne düşüneceğini bilmiyordu. Yürürken, onu çoktandır huzursuz eden tuhaf bir şeyi hatırlar gibi oldu. Bu tuhaflığın epeydir devam ettiğinin bilincindeydi. Birkaç saatten beri, oteldeyken, belki ondan da önce, sürekli etrafında bir şey arayıp duruyordu. Ara sıra, belki de yarım saatliğine bunu unutuyor ama hemen ardından endişeyle çevresinde bakınmaya başlıyordu.</p>

      <p class="e-paragraf">Aslında epeydir tekrarladığı ve şimdiye dek anlam veremediği bu gayriihtiyari hareketinin farkına varınca, birden zihninde belirginleşen bir hatıranın peşine düştü. Endişeyle çevresine bakınıp bir şeyler aradığını fark ettiği anda, bir dükkânın önünde durduğunu ve vitrinde sergilenen eşyaları merakla seyrettiğini de hatırladı. Bundan belki de beş dakika evvel, gerçekten de bir dükkânın önünde durmuş muydu? Yani dükkân gerçekten var mıydı? Çünkü bugün kendini hiç de iyi hissetmiyordu; sanki eski hastalığı geri dönmüştü ve o bildik krizlerden birini geçirmesi bir an meselesiydi. Kriz gelmeden önceki anlarda çok dalgınlaştığını; dikkatini toplamakta zorlandığını; nesneleri, yüzleri, gördüğü her şeyi birbirine karıştırdığını biliyordu. Ama dükkânın gerçek olup olmadığını doğrulama isteğinin başka bir sebebi daha vardı. Bütün dalgınlığına ve huzursuzluğuna rağmen vitrindeki eşyaların arasında özellikle dikkatini çeken ve altmış kopek değer biçtiği bir şey vardı. Dolayısıyla dükkân gerçekten var ise kendisi kesinlikle söz konusu nesneyi görmek için durmuştu. Demek ki bu, onu son derece etkileyen bir nesneydi; yoksa, istasyondan çıkarken içinde bulunduğu ruh haline rağmen ilgisini çekmezdi. Endişe ve sabırsızlıkla yürüyor, yüreği hızla çarpıyordu. Sonunda dükkânı buldu! Beş yüz adım yaklaşmıştı ki geri dönmek istedi. Altmış kopek biçtiği nesneyi görmüştü. “Altmış kopeklik bir şey; evet, daha fazla etmez!” dedi kendi kendine ve güldü. Ama hastalıklı bir gülüştü bu… İçine inanılmaz bir ağırlık çöktü. Biraz önce bu dükkânın önünde dururken, Rogojin’in bakışını üzerinde hissederek birden döndüğünü hatırladı. Yanılmadığından emin olunca (ki buraya gelmeden de bunu biliyordu) oradan hemen uzaklaştı. Olan biteni düşünmesi gerekiyordu. Artık hayal görmediğine emindi. Başından beri gördüğü her şey hüzün verici bir şekilde gerçekti ve birbirine bağlıydı; bu onu daha da huzursuz kılıyordu. Ağır bir tiksinti kapladı her yanını. Olan biteni kavramaya çalışmadı, böyle bir isteği de yoktu artık. Bambaşka düşüncelere dalıp gitti.</p>

      <p class="e-paragraf">Sara nöbeti gelmeden önce, (eğer uyanıkken gelirse) bir an vardı ki beyni hızla çalışmaya başlıyor, yüreğini hapseden hüzün ve karanlığın içinde alışılmamış bir ışık parlıyordu. Bir şimşek hızıyla gelip geçen bu anda kendisini en az on kat daha güçlü hissediyor ve yaşama isteği son mertebeye ulaşıyordu. Bütün heyecanları, kuşkuları, endişeleri bir anda yok oluyor; yerlerini farkındalık, sevinç ve umut dolu bir huzur alıyordu.</p>

      <p class="e-paragraf">Ama bu, sadece krizin başlangıcını haber veren bir andı; çünkü bu dayanılmaz anın son saniyesinde kriz başlıyordu.</p>

      <p class="e-paragraf">Daha sonra, sağlıklı bir kafayla kendi kendine, farkındalığın, yaşama gücünün ve arzunun son mertebeye ulaştığı, bir nevi “varlık alanının en yükseğinde” bulunduğu bu anın doğal olmadığını, hastalıklı bir durum sayılabileceğini düşünüyordu. Dolayısıyla var olmanın “en üst alanında” değil, aksine “en alt alanı”nda bulunduğu kanısına varıyordu. Bütün bunlardan çıkardığı sonuç gerçekten de tezat oluşturuyordu. “Sağlığa kavuşunca hatırlanan ve tahlil edilen bu an, ahenk ve güzellik demek ise, kişiye o zamana dek tadamadığı denge ve huzuru veriyor ise, en üst varlığa coşkulu ve derin bir ibadet ise bunun bir hastalık, doğal sayılmayan bir gerginlik olmasının ne önemi var?” Bu belirsiz düşünceler, kendince pek anlamlıydı. Bunun gerçekten de “güzellik ve ibadet” olduğundan kuşku duymuyordu. Çünkü bunların, insanın bilincini de, ruhunu da bulandıran esrar, afyon ya da haşhaşın etkisinde görülen hayallerle bir ilgisi yoktu. Kriz geçince her şeyi daha iyi anlıyordu. Bu, kişinin kendi benliğinin ve hissiyatının farkına vardığı bir andı. Krizden önceki son bilinçli saniyede eğer “Evet, bu an için bütün hayatımı verebilirim!” diye düşünüyorsa, o an hakikaten de bir ömre bedel demekti. Kafasından geçen bütün bu düşünceleri mantıksal olarak savunmaya kalkışmayacaktı tabii. Çünkü bu an sona erdiğinde kendi karanlık dünyasına kapanıyor, bir budala gibi oluyordu. Değerlendirmelerinde yanılıyor olabilirdi, ama ya gerçekten hissettiklerine ne demeliydi? Mutluluğa eriştiği o saniyenin gerçekten hayatına bedel olduğunu pek çok kez ifade etmişti. Moskova’daki buluşmaları sırasında, bir keresinde Rogojin’e, “Havari’nin ‘Artık zaman kavramı olmayacak’ sözlerini o anda anlıyorum,” demişti. Evet, Moskova’da sık sık Rogojin’le bir araya gelip sohbet ederlerdi. “Rogojin, o zamanlar kardeşimdin dedi. Bunu ilk kez söylüyor,” diye düşündü Prens.</p>

      <p class="e-paragraf">Bunu Yaz Bahçesi’ndeki bir ağacın altındaki banka otururken düşündü. Saat yedi sularıydı. Bahçe ıssızdı. Güneş batıyordu. Ansızın karanlık bir bulut güneşi kapladı. Ağır, boğucu bir hava vardı; belli ki fırtına yaklaşıyordu. Prens içinde bulunduğu bu ruh halinin devam etmesini istiyordu. Dış etkenler birbiri ardına belleğini ve anılarını uyarıyor, bu da onun hoşuna gidiyordu. Unutmak istediği bir şey vardı, ama her yanını, etrafında bakınca kurtulmak istediği o kara endişe kaplıyordu. Öğle yemeği sırasında garsonla, geçtiğimiz günlerde işlenen ve epey ses getiren bir cinayeti konuştuklarını hatırladı. Bunu hatırlayınca üzerine bir gariplik çöktü.</p>

      <p class="e-paragraf">Birden önüne geçilemez bir arzu duydu. Banktan kalktı, bahçeden çıkıp Petersburg Mahallesi’ne doğru yürüdü. Az evvel Neva Rıhtımı’nda, yoldan geçen birine Neva’nın karşı tarafındaki mahalleyi sormuştu. Gitmeye niyeti yoktu. Bugün oraya gitmesinin bir anlamı da yoktu zaten. Adres yanındaydı. Lebedev’in akrabasının evini rahatça bulabilirdi, ancak Nastasya Filipovna evde değildi. “Pavlovsk’a gitmiş olmalı; yoksa Kolya, anlaştığımız gibi otele haber bırakırdı,” diye geçirdi içinden. Yani şu anda oraya gitmesinin sebebi onu görmek değildi. Aklına ansızın yeni bir fikir gelmişti. Istırap verici bir merakla bu fikrin peşinden gitmeye başladı.</p>

      <p class="e-paragraf">Yolu fark etmeden yürüyordu. Fikri üzerine kafa yormak onu bunaltıyordu. Sancılı bir dikkatle gördüğü her şeyi inceliyor; gökyüzüne, Neva’ya bakıyordu. Küçük bir çocukla karşılaştı. Belki de kriz geliyordu. Fırtına yavaş yavaş yaklaşıyordu. Uzakta gök gürlemeye başladı. Hava iyice ağırlaşmıştı…</p>

      <p class="e-paragraf">Nedense Lebedev’in yeğeni, rahatsız eden, bıktıran bir nakarat misali aklından çıkmıyordu. İşin tuhafı, yeğen, onu takdim ederken Lebedev’in sözünü ettiği katil olarak geliyordu gözlerinin önüne. Evet, yakınlarda bu katille ilgili bir şeyler okumuştu. Rusya’ya döndüğünden beri buna benzer pek çok olay duymuş, bu tür haberleri takip etmişti. Öğle yemeği sırasında garsonla özellikle bu Jemarin cinayetini konuşmuştu. Şimdi hatırlıyordu, garson da kendisiyle aynı fikirdeydi. Garson aklı başında, ciddi, temkinli bir oğlandı. Aslında, Tanrı bilir, nasıl bir oğlandı; yeni gidilen bir ülkede insanları anlamak zordur. Yine de Rus ruhuna bütün yüreğiyle inanmaya başlıyordu. Bu altı ay içinde ne de çok şey öğrenmişti! Ama başkasının ruhu muammadır, Rus ruhu da öyle. İşte, uzun zamandır Rogojin’le görüşüyordu, ama Rogojin’i gerçekten tanıyor muydu? Aslında her şey tam bir kaostu. “Şu Lebedev’in yeğeni ne kendini beğenmiş bir çıbanbaşı! Ama neden böyle düşünüyorum ki?” diye sordu kendi kendine Prens. “O insanları, o altı kişiyi, sanki o mu öldürdü? Sanırım her şeyi birbirine karıştırıyorum… Başım dönüyor… Lebedev’in büyük kızı ne kadar da sevimli! Şu kucağında çocuğu tutan… Yüzü pek masum… Hele o çocuksu gülüşü!” Bu yüzü unutmuştu, az önce hatırlaması tuhaftı. Onlara tepinerek bağıran Lebedev, kuşkusuz hepsini çok seviyordu. Yeğenini de öyle…</p>

      <p class="e-paragraf">İyi ama, onları ne hakla yargılıyordu? Doğrusu Lebedev tam bir bilmeceydi. Hele bugünkü haliyle… Lebedev’in böyle biri olduğu aklına gelir miydi hiç? O ana kadar böyle bir Levbedev tanımış mıydı? “Lebedev ve Madam du Barry… Tanrım! Bak, mesela Rogojin birini öldürecek olsa, bunu sersemce yapmazdı. Böyle olmaz. Yeni alınmış kesici bir aletle cinnet anında yere serilmiş altı kişi… Rogojin’in yeni alınmış kesici bir aleti var mı acaba? Ama… Rogojin gerçekten de öldürecek mi?” Prens birden irkildi. “Böyle varsayımlar yapmak suç değil midir?” diye bağırdı ve yüzü utançla kızardı. Şaşkınlaştı, yol ortasında kalakaldı. Birden, deminki Pavlovsk ve Nikolayevski İstasyonu’nu, Rogojin’in sorusunu, şu anda boynunda taşıdığı haçını, Rogojin’in onu annesine götürüşünü ve kadının kendisini kutsayışını, Rogojin’in merdivendeki hallerini hatırladı. Ve bütün bunlardan sonra hâlâ etrafında bir şeyler araması ve dükkândaki o nesne… Ne alçakçaydı! Bütün bunlardan sonra peşinden gittiği o yeni fikir… Ruhunu büyük bir umutsuzluk kapladı, ıstırap içinde kıvranmaya başladı. Hemen otele dönmek istedi. Gerçekten de otel yolunu tuttu, ancak bir dakika sonra durakladı ve tekrar düşününce karar değiştirip eski yoluna döndü.</p>

      <p class="e-paragraf">Petersburg Mahallesi’ne gelmişti bile, evi çok yakındı. Buraya o yeni fikrin peşinden mi gelmişti? Bunu nasıl yapabildi? Evet, hastalığı geri dönüyordu, buna hiç kuşkusu kalmamıştı. Bugün bir kriz gelebilirdi. Bütün bu karanlık düşünceleri aklına, yaklaşan kriz getirmişti! Ama şimdi karanlık dağılmış, şeytan kovulmuş, kuşkuları yok olmuştu. Yüreği sevinçle çarpıyordu. <span class="e-italik">Onu</span> o kadar uzun zamandır görmemişti ki… Kesinlikle görmeliydi… Ve evet, keşke Rogojin de burada olsaydı, elinden tutup birlikte giderlerdi ona… Yüreği temiz duygularla doluydu. Rogojin’e rakip olabilir miydi ki? Yarın gidip Rogojin’e <span class="e-italik">onu</span> gördüğünü söyleyecekti. Çünkü o, Rogojin’in de dediği gibi, buraya sırf onu görmek için gelmemiş miydi? Belki de Pavlovsk’ta değildi, belki de evdeydi.</p>

      <p class="e-paragraf">Evet, bütün bunlar açıklığa kavuşturulmalı, herkes içindekini ortaya dökmeliydi. Rogojin’in merdivendeki halleri; o üzücü, tutkulu vazgeçmeler olmamalıydı… Nastasya Filipovna’yı <span class="e-italik">başka türlü</span> sevdiğini söylüyordu –içinde hiç “acıma duygusu” barındırmayan bir sevgiyle… Ardından da “Senin acıma duygun, belki de benim sevgimden daha güçlü!” diye ilave ediyordu. Ama kendi kendini karalıyordu. “Hmm! Rogojin kitap başında… Sadece bu bile, ona karşı duygularının farkında olduğunun bir delili. Ya anlattıkları? Hayır, bu duygular tutkudan daha öte bir şey… Üstelik <span class="e-italik">yüzünün</span> yalnızca tutku uyandırması mümkün mü? İnsanı kapıp götürüyor, ıstırap veriyor, bütün ruhunu etkiliyor…” Prensin yüreğine yakıcı bir anı saplandı.</p>

      <p class="e-paragraf">Evet, yakıcı… Onda ilk kez delilik belirtileri gördüğünde, buna ne denli üzüldüğünü hatırladı. Umutsuzluğa kapılmıştı. Rogojin’e gitmek üzere kaçtığı zaman onu nasıl bırakabildi? Ondan haber bekleyeceği yerde, peşinden gitmesi gerekiyordu. Peki… nasıl oldu da Rogojin bu belirtilerin farkına varmadı? “Hımm! Rogojin gördüklerini tutkuya bağlıyor olabilir… Ne kadar da kıskanç! Demin söyledikleri doğru muydu acaba?” (Prens birden kızardı, yüreği titredi.)</p>

      <p class="e-paragraf">Bunu hatırlamak neye yarardı ki? İkisi de deliliğin eşiğindeydi… Ona göre bu kadını tutkuyla sevmek imkânsız; hatta bu, acımasızlık olurdu. “Evet, evet! Hayır, Rogojin kendine kara çalıyordu; onun büyük, acı duymasını da acımasını da bilen bir yüreği var. Gerçeği öğrenip aklı bozuk bu kadının zavallılığını anlayınca, çektiği acıları bağışlamayacak mı? Onun kardeşi, koruyucusu olmayacak mı? Acıma duygusu insan varlığının temeli, belki de tek yasasıdır.” Oh, Rogojin’e karşı ne kadar da suçluydu! Alçakça, bağışlanmaz bir suçtu bu. Hayır, karanlık olan “Rus ruhu” değildi; böyle şeyler düşünebildiği için kendi ruhuydu karanlık olan. Rogojin, Moskova’da geçirdikleri zamanın hatırına ona “kardeşim” demişti… Ama o… Ama bütün bunlar hastalığından kaynaklanıyordu. Geçer... Rogojin, az evvel nasıl da kara kara “İnancımı yitiriyorum” demişti. Kesinlikle ıstırap içinde olmalıydı. O tabloya bakmayı sevdiğini söylemişti. Sevmiyor, aslında buna ihtiyaç duyuyordu. “Rogojin sadece tutku dolu bir ruha sahip biri değil, aynı zamanda mücadeleci biri. Kaybettiği inancını zorla geri almak isteyen bir savaşçı. İnanca ihtiyacı var. Bir şeye inanmaya, birine inanmaya ihtiyacı var… Holbein’ın tablosu ne de tuhaf! Hah, işte bu sokakta! Bu da ev olmalı… Evet… 16 numara. ‘Memur Filisov’un evi.’ Burası!” Prens kapıyı çaldı ve Nastasya Filipovna’yı sordu.</p>

      <p class="e-paragraf">Ev sahibesi, Nastasya Filipovna’nın sabahleyin Pavlovsk’a, Darya Alekseyevna’ya gittiğini ve birkaç gün orada kalabileceğini söyledi. Filisova ufak tefek, kurnaz bakışlı, sivri yüzlü, kırk yaşlarında bir kadındı. Prensin ismini sorarken kasıtlı olarak gizemli bir tavır takındı. Prens önce cevap vermedi, ama ardından kadından ismini Nastasya Filipovna’ya bildirmesini özellikle rica etti. Filisova bu ısrarlı ricayı büyük bir dikkatle ve “Siz yüreğinizi ferah tutun, anladım, sır saklamasını bilirim” tavrıyla karşıladı. Prensin ismi onu çok etkilemişti. Prens kadına dalgın dalgın baktı ve dönüp otelin yolunu tuttu. Ama dönüşte artık çok farklı görünüyordu. Göz açıp kapayıncaya kadar değişmişti: Sapsarı bir yüzle, acı içinde, halsiz halsiz yürüyor, bacakları titriyordu. Morarmış dudaklarında acı bir gülümseme dolaşıyordu. Peşinden gittiği fikir doğrulanmıştı, iblisine yeniden inanmıştı!</p>

      <p class="e-paragraf">Neden titriyor ve soğuk soğuk terliyordu; yüreğindeki bu ağırlık, bu soğukluk, karamsarlık nedendi? <span class="e-italik">O gözleri</span> tekrar gördüğü için mi? Ama Yaz Bahçesi’nden sırf <span class="e-italik">o gözleri</span> görmek için çıkmamış mıydı? Peşinden gittiği o yeni fikir bu değil miydi? Prens ısrarla <span class="e-italik">orada</span>, o evin önünde <span class="e-italik">o gözlerle</span> tekrar karşılaşacağını görmek istemişti. Bunu heyecanla istemişti, o halde onları görünce neden bu kadar üzülmüş, şaşırmıştı? Sanki hiç beklemiyormuş gibi!.. Evet, <span class="e-italik">aynı gözlerdi</span> bunlar. (Kuşkuya yer yoktu, <span class="e-italik">onun gözleriydi</span>!) Nikolayev İstasyonu’ndan çıkarken, kalabalıkta alev alev yanan aynı gözlerdi. Rogojin’in evinde otururken üzerinde hissettiği aynı gözler... Rogojin bunu çarpık, soğuk bir gülümsemeyle inkâr etmişti. Prens daha az önce, Tsarskoselskoye İstasyonu’nda, Aglaya’ya gitmek üzere trene binerken bugün üçüncü kez o gözleri görünce Rogojin’e yaklaşmak istemişti. Ama hemen ardından istasyondan kaçar gibi çıkmış ve bıçak dükkânının önünde, geyik boynuzu saplı sıradan bir nesneye altmış kopek değer biçerken bulmuştu kendini. Garip, korkunç bir iblis peşini bırakmak istemiyordu. (Bu iblis Yaz Bahçesi’nde bir ıhlamur ağacının altında dalgın dalgın otururken de kulağına fısıldamıştı.) “Madem Rogojin sabahtan beri adım adım seni izliyor, Pavlovsk’a hareket etmekten vazgeçtiğini anlayınca kesinlikle Petersburg Mahallesi’ndeki o eve gidip gelmeni bekleyecekti –seni, daha bu sabah onu görmeyeceğine söz veren, Petersburg’a bunun için gelmediğini söyleyen seni… Oraya varınca Rogojin’i, mutsuz, karamsar bir ruh hali içinde olan bu adamı, gördüğün için neden şaşırdın ki? O artık saklanmıyordu bile.” Evet, Rogojin bu sabah inkâr etmişti ama istasyondayken saklanmamıştı. Saklanan Rogojin değil, daha ziyade Prensti. Şimdi de sokağın karşı yakasında, yaklaşık elli adım ötede, kaldırımda durmuş, kollarını kavuşturmuş bekliyordu. Açıkça görünüyordu ve görünmek istermiş gibi bir hali vardı. Bir yargıç gibi duruyordu karşısında… şey gibi değil… Ne gibi değil?</p>

      <p class="e-paragraf">Peki ama neden Prens onun yanına gitmedi de, bakışları karşılaştığı halde onu görmemiş gibi davrandı? Çünkü bakışları karşılaşmış ve birbirlerine bakmışlardı! Biraz önce Rogojin’i elinden tutup <span class="e-italik">ona</span> götürmek isteyen Prens değil miydi sanki? Ertesi gün, <span class="e-italik">onun</span> evine gittiğini söylemeyi düşünen kendisi değil miydi? Oraya giderken yüreği birden sevinçle dolmuş ve iblisi susturmamış mıydı? Yoksa Rogojin’in halinde, sözlerinde, bakışlarında, gerçekten de Prensin korkunç önsezilerini doğrulayan, şeytana hak verdiren bir şeyler mi vardı? Belki de açıkça görünmeyen, dile getirilmesi zor, yeterli sebeplerle izah edilmesi mümkün olmayan bir şeyler… Ama öyle izlenimler bırakmışlardı ki Prens artık bundan emindi.</p>

      <p class="e-paragraf">Peki ama emin olduğu neydi? (Ah, emin olduğu şeyin kötülüğü Prensi nasıl da yaralıyor, Prens kendini nasıl da suçluyordu!) “Cesaretin varsa, emin olduğun şeyi söyle” diyordu kendi kendine kızgınlıkla. “Tanımla, açıkça dile getirme yürekliliğini göster, kararlı ol! Alçağın biriyim!” diyordu alnı kızararak. “Hayatım boyunca bu adamın yüzüne nasıl bakarım? Ah, ne berbat bir gün! Tanrım, ne kâbus!”</p>

      <p class="e-paragraf">Prens, Petersburg Mahallesi’nin o uzun ve azaplı yolunda yürürken birden karşı konulmaz bir istek duydu. Hemen Rogojin’e gitmek, utanç ve gözyaşlarıyla onu kucaklayıp her şeyi anlatmak. Ama otelinin önüne varmıştı bile… Bu otelden, koridorlardan, odasından daha ilk bakışta hoşlanmamıştı. Gün boyu birkaç kez buraya dönmesi gerektiğini hatırlayınca içi nefretle dolmuştu. Sinirli bir alayla, “Bugün ne oluyor bana? Hasta bir kocakarı gibi önsezilerime inanıyorum” diye düşündü, kapıda durarak. Kapıdan geçtiği anda, içini tekrar umutsuzlukla karışık dayanılmaz bir utanç kapladı. Bir an durdu. Bu bazen olur; utanç veren hatıralar insanı bir an durdurur. “Evet, korkağın, alçağın biriyim ben!” dedi acı acı… Yeniden yürümeye başladı, ancak yine durdu.</p>

      <p class="e-paragraf">Giriş çok karanlıktı. Gökyüzünde beliren kara bulut akşam ışığını da içine almıştı. Prens otele yaklaşırken ansızın yağmur başladı. Sokağa bakan kemerli kapının tam önündeydi. Yarı karanlıkta, kapının derinliğinde, merdivenin hemen başında bir adam duruyordu. Bu adam birini bekliyor gibiydi, ama hızla gözden kayboldu. Prens adamı tam olarak seçememişti, kim olduğunu anlamadı. Üstelik burası bir oteldi, pek çok kişi gelip geçiyordu; koridorlarda yukarı aşağı durmadan gidip gelenler, koşuşanlar vardı. Ama Prensin içinde, bu adamın kesinlikle Rogojin olduğu inancı uyandı. Hemen ardından merdivene koştu. Yüreği durmuştu sanki. Tuhaf bir inançla, “Şimdi her şey açıklığa kavuşacak” dedi kendi kendine.</p>

      <p class="e-paragraf">Merdiven, odaların bulunduğu birinci ve ikinci katın koridorlarına çıkıyordu. Bütün eski evlerde olduğu gibi bu merdiven de taştan yapılmıştı ve karanlıktı; kalın bir sütunun çevresinde dolanıyordu. İlk sahanlıkta, bir adım genişliği ve yarım adım derinliği olan bir boşluk vardı. Yine de buraya bir insan sığabilirdi. Karanlıktı ama sahanlığa adımını atınca, Prens bu boşlukta birinin olduğunu fark etti. Boşluğa bakmadan geçecekti. Tam bir adım atmıştı ki kendini tutamayıp durdu.</p>

      <p class="e-paragraf"><span class="e-italik">O gözlerin</span> bakışıyla karşılaştı. Boşlukta saklanan adam ileriye doğru bir adım attı. İkisi göğüs göğse durdular. Prens birden adamın omzunu tuttu, merdivene, ışığa doğru çevirdi; yüzünü görmek istiyordu.</p>

      <p class="e-paragraf">Rogojin’in gözleri alev alev yandı, çılgın bir gülümseme yüzünü çarpıttı. Sağ eli havaya kalktı, içinde bir şey parladı. Prens bu eli durdurmayı düşünmedi bile. Sonraları “İnanmıyorum, Parfen!” diye bağırdığını hatırladı.</p>

      <p class="e-paragraf">Birden içten gelen olağanüstü bir ışık ruhunu aydınlattı. Bu an yarım saniye kadar sürdü, ama Prens göğsünden kopan korkunç çığlığın başlangıcını hatırlıyordu. Daha sonra bilincini kaybetti ve her yeri karanlık bastı.</p>

      <p class="e-paragraf">Çoktandır gelmeyen bir sara kriziydi bu. Sara nöbeti bir anda gelir. Bir anda yüz ve bakışlar değişir. Bütün vücudu titremeler kaplar, yüz çizgileri kasılır. Göğüsten tanımlanması zor, korkunç bir çığlık kopar. İnsanca bir şey yoktur bu çığlıkta, öyle ki bağıranın o anda nöbet geçiren kişi olduğunu anlamak zordur; sanki içinde bulunan başka biri bağırıyordur. Sara nöbeti, şahit olan pek çok kişide böyle bir intiba bırakmıştır. Nöbet geçiren kişinin görüntüsü birçok kimsede dayanılmaz, gizemli bir ürperti uyandırır. Rogojin’i donduran, belki de o anın korkunç etkisiydi. Böylece Prens üzerine inen bıçak darbesinden kurtuldu. Ne olup bittiğinin farkına varmayan Rogojin, Prensin geriye doğru adım atarken merdivenden yuvarlanıp ensesini taş basamağa çarptığını gördü ve hızla aşağıya doğru koştu. Otelden kaçarken Prens baygın halde yerde serili yatıyordu.</p>

      <p class="e-paragraf">Çırpınan hasta beden basamaktan basamağa yuvarlanarak merdivenin sonuna kadar kaymıştı. Aşağı yukarı beş dakika sonra, Prensi gören kalabalık etrafını sardı. Başının yanındaki kan birikintisi onları düşündürüyordu: Adam yaralanmış mıydı, yoksa biri suç mu işlemişti? Bazıları bunun sara nöbeti olduğunu hemen anladı. Garsonlardan biri, Prensin müşterilerden biri olduğunu fark etti. Sonunda bu olay güzel bir rastlantıyla mutlu bir sonuca bağlandı.</p>

      <p class="e-paragraf">Saat dörtte Vesıy Oteli’ne döneceğine söz veren, ancak bunun yerine Pavlovsk’a gitmeye niyetlenen Kolya İvolgin, beklenmedik bazı sebepler yüzünden Epançinler’e gitmekten vazgeçmişti. Petersburg’a dönerek aceleyle otele gelmişti. Oraya saat yedi sularında varmış ve Prensin bıraktığı nottan onun şehirde olduğunu öğrenmişti. Dışarı çıkan Prensi beklemek üzere büfeye inmiş, org dinleyerek çay içmişti. Sara nöbeti geçiren birinden söz edildiğini duyunca sezgilerine kulak vermiş, olay yerine koştuğunda Prensle karşılaşmıştı.</p>

      <p class="e-paragraf">Prensi hemen odasına taşıdılar. Ayıldıktan sonra tamamen kendisine gelmesi epeyce zaman aldı. Başındaki yaraya bakması için bir doktor çağırdılar. Doktor pansuman yaptı; yara tehlikeli değildi. Bir saat sonra Prens nerede olduğunun farkına varmaya, çevresindekileri tanımaya başlamıştı. Kolya otelin arabasıyla onu Lebedev’in evine götürdü. Ev sahibi hastayı yerlere kadar eğilerek karşıladı. Prensin daha çabuk iyileşmesi için, sayfiyeye gidişlerini hızlandırdı. Bu olaylardan iki gün sonra hep birlikte Pavlovsk’taydılar.</p>

      <p class="e-2-baslik">VI</p>

      <p class="e-paragraf">Lebedev’in villası fazla büyük değildi ama rahattı. Özellikle kiraya verilmek üzere ayrılan bölüm çok güzeldi. Girişe etkili bir görünüm kazandırmak isteyen Lebedev, büyük yeşil tahta fıçılara birkaç portakal, limon ve yasemin ağacı dikmişti. Ev sahibi bu ağaççıklardan bazılarını villayla birlikte almıştı. Daha sonra taraçaya kazandırdıkları güzellikten etkilenerek bir mezattan bu tür birkaç ağaç daha almaya karar vermişti. Ağaçlar taşınıp yerleştirildikten sonra Lebedev, burayı tutacak olan kiracıdan isteyeceği rakamı hesaplayarak birkaç kez sokağa çıkıp taraçayı hayranlıkla seyretmişti.</p>

      <p class="e-paragraf">Burası, acı ve hastalık yüzünden iyice güçten düşmüş olan Prensin çok hoşuna gitti. Pavlovsk’a geldiği gün, yani hastalığının üçüncü günü, kendini iyi hissetmiyor olsa da sağlıklı görünüyordu. Bu üç gün boyunca çevresinde gördüğü herkes –yanından neredeyse hiç ayrılmayan Kolya; Lebedev’in, ortalıktan kaybolan yeğeni dışında bütün ailesi; bizzat Lebedev ve hatta daha şehirdeyken onu ziyaret eden General İvolgin– onda sevinç uyandırıyordu. Taşındıkları günün akşamı, taraça misafir doldu. Önce Ganya geldi; o kadar zayıflamış ve değişmişti ki Prens onu zor tanıdı. Ardından yazlarını Pavlovsk’ta geçiren Varya ile Ptizin ve buraya onlarla birlikte taşınan General İvolgin… Belli ki General ile Lebedev uzun zamandır arkadaştı. Lebedev ona ailesinden biriymiş gibi davranıyordu. Prens, bu üç gün boyunca, aralarında büyük ihtimalle bilimsel konular üzerine konuşup ara ara tartıştıklarını ve bağrıştıklarını duymuştu. Prensin rahatsız olmaması için ev sahibi Generale Prensin yanına girmesini yasaklamıştı. Aynı önlemleri kendi ailesine de uyguluyordu. Prensi rahatsız etmesinler diye kimsenin yanına girmesine izin vermiyor, tepinerek onlara karşı koyuyordu. Prens Lebedev’den böyle yapmamasını rica etmişti, ama buna rağmen Lebedev yanına gittiklerinden kuşkulandığı anda Vera dahil çocukların peşinden koşuyor, hepsini kovuyordu.</p>

      <p class="e-paragraf">“Önce saygı gelir. Dizginleri elden bırakmamak lazım,” diye cevap veriyordu Prensin itirazlarına. “Ayrıca davranışları yakışıksız…”</p>

      <p class="e-paragraf">Prens karşı çıkıyordu.</p>

      <p class="e-paragraf">“Nedenmiş o? Bu göz hapsiniz beni bunaltıyor. Tek başıma canım sıkılıyor, bunu size daha evvel de söylemiştim. Kollarınızı havaya kaldırmanız, ayak uçlarınıza basarak yürümeniz beni üzüyor.”</p>

      <p class="e-paragraf">Lebedev hastanın rahat etmesi gerektiğini ileri sürerek herkesi kovuyor, ama kendisi sık sık Prensin odasına giriyordu. Her defasında önce kapıyı aralıyor, başını sokuyor, Prensin hâlâ orada olup olmadığını anlamak istercesine odayı gözden geçiriyordu. Sonunda korkutmamak amacıyla sessizce, ayak uçlarına basarak koltuğa yaklaşıyordu. Prense, bir şeye ihtiyacı olup olmadığını soruyordu. Kendisini rahat bırakması cevabını alınca da yine ayaklarının ucuna basarak kapıya yöneliyordu. Yürürken Lebedev durmadan ellerini sallıyor, rahatsızlık vermek istemediğini ve bir daha gelmeyeceğini tekrarlayarak çıkıyor ama on, on beş dakika sonra yeniden kapıda beliriyordu. Kolya’nın, Prensin odasına rahatça girip çıkması Lebedev’i hakarete uğrarmışçasına yaralıyordu. Kolya, Prensle konuşurken Lebedev’in onları kapının önünde dinlediğini fark etmiş ve durumu Prense söylemişti.</p>

      <p class="e-paragraf">“Beni kilit altında tutuyorsunuz, bana sanki sizin malınızmışım gibi davranıyorsunuz” diye itiraz etti Prens sonunda. “Hiç olmazsa yazlıkta bunu yapmayın. Bırakın da istediğim kişiyle görüşüp istediğim yere gideyim.”</p>

      <p class="e-paragraf">“Tabii, nasıl isterseniz,” dedi Lebedev, kollarını havaya kaldırarak.</p>

      <p class="e-paragraf">Prens ona tepeden tırnağa, dikkatle baktı. “Ee, Lukyan Timofiyeviç, yatağınızın üstüne astığınız küçük kasanızı da buraya getirdiniz mi?”</p>

      <p class="e-paragraf">“Getirmedim, hayır.”</p>

      <p class="e-paragraf">“Onu orada bırakmış olamazsınız?”</p>

      <p class="e-paragraf">“Taşımak imkânsız, duvardan söküp almak gerekiyor.Çok sağlam.”</p>

      <p class="e-paragraf">“Belki burada da buna benzer bir kasanız vardır.”</p>

      <p class="e-paragraf">“Hem de daha iyisi var. Villayı da bununla aldım.”</p>

      <p class="e-paragraf">“Yaa… Demin kimin yanıma girmesini engellediniz? Bir saat evvel….”</p>

      <p class="e-paragraf">“Şey… Generaldi. Girmesine gerçekten de engel oldum. Sizinle ne işi olabilir? Prens, General büyük adamdır; ona saygım sonsuz… İnanmıyor musunuz? Göreceksiniz. Yine de onunla görüşmeseniz daha iyi olur, Prens Hazretleri.”</p>

      <p class="e-paragraf">“İzin verin de neden olduğunu sorayım? Ve Lebedev, neden parmaklarınızın ucuna basıyorsunuz? Sanki kulağıma gizli bir şey söyleyecekmiş gibi bir haliniz var.”</p>

      <p class="e-paragraf">Lebedev duygulanarak göğsünü yumrukladı. “Ben alçağın biriyim… General size de misafirliğe pek meyilli göründü mü?”</p>

      <p class="e-paragraf">“Misafirliğe pek meyilli mi?”</p>

      <p class="e-paragraf">“Evet… İlk olarak, burada oturmaya hazırlanıyor. Olabilir. Hemen akraba olmaya yelteniyor. Konuyu birkaç kez araştırdık. Akraba olduğumuz anlaşıldı. Siz de, onun ikinci derecede yeğenisiniz, anne tarafından… Dün söyledi. O halde biz de, saygıdeğer Prens Hazretleri, akrabayız. Bunu da geçtik… Az önce, hayatı boyunca, daha doğrusu asteğmenliğinden itibaren geçen yılın 11 haziranına dek, evlerinde sofraya oturan misafir sayısının iki yüzden az olmadığını ileri sürdü. Sonunda bunların hiç masadan kalkmadıklarını, birlikte öğle ve akşam yemeği yediklerini, çay içtiklerini ve bu durumun otuz yıl sürdüğünü söyledi. Bu süre içinde sadece masa örtüsünü değiştirmek için ara verilmiş. Biri kalkar gider, öteki gelirmiş. Rusya’nın bininci kuruluş yılının kutlandığı bayramda bu sayı yedi yüze çıkmış. Düşünebiliyor musunuz? Bu hikâyeler iyiye işaret değil. Böyle misafiri eve kabul etmek insanı biraz ürkütüyor. Onun size ve bana zararı dokunabilir mi diye düşündüm.”</p>

      <p class="e-paragraf">“Aranızın iyi olduğunu sanıyordum?”</p>

      <p class="e-paragraf">“Hikâyelerini birer fıkra olarak dinliyor, ona kardeşçe davranıyorum. Eğer bu hoşuna gidiyorsa akraba olduğumuzu da kabul ederim, bundan ne çıkar? Benim için şeref bile sayılır! İki yüz kişiye ve Rusya’nın bininci kuruluş yıldönümüne rağmen Generali saygıdeğer biri olarak görüyorum. Bunu içtenlikle söylüyorum. Prens, az evvel size bir sır verecekmişim gibi bir halim olduğunu söylediniz; bu doğru. Gerçekten de size söyleyeceklerim var. Kim olduğunu çok iyi bildiğiniz bir kadın sizinle gizli olarak buluşmak istediğini bildirdi.”</p>

      <p class="e-paragraf">“Neden gizli ki? Bugün evine uğrarım.”</p>

      <p class="e-paragraf">“Olmaz. Kesinlikle olmaz.” Lebedev kollarını havaya kaldırarak itiraz etti. “O sizin sandığınız şeyden korkmuyor. Bu arada söyleyeyim, o canavar her gün gelip sağlığınızı soruyor.”</p>

      <p class="e-paragraf">“Ona canavar demeniz beni kuşkulandırıyor.”</p>

      <p class="e-paragraf">“Hiç kuşkulanmayın,” dedi hemen Lebedev. “Size demek istediğim şu ki, söz konusu kişi ondan değil, başka birinden korkuyor.”</p>

      <p class="e-paragraf">Lebedev’in eğilip bükülmelerinden bıkan Prens, “Canım, ne olduğunu söylesenize!” diye sordu.</p>

      <p class="e-paragraf">“İşte sır olan da bu zaten.” Lebedev gülümsedi.</p>

      <p class="e-paragraf">“Ne sırrı?”</p>

      <p class="e-paragraf">“Sizin sırrınız... Prens Hazretleri, yanınızda bu konuyu açmamı bizzat yasakladınız…” diye mırıldandı Lebedev ve karşı tarafın merakının sabırsızlığa vardığını görerek zevkle ilave etti: “Aglaya İvanovna’dan korkuyor.”</p>

      <p class="e-paragraf">Prens kaşlarını çattı, bir süre sustu. Ardından, “Size yemin ederim Lebedev, evinizden gideceğim,” dedi. “Gavrila Ardalyonoviç ve Ptizin’ler nerede? Sizde mi?”</p>

      <p class="e-paragraf">“Geliyorlar, geliyorlar. General de onlarla birlikte… Kapıları açıp herkesi çağıracağım; kızları… hemen… hemen…” diyordu Lebedev, kollarını havaya kaldırıp kendini kapıdan kapıya atarak.</p>

      <p class="e-paragraf">Tam o anda, taraçada Kolya göründü ve arkasından misafirlerin geldiğini haber verdi: Lizaveta Prokofyevna ve kızları.</p>

      <p class="e-paragraf">Lebedev şaşkınlık içinde sordu: “Ptizin’ler ile Gavrila Ardalyonoviç’i içeri alalım mı, almayalım mı? Peki ya Generali?”</p>

      <p class="e-paragraf">“Neden almayacakmışız? İsteyen gelsin. İnanın bana Lebedev, başından beri beni yanlış anlıyorsunuz. Hiç kimseden saklanmıyorum ki... Kimseden saklım gizlim de yok,” dedi Prens gülerek.</p>

      <p class="e-paragraf">Onun güldüğünü gören Lebedev de gülmeyi kendine borç bildi. Çok heyecanlıydı ama keyfi yerindeydi.</p>

      <p class="e-paragraf">Prensin bölmesi az sonra misafirlerle doldu. Epançinler taraçadan; Ptizin’ler, Ganya ve General İvolgin odaların bulunduğu diğer taraftaki girişten geldiler.</p>

      <p class="e-paragraf">Epançinler Prensin hasta olduğunu ve Pavlovsk’ta bulunduğunu biraz önce Kolya’dan öğrenmişlerdi. Generalin karısı şaşkınlık içindeydi. Önceki gün General, Prensin kartını ailesine vermişti. Lizaveta Prokofyevna, Prensin Pavlovsk’a, onları görmeye gelmesini bekliyordu. Kızlar, altı aydır hiç yazmayan bir adamın ziyarette bulunma konusunda acele etmeyeceğine, kendisinin belki de Petersburg’da pek çok işlerinin olduğuna annelerini boş yere inandırmaya çalışmışlardı. Generalin karısı bu sözlere kızmıştı. Geç de olsa, Prensin en azından ertesi gün geleceğine bahse girmeye hazırdı. Ertesi gün, bütün sabah beklediler. Ardından öğle yemeğine beklediler. Akşam hava kararınca Lizaveta Prokofyevna herkesle kavga etti. Kavgalar sırasında tabii Prensin ismini anmadı. Üçüncü gün onuna ilgili tek söz etmedi. Öğle yemeği esnasında Aglaya, “Annem, Prensin gelmeyişine kızdı” diye ağzından kaçırdı.</p>

      <p class="e-paragraf">General, “Bu benim suçum değil ki,” dedi. Bu konuşmanın üzerine Lizaveta Prokofyevna hemen yerinden kalkıp öfkeyle masayı terk etti.</p>

      <p class="e-paragraf">Akşamüstü Kolya geldi ve Prensin başından geçenleri ayrıntılarıyla anlattı. Lizaveta Prokofyevna zafer kazanmış gibiydi. Yine de Kolya kendi payını aldı, “Günlerce bizde kalır, gitmeyi unutur ama tam da gerekli olduğu zamanda kendi gelmeye tenezzül etmediği gibi, haber bile vermez!</p>

      <p class="e-paragraf">Kolya “gitmeyi unutur” sözüne alınsa da bunu bir başka sefere bıraktı. Hatta Lizaveta Prokofyevna’nın, Prensin hastalığını duyunca gösterdiği ilgi ve heyecan öyle hoşuna gitmişti ki, bu derece ağır olmasaydı, o sözü bağışlamaya bile hazırdı.</p>

      <p class="e-paragraf">Lizaveta Prokofyevna, Petersburg’un ünlü doktorlarından birini ilk trenle getirtmek konusunda ısrar etti ama kızlar onu vazgeçirdiler. Yine de anneleri hastayı hemen ziyaret etmeye kalkışınca, onlar da gelmek istedi.</p>

      <p class="e-paragraf">“O ölüm döşeğindeyken görgü kurallarını düşünecek halim yok,” diyordu Lizaveta Prokofyevna telaşla. “Aile dostumuz değil mi?”</p>

      <p class="e-paragraf">“Yine de fazla heyecanlanmak iyi değil” dedi Aglaya.</p>

      <p class="e-paragraf">“O halde sen gelme. Daha iyi olur, Yevgeni Pavloviç uğrayacaktı. Evde onu karşılayacak kimse olmayacak.”</p>

      <p class="e-paragraf">Bu sözlerden sonra Aglaya tabii onlarla gitmek için acele etti. Zaten niyeti de buydu. Adelaida’yla birlikte olan Prens Şç., nişanlısının ricası üzerine hanımlara eşlik etmeyi kabul etti. Epançinler’le tanıştığı sırada, Prensten bahsedildiğini duyunca, çok ilgilenmişti. Yaklaşık üç ay evvel Prensle tanıştığını ve bir kasabada iki hafta kadar birlikte zaman geçirdiklerini anlatmıştı. O zamanlar Prensten sevgiyle söz eden Şç., şimdi de arkadaşını ziyaret etmekten büyük bir zevk alacağını belirtti. General İvan Fedoroviç evde değildi. Yevgeni Pavloviç de henüz gelmemişti. Lebedev ile Epançinler’in evlerinin arası üç yüz adım bile yoktu. Lizaveta Prokofyevna, Prensin etrafını saran kalabalığı görünce bu durumdan pek hoşlanmadı. Üstelik bu kalabalığın içerisinde hiç hazzetmediği iki üç kişi vardı. Hele ölüm döşeğinde yattığına inandığı hastanın yerine, onları ağırlayan, ilk bakışta sağlığı yerinde, şık giyinmiş, güler yüzlü bir genci görünce büsbütün şaşırdı. Kolya, ortada ölüm tehlikesi falan olmadığını ona tabii söyleyebilirdi, ama Generalin karısının, ağır hasta sandığı Prensi sağlıklı gördüğünde öfkeleneceğini bilerek böyle muzip davranmıştı. Kolya, dostluk bağları güçlü olmasına karşın sık sık, bazen de acımasızca takıldığı Lizaveta Prokofyevna’yı kızdırmak için yaptığı bu numarayı açıkça söyledi.</p>

      <p class="e-paragraf">Lizaveta Prokofyevna, Prensin uzattığı koltuğa oturarak, “Bekle canım, kazandığın zafer uzun sürmeyebilir, şımarma hemen!” dedi Kolya’ya.</p>

      <p class="e-paragraf">Ptizin ve General İvolgin kızlara iskemle vermeye koştu. Lebedev de Prens Şç.’ye saygılarını eğilerek belirtti ve bir iskemle uzattı. Varya, kızlarla içten bir yakınlıkla selamlaştı.</p>

      <p class="e-paragraf">“Doğrusunu istersen şaşırdım, Prens. Seni yatakta bulacağımı sanıyordum. Yalan yok, biraz önce güler yüzünü görünce bozuldum. Ama yemin ederim, bu sadece bir dakika sürdü. Sonra aklım başıma geldi. Ben, biraz düşündükten sonra daha akıllıca davranır ve konuşurum. Sen de öyle Prens. Emin ol, bir oğlum olsaydı eğer, onun iyileşmesine bile senin iyileşmene sevindiğim kadar sevinemezdim. Bana inanmıyorsan kendinden utanmalısın. Bu yaramaz oğlana gelince, sürekli bana oyunlar oynuyor. Sanırım koruman altında. Öyleyse seni uyarmalıyım: Günün birinde, onunla tanışıyor olmaktan duyduğum şereften yoksun bırakacağım kendimi.”</p>

      <p class="e-paragraf">“Ama benim suçum ne?” diye bağırdı Kolya. “Size Prensin iyileştiğini söylesem bile, bana inanmazdınız.”</p>

      <p class="e-paragraf">“Çok kalacak mısın?” diye sordu Lizaveta Prokofyevna, Prense.</p>

      <p class="e-paragraf">“Bütün yaz, belki yazdan da sonra.”</p>

      <p class="e-paragraf">“Sen evlenmedin mi?”</p>

      <p class="e-paragraf">Prens, bu iğnelemenin saflığına gülümseyerek, “Hayır!” dedi.</p>

      <p class="e-paragraf">“Gülünecek ne var? Olur mu olur... Neden kalmak için bize gelmedin? Hiç kullanmadığımız bir bölüm var. Ama nasıl istersen… Bunun kiracısı mısın?” diye ekledi başıyla Lebedev’i göstererek. “Ne diye kırıtıyor böyle?”</p>

      <p class="e-paragraf">O anda taraçaya kucağında çocukla Vera geldi. Ne yapacağını bilmeyen ama kesinlikle oradan ayrılmak istemeyen Lebedev iskemleler arasında dolaşıyordu. Birden Vera’nın üstüne atıldı, onu taraçadan uzaklaştırmak amacıyla ellerini ona doğru uzattı; kendini unutup tepinmeye başladı.</p>

      <p class="e-paragraf">“İyi mi bu?” dedi Generalin karısı.</p>

      <p class="e-paragraf">“Hayır, o…”</p>

      <p class="e-paragraf">“Sarhoş galiba… Çevrene bayıldığımı söyleyemem,” dedi Generalin karısı, misafirlere göz gezdirerek. “Ne kadar da sevimli bir kız... Kim?”</p>

      <p class="e-paragraf">“Vera Lukyanovna; Lebedev’in kızı.”</p>

      <p class="e-paragraf">“Çok şirin. Onunla tanışmak isterdim.”</p>

      <p class="e-paragraf">Lizaveta Prokofyevna’nın iltifatlarını duyan Lebedev, onunla tanışmak için kızını getirmişti bile.</p>

      <p class="e-paragraf">“Öksüzler!” diye sırnaşıyordu Lebedev. “Şu kucağındaki, en küçük kardeşi Lyubov… Karım Yelena altı hafta önce doğum sırasında öldü. Evet, kız kardeşi ona analık ediyor. Hem ablalık ediyor ona, hem annelik…”</p>

      <p class="e-paragraf">Lizaveta Prokofyevna kızgınlıkla sözünü kesti. “Kusura bakma ama aptalın birisin sen! Kes şunu artık! Sanırım birbirimizi anladık.”</p>

      <p class="e-paragraf">Lebedev saygıyla yerlere kadar eğilerek doğruladı. “Çok doğru Hanımefendi!”</p>

      <p class="e-paragraf">“Dinleyin Lukyan Timofiyeviç, sizin <span class="e-italik">Mahşer Günü’</span>nü yorumladığınızı söylüyorlar, doğru mu?” diye sordu Aglaya.</p>

      <p class="e-paragraf">“Çok doğru… On beş senedir yorumluyoruz.”</p>

      <p class="e-paragraf">“Sizden bahsedildiğini duydum. Sanırım gazeteler de yazmıştı!”</p>

      <p class="e-paragraf">“Hayır, o haber –toprağı bol olsun– başka bir yorumcuyla ilgiliydi. Yerine ben geçtim,” dedi Lebedev sevinçten kendini kaybederek.</p>

      <p class="e-paragraf">“Lütfen, bir gün komşuluk adına, bana <span class="e-italik">Apokalips</span>’i açıklayın. Anlamakta zorluk çekiyorum.”</p>

      <p class="e-paragraf">Bu konuşmaya katılmaya sabırsızlanan General İvolgin hemen söze karıştı: “Sizi ikaz etmek görevimdir, Aglaya İvanovna. Bütün bunlar şarlatanlık, inanın bana!” Aglaya’nın yanına oturdu ve konuşmasını sürdürdü: “Kuşkusuz kır yaşamının kendine has zevkleri var. Bu yaşamın kişileri farklı ilgi alanlarına yönelttiğini de söyleyebiliriz, <span class="e-italik">Mahşer Günü’</span>nü yorumlamak gibi mesela… Bir anlamda eşsiz bir buluştur. Ama bana şaşkınlıkla baktığınızı görüyorum. Kendimi size tanıtmadım… General İvolgin. Sizi kucağımda taşımıştım, Aglaya İvanovna.”</p>

      <p class="e-paragraf">Aglaya kahkaha atmamak için kendini zor tutuyordu. “Çok memnun oldum. Varvara Ardalyonovna’yı ve Nina Alekseyevna’yı tanırım.”</p>

      <p class="e-paragraf">Lizaveta Prokofyevna parladı. Uzun zamandır içinde biriken öfkeyi boşaltmak ister gibiydi. Çok eskiden tanıdığı General İvolgin’den hiç mi hiç hazzetmezdi. “Her zamanki gibi yalan söylüyorsun, azizim,” diye çıkıştı. “Kızımı kucağında hiç taşımadın!”</p>

      <p class="e-paragraf">“Unuttunuz mu anneciğim; Tver’deydik o zamanlar. Altı yaşındaydım. İyi hatırlıyorum,” diye doğruladı Aglaya. “Bana bir ok ve yay yapıp ok atmayı öğretti. Ben de bir güvercin öldürdüm. Evet, birlikte bir güvercin öldürmüştük!”</p>

      <p class="e-paragraf">“Bana da kartondan bir kaskla tahta bir kılıç getirmişti!” dedi Adelaida.</p>

      <p class="e-paragraf">“Ben de hatırlıyorum,” diye katıldı Aleksandra. “Yaralanmış güvercinler yüzünden kavga etmiştiniz ve ikinize de köşede tek ayak üstünde durma cezası vermişlerdi. Miğferi ve kılıcıyla ayakta duran Adelaida hâlâ gözümün önünde.”</p>

      <p class="e-paragraf">General, onu kucağında taşıdığını Aglaya’ya <span class="e-italik">öylesine</span> söylemişti. Gençlerle tanışmak isteyince hep böyle söylerdi. Ama bu kez, kendisinin de unuttuğu bir anıyı dile getirmişti. Aglaya’nın güvercinle ilgili anlattıkları maziyi canlandırdı ve yaşları ilerlemiş insanlarda genelde olduğu gibi, birden bu olayı en ince ayrıntılarıyla hatırladı. Son derece duygulanmıştı. Bu hatırada zavallı, her zamanki gibi biraz çakırkeyif olan Generali böylesine etkileyen şeyin ne olduğunu anlamak zordu.</p>

      <p class="e-paragraf">“Hatırlıyorum, her şeyi hatırlıyorum!” diye bağırdı. “O zamanlar üsteğmendim. Siz mini minnacıktınız, çok şeker bir çocuktunuz. Nina Alekseyevna… Ganya… Beni evinize kabul ediyordunuz. İvan Fedoroviç…”</p>

      <p class="e-paragraf">“Şimdi ise ne duruma geldiğini görüyorsun,” diye atıldı Generalin karısı. “Bu hatıra seni böylesine etkilediğine göre belli ki soylu duygularını henüz şarapla büsbütün kaybetmemişsin. Karını az üzmedin. Çocuklarının başında olup yol göstereceğin yerde, bak işte borçlular evine düştün. Git azizim; köşede, kapının arkasında eski günlerini hatırla, ağlamaktan da çekinme… Belki Tanrı seni bağışlar. Ciddi söylüyorum! Geçmişi pişmanlıkla anmak tekrar ahlâklı bir hayata başlamak için tek yoldur!”</p>

      <p class="e-paragraf">General, sürekli alkolün etkisinde olan kişiler gibi, mutlu geçmişin anısına karşı çok duyarlıydı; kalktı ve süklüm püklüm kapıya doğru yürüdü. Lizaveta Prokofyevna ona acıyarak, “Dostum Ardalyon Aleksandroviç, dur, bekle biraz!” diye bağırdı. “Hepimiz günahkârız. Vicdan azabından kurtulmaya çalış. Bize bekliyorum, oturur, eskilerden konuşuruz. Belki ben senden elli kat daha fazla günah işlemişimdir, kim bilir. Şimdilik güle güle....” Bir an için onun gerçekten de geri döneceğini düşünüp korkmuştu.</p>

      <p class="e-paragraf">Prens, babasının ardından gitmeye davranan Kolya’yı durdurdu. “Onu yalnız bırakın. Gitmeyin peşinden,” dedi. “Çünkü bir dakika sonra dönmeye kalkar ve şu anın etkisi de yok olur.”</p>

      <p class="e-paragraf">“Doğru,” diye katıldı Generalin karısı. “Şimdi ona dokunma. Yarım saat sonra git.”</p>

      <p class="e-paragraf">“Görüyorsunuz, hayatında belki de ilk kez doğru söylemek üzerinde nasıl güçlü bir etki yaptı... Ağlıyor!” diye söze karışmaya cesaret etti Lebedev.</p>

      <p class="e-paragraf">Lizaveta Prokofyevna hemen ağzının payını verdi: “Duyduklarıma göre sen de ondan aşağı değilmişsin canım.”</p>

      <p class="e-paragraf">Prensin misafirlerinin birbirine karşı hisleri su yüzüne çıkmıştı. Prens, Generalin karısıyla kızlarının gösterdikleri ilginin değerinin farkındaydı. Kendisi de bütün içtenliğiyle, hastalığına ve vaktin bir hayli geç olmasına rağmen, bugün mutlaka onları ziyaret etmeye niyetli olduğunu söyledi. Lizaveta Prokofyevna orada bulunanlara bakarak, bunu şimdi de gerçekleştirebileceğini belirtti. Görgülü ve uyumlu biri olan Ptizin hemen kalkıp Lebedev’in dairesine çekildi. Ev sahibini de götürmek istemişti; ama Lebedev bir müddet sonra geleceğini söyledi. Varya, o esnada kızlarla konuştuğu için kaldı. Ganya ve Generalin karısı, İvolgin’in aralarından ayrılmasına memnun olmuşlardı. Ganya hemen Ptizin’in ardından çıktı. Taraçada, Epançin ailesinin yanındayken, Lizaveta Prokofyevna’nın kendisini iki kez tepeden tırnağa sertçe süzmesine rağmen soğukkanlılığını kaybetmemişti. Mütevazı ve namuslu bir kişi izlenimini bırakıyordu. Onu eskiden tanıyanlar çok değiştiğini söyleyebilirlerdi. Bu durum Aglaya’nın pek hoşuna gitmişti.</p>

      <p class="e-paragraf">Aglaya bazen, etrafında konuşanlara aldırmadan, herkesin sözünü keserek, yüksek sesle ortaya bir soru atardı. Şimdi de birden, “Şu çıkan, Gavrila Ardalyonoviç değil miydi?” diye sordu.</p>

      <p class="e-paragraf">“Evet,” diye cevapladı Prens.</p>

      <p class="e-paragraf">“Onu zor tanıdım. Çok değişmiş… Daha iyi biri olmuş.”</p>

      <p class="e-paragraf">“Onun adına çok sevindim,” dedi Prens.</p>

      <p class="e-paragraf">“Çok hastaydı,”diye ilave etti Varya.</p>

      <p class="e-paragraf">Lizaveta Prokofyevna, aynı anda kızgın ve şaşkın bir halde:</p>

      <p class="e-paragraf">“Neresi değişmiş canım?” diye sordu. “Bunu da nereden çıkardın? Ben öyle bir şey gözlemlemedim. Sana neyi daha iyi göründü ki?”</p>

      <p class="e-paragraf">Lizaveta Prokofyevna’nın iskemlesinin yanında ayakta duran Kolya, “ ‘Yoksul Şövalye’den daha iyisi yoktur!” dedi birden.</p>

      <p class="e-paragraf">“Ben de aynı fikirdeyim,” dedi Prens Şç., gülerek.</p>

      <p class="e-paragraf">“Benim düşüncem de bu,” diye belirtti ciddiyetle Adelaida.</p>

      <p class="e-paragraf">Generalin karısı neden bahsettiklerini anlayamamıştı. Etrafındakileri şaşkınlıkla ve öfkeyle süzerek:</p>

      <p class="e-paragraf">“Yoksul Şövalye de neyin nesi?” diye sordu. Aglaya’nın kızdığını görünce de ilave etti: “Saçma bir şeydir herhalde.”</p>

      <p class="e-paragraf">Aglaya kibirle:</p>

      <p class="e-paragraf">“Şu sizin gözdeniz, başkalarının sözlerini çarpıtmada usta!” dedi.</p>

      <p class="e-paragraf">Aglaya’nın her çıkışında –ki sık sık kızardı– ciddi ve sert görüntüsün arkasında yaramaz bir çocuğun varlığı sezilirdi. İnsan ona bakınca gülmekten kendini alamazdı. Neden güldüklerine, gülmeye nasıl cesaret edebildiklerine akıl erdiremeyen Aglaya daha çok kızardı. İşte şimdi kız kardeşleri yine gülüyordu, Prens Şç. de öyle… Yüzü nedense kıpkırmızı kesilmiş Prens Lev Nikolayeviç de gülümsüyordu. Kolya zafer kazanmış bir edayla kahkahalar atıyordu. Aglaya iyice kızdı, biraz da utandı. Kızınca, utanınca daha da güzelleşiyordu.</p>

      <p class="e-paragraf">“Sizin sözlerinizi ilk kez değiştirmiyor ki!” dedi annesine.</p>

      <p class="e-paragraf">“Ben aslında sizin söylediklerinizi tekrarlıyorum!” dedi yüksek sesle, Kolya. “Bir ay önce <span class="e-italik">Don Kişot</span>’u yeniden okurken, ‘Yoksul Şövalye’den daha iyisi yok’ demiştiniz. Kimden söz ettiğinizi bilmiyorum; <span class="e-italik">Don Kişot</span>’tan mı, Yevgeni Pavloviç’ten mi, yoksa başkasından mı…”</p>

      <p class="e-paragraf">Lizaveta Prokofyevna kızarak sözünü kesti. “Bu kadar tahmin yeter!”</p>

      <p class="e-paragraf">Kolya susmuyordu. “Bir ben mi tahminlerle kafa yoruyorum sanıyorsunuz? Herkes ondan söz ediyordu, şimdi de öyle. Bakın, Prens Şç., Adelaida İvanovna... herkes Yoksul Şövalye’den yana olduğunu belirtti. Demek ki Yoksul Şövalye diye biri gerçekten var. Adelaida İvanovna isteseydi hepimiz Yoksul Şövalye’nin kim olduğunu biliyor olurduk.”</p>

      <p class="e-paragraf">“Neden ben?” diye sordu Adelaida gülerek.</p>

      <p class="e-paragraf">“Portresini çizmediniz de ondan! Aglaya İvanovna sizden Yoksul Şövalye’nin portresini çizmenizi rica etmişti. Hatta size tablonun konusunu bile anlatmıştı…”</p>

      <p class="e-paragraf">“Ama nasıl çizerdim? Anlatılana göre bu Yoksul Şövalye;</p>

      <p class="e-paragraf"><span class="e-italik">Çıkarmıyordu yüzünden</span></p>

      <p class="e-paragraf"><span class="e-italik">Çelik siperliği</span></p>

      <p class="e-paragraf"><span class="e-italik">Hiç kimsenin önünde</span></p>

      <p class="e-paragraf">“Onu nasıl çizebilirdim? Yüz yerine siperliği mi resmetseydim?”</p>

      <p class="e-paragraf">Generalin karısı sinirlenmişti. “Ne siperliği? Ne diyorsunuz, hiç anlamıyorum,” dedi. Aslında Yoksul Şövalye’nin kim olduğunu anlamıştı. On yaşındaki bir çocuk gibi kızarıp bozaran Prens Lev Nikolayeviç’e kızdı. “Yeter bu kadar saçmaladığınız. Yoksul Şövalye’nin kim olduğunu anlatın artık. Yoksa açıklanamayacak kadar büyük bir sır mı?”</p>

      <p class="e-paragraf">Herkes gülüyordu.</p>

      <p class="e-paragraf">Sonunda Prens Şç., konuyu kapatmak istedi. “Yoksul Şövalye bir şiirdir. Başı sonu olmayan tuhaf bir şiir… Bundan aşağı yukarı bir ay evvel öğle yemeğinden sonra sohbet ediyorduk. Yapacağı tablo için Adelaida İvanovna’ya konu arıyorduk. Bilirisiniz, ona konu bulmak bütün ailenin ortak görevidir. İşte o zaman birisi Yoksul Şövalye’den bahsetti. Kim hatırlamıyorum…”</p>

      <p class="e-paragraf">“Aglaya İvanovna!” diye bağırdı Kolya.</p>

      <p class="e-paragraf">“Olabilir,” diye sürdürdü Prens Şç. “Kimileri böyle konu olur mu dedi, kimileri ise bunun düşünülebilecek en iyi konulardan biri olduğunu savundu. Ancak Yoksul Şövalye’yi çizebilmek için bir yüze ihtiyaç vardı. Biz de tanıdıklarımızın yüzlerini gözden geçirmeye başladık, hiçbiri uygun gelmedi. Olay bu. Nikolay Ardalyonoviç’in nereden aklına geldiğini anlamadım. O gün için ilginç bir konuydu tabii ama şu anda öyle olduğunu sanmıyorum.”</p>

      <p class="e-paragraf">“Onun aklına geldiğine göre bunun altında kesinlikle küçük düşürücü bir saçmalık yatıyordur” diye kestirip attı Lizaveta Prokofyevna.</p>

      <p class="e-paragraf">Az önceki kızgınlığını ve utancını yenen Aglaya, kendinden emin, ciddi bir sesle, “Hiç de saçmalık değil, aksine derin bir saygı var!” dedi birden. Halinden bu şakanın gitgide büyümesinden hoşlandığı belliydi. Prensin artan utangaçlığının farkına varınca bu durum daha da hoşuna gitmişti.</p>

      <p class="e-paragraf">“Az evvel akıllarını kaçırmış gibi gülüyorlardı, derken derin bir saygı çıktı ortaya! Söyle bakalım, bu saygı da neyin nesi?”</p>

      <p class="e-paragraf">Aglaya, annesinin bu öfkeli sorusu karşısında ciddiyetini bozmadan devam etti:</p>

      <p class="e-paragraf">“Şiirde bir ideali olan, bu ideale inanan ve gerçekleşmesi için hayatını vermeye hazır bir kişi anlatılıyor. Yaşadığımız çağda böylelerine pek rastlanmıyor. Bu dizelerde Yoksul Şövalye’nin ideali tam olarak açıklanmıyor ama bunun, saf güzelliğin simgesi olduğu anlaşılıyor. Sevdalı şövalyenin, kalkanının üstüne kazıdığı A.M.B. harfleri var…”</p>

      <p class="e-paragraf">“A.M.D.” diye düzeltti Kolya.</p>

      <p class="e-paragraf">“Ben A.M.B. diyorsam öyledir, demek böyle söylemek istiyorum,” diye sözünü kesti Aglaya öfkeyle. “Yoksul Şövalye’ye göre sevdiği kadının kim olduğu, nasıl biri olduğu önem teşkil etmiyor. O kadını seçmesi ve saf güzelliğine inanması, hayatını ona adaması için yeterli. Önemli olan da bu… Kadın hırsız da olsa, şövalye yine de ona inanacak, saf güzelliği için mızraklar kıracaktır. Şair sanırım soylu şövalyenin kişiliğinde Ortaçağ şövalyelerinin platonik aşkını ölümsüzleştirmek istemiş. Yoksul Şövalye ideali uğruna bütün dünyevi nimetlerden vazgeçiyor. Böyle duygulara sahip olabilmek son derece değerlidir. Bunları söylerken <span class="e-italik">Don Kişot</span>’u kastetmiyorum. Yoksul Şövalye, <span class="e-italik">Don Kişot</span>’tur; ama komik değil, ciddi ve ağırbaşlı biridir. Önceleri şiiri anlamaz, gülerdim. Ama şimdi Yoksul Şövalye’yi seviyor ve ona büyük bir saygı duyuyorum.”</p>

      <p class="e-paragraf">Aglaya sözünü böyle bitirdi. Yüzünden ciddi olup olmadığı anlaşılmıyordu.</p>

      <p class="e-paragraf">“Saçma bence!” dedi Generalin karısı. “Sen de kendini amma kaptırdın canım, tam bir ders verdin ama sana hiç yakışmıyor. Şiiri biliyorsundur, okusana bize! Hayatım boyunca hiç sevmemişimdir şiir okumayı. Belli ki başıma gelecekleri seziyormuşum. Tanrı aşkına, Prens, biraz sabret. Sabrımızın ödülünü alacağız sanırım,” dedi Prens Lev Nikolayeviç’e dönerek. Nedense çok kızgındı.</p>

      <p class="e-paragraf">Prens Lev Nikolayeviç bir şeyler söylemek istedi, ama utangaçlığı yüzünden ağzından tek söz bile çıkmadı. Yalnız Aglaya hiç de utanmış görünmüyordu, neşeli olduğu bile söylenebilirdi. Az evvelki ciddi ve ağır tavrıyla ayağa kalktı, bunu bekliyormuş ve önceden hazırlanmış gibi taraçanın ortasına doğru ilerledi ve koltuğuna oturan Prensin karşısında durdu. Herkes ona şaşkınlıkla bakıyordu. Prens Şç., kız kardeşleri ve annesi, bu yeni ve biraz abartılmış çılgınlığı sevmemişlerdi. Bu durum Aglaya’nın pek hoşuna gidiyordu. Lizaveta Prokofyevna, ona yerine geçmesini söyleyecekti ki, tam o anda iki yeni misafir yüksek sesle konuşarak taraçaya girdi. Bunlar, General Epançin ile genç bir adamdı. Herkes heyecanlandı.</p>

      <p class="e-2-baslik">VII</p>

      <p class="e-paragraf">Generalin yanındaki genç adam yirmi sekiz yaşlarında, uzun boylu, yakışıklı biriydi. Yüzünden akıllı ve neşeli biri olduğu belli oluyordu. Nükte ve alay dolu parlak, büyük, kara gözleri vardı. Aglaya ona bakmak için arkasına dönmeden şiiri okumaya başladı. Prens onun böyle davranmasının bir sebebi olduğunu düşündü. Yeni gelen misafirler Prensin mahcubiyetini az da olsa hafifletti. Prens onları görünce, yerinden kalkıp Generali başıyla selamladı. Şiirin kesilmemesini işaretle belirttikten sonra koltuğun arkasına geçip dinlemeyi sürdürdü; bu, oturarak dinlemekten çok daha iyiydi. Generalin yanındaki genç adamı çok merak ediyordu; onun, ismini pek çok kez duyduğu, arada bir aklına takılan, Yevgeni Pavloviç Radomski olduğunu hemen anlamıştı. Sivil giysisine şaşırtmıştı; çünkü bildiği kadarıyla Yevgeni Pavloviç askerdi. Şiirin okunduğu süre boyunca, yeni misafirin dudaklarından alaycı bir tebessüm eksik olmamıştı; belli ki kendisi de Yoksul Şövalye hakkında bir şeyler biliyordu.</p>

      <p class="e-paragraf">”Belki de bana öyle geliyordur,” diye düşündü Prens.</p>

      <p class="e-paragraf">Aglaya’nın birden değiştiği gözlerden kaçmadı. Şiiri okumaya başlarken takındığı gösterişli tavır, yerini ciddiyet ve eserin derin manasını kavrayıp ifade etme ustalığına bırakmıştı. Her sözcüğü yalın bir şekilde telaffuz ederek dinleyicilerin ilgisini uyandırmıştı. Şiiri okumak üzere taraçaya çıkarken takındığı o gösterişli tavır, ifade etme görevini üstlendiği duygulara karşı saygısından kaynaklanıyordu belki de. Gözleri parlıyordu; güzel yüzünde, coşkusunu ve heyecanını yansıtan belli belirsiz titremeler seziliyordu. Okuduğu şiir şöyleydi:<span class="e-dipnotno" style="font-size:0.74em;"><a class="footnote-link" href="#footnote-202-18" id="footnote-202-18-backlink">18</a></span></p>

      <p class="e-paragraf">O yoksul bir şövalyeydi,</p>

      <p class="e-paragraf">Sessiz, yalın yürekli,</p>

      <p class="e-paragraf">Asık yüzlü ve solgundu,</p>

      <p class="e-paragraf">Cesur, hakkaniyetli</p>

      <p class="e-paragraf">Unutulmaz</p>

      <p class="e-paragraf">Bir rüya gördü,</p>

      <p class="e-paragraf">Onulmaz bir anı,</p>

      <p class="e-paragraf">Yüreğine yerleşti</p>

      <p class="e-paragraf">Dopdoluydu yüreği,</p>

      <p class="e-paragraf">Yer yoktu hiçbir kadına,</p>

      <p class="e-paragraf">…</p>

      <p class="e-paragraf">…</p>

      <p class="e-paragraf">…</p>

      <p class="e-paragraf">Yüzündeki çelik siperliği,</p>

      <p class="e-paragraf">Çıkarmazdı</p>

      <p class="e-paragraf">Hiç kimsenin önünde</p>

      <p class="e-paragraf">Temiz bir aşktı onunki,</p>

      <p class="e-paragraf">İnanmıştı tatlı düşüne,</p>

      <p class="e-paragraf">A.M.D. harflerini</p>

      <p class="e-paragraf">Kalkanına kanla yazmıştı.<span class="e-dipnotno" style="font-size:0.74em;"><a class="footnote-link" href="#footnote-202-19" id="footnote-202-19-backlink">19</a></span></p>

      <p class="e-paragraf">Filistin çöllerinde,</p>

      <p class="e-paragraf">Türedi soylular kadınlarının adlarını,</p>

      <p class="e-paragraf">Kayalar arasında seslenirken, o</p>

      <p class="e-paragraf">…</p>

      <p class="e-paragraf">“Lümen Coeli, Sançta Rosa!”<span class="e-dipnotno" style="font-size:0.74em;"><a class="footnote-link" href="#footnote-202-20" id="footnote-202-20-backlink">20</a></span></p>

      <p class="e-paragraf">Bağırırdı heyecanla,</p>

      <p class="e-paragraf">Şatosuna geri döndü,</p>

      <p class="e-paragraf">Yaşadı hep tek başına,</p>

      <p class="e-paragraf">Çılgın, suskun, hüzünlü,</p>

      <p class="e-paragraf">Öylece ölüp gitti.</p>

      <p class="e-paragraf">Prens, daha sonra bunları hatırlarken, Aglaya’nın bu güzel duyguları bu kadar acımasız bir alayla dile getirilmesine akıl erdiremedi. Şiiri okurken Aglaya A.M.D. harflerini N.F.B. olarak değiştirivermişti ve bu bir yanlışlık, bir dil sürçmesi değildi. Prensin bu konudaki kuşkuları daha sonra doğrulandı. Aglaya şaka yapıyordu; biraz yersiz ve sert bir şakaydı. Bu harfleri ciddiyetle telaffuz etmişti, öyle ki hiç kimse şiirin orijinalinde yer almadıklarından şüphe edemezdi. Prens yaralanmış, yüreğine ağır bir sızı saplanmıştı. Doğal olarak Lizaveta Prokofyevna ne harflerin değişmesini, ne de alayı anladı. General İvan Fedoroviç de şiir okunduğu dışında başka hiçbir şeyi fark etmedi. Öteki dinleyicilerin çoğu neyin söz konusu olduğunu anlasalar da şaşkınlık içinde susmayı tercih ettiler. Ama Yevgeni Pavloviç (Prens bu konuda bahse girebilirdi) sadece anlamakla kalmayıp her şeyi çok iyi kavradığını göstermeye çalışarak alaylı alaylı gülümsüyordu.</p>

      <p class="e-paragraf">Okuma bitince Generalin karısı, “Ne güze bir şiir!” diye bağırdı. “Kimin?”</p>

      <p class="e-paragraf">“Puşkin’in anneciğim, bizi utandırmayın!” diye bağırdı Adelaida.</p>

      <p class="e-paragraf">“Sizinle iyice aptallaşıyor insan!” dedi Lizaveta Prokofyevna. “Çok ayıp! Eve gider gitmez okumak istiyorum!”</p>

      <p class="e-paragraf">“Ama sanırım bizde Puşkin yok.”</p>

      <p class="e-paragraf">“Çok eski iki cilt var sanırım,” dedi Adelaida.</p>

      <p class="e-paragraf">“İlk trenle Fedor’u ya da Aleksey’i şehre gönderip aldıralım! En iyisi Aleksey’i… Aglaya, yaklaş! Öp beni, ne de güzel okudun. Ama…” Fısıldayarak devam etti: “Bunu onunla alay etmek için okuduysan, bunu hiç onaylamadığımı bilmeni isterim. Keşke okumasaydın... Sanırım beni anlıyorsun. Hadi bakalım küçük hanım, bunu evde konuşuruz. Çok oturduk, kalkalım artık.”</p>

      <p class="e-paragraf">Bu konuşma sürerken General, Prense Yevgeni Pavloviç Radomski’yi tanıtmıştı. “Onunla yolda karşılaştık, trenden yeni inmiş. Bizimkilerin burada olduğunu öğrenince hemen geldik…”</p>

      <p class="e-paragraf">Yevgeni Pavloviç, Generalin sözünü keserek, “Epeydir sizinle tanışmak, arkadaş olmak için fırsat kolluyordum. Daha fazla zaman kaybetmek istemem. Hasta olduğunuzu öğrendim. Şimdi nasılsınız?” dedi.</p>

      <p class="e-paragraf">“İyiyim, çok teşekkür ederim. Sizinle tanıştığıma memnun oldum. İsminizi çok duydum. Hatta Prens Şç.’yle sizden söz ettik,” dedi Lev Nikolayeviç elini uzatırken.</p>

      <p class="e-paragraf">Karşılıklı nezaket sözleri söylendikten sonra, ikisi el sıkışırken herkes bir ağızdan konuşmaya başladı. Prens herkesin Yevgeni Pavloviç’in sivil giysisine çok şaşırdığını fark etti, öyle ki bir anda bütün dikkatler bu konu üzerinde toplandı. Sanki asker kıyafetini siville değiştirmenin altında önemli bir sebep yatıyordu. Adelaida ile Aleksandra, ikisi de şaşkınlık içinde, Yevgeni Pavloviç’i soru yağmuruna tuttular. Akrabası Prens Şç., belli ki meraklanmış, biraz da endişelenmişti. General de heyecanlanmıştı. Bir tek Aglaya sakince Yevgeni Pavloviç’e baktı, sanki sivil giysinin mi yoksa üniformanın mı daha çok yakıştığını anlamak ister gibiydi. Ardından bakışlarını çevirdi ve bir daha da bakmadı. Lizaveta Prokofyevna biraz merak etmiş olsa bile, hiç soru sormadı. Prens, onun nedense Yevgeni Pavloviç’ten pek hoşlanmadığı izlenimine kapıldı.</p>

      <p class="e-paragraf">“Ben de çok şaşırdım,” diyordu İvan Fedoroviç, herkese hitap ederek. “Ona bugün Petersburg’da rastlayınca gözlerime inanamadım. Bu kadar aceleye ne lüzum vardı. Kendisi de acele etmeyeceğini belirtmişti.”</p>

      <p class="e-paragraf">Konuşmalardan Yevgeni Pavloviç’in bu konuyu daha evvel de açtığı, ama ciddi olmadığını düşünerek kimsenin ona inanmadığı anlaşılıyordu. Zaten önemli konuları da her zaman şaka yolluyla dile getirdiğinden ne zaman ciddi olduğunu ayrıt etmek zordu.</p>

      <p class="e-paragraf">“Bir süre, birkaç ay, en fazla bir sene izin aldım,” diyordu gülerek.</p>

      <p class="e-paragraf">General heyecanla, “Ama bildiğim kadarıyla buna hiç lüzum yoktu,” dedi.</p>

      <p class="e-paragraf">“Topraklarımı kim dolaşacak peki? Bunu siz tavsiye etmiştiniz. Hem ayrıca dolaşmak, yurt dışına gitmek istiyorum…”</p>

      <p class="e-paragraf">Az sonra konu değişti. Bütün bu söylenenlerden yola çıkan Prens ortada özel bir durum olduğu kanısına vardı.</p>

      <p class="e-paragraf">Yevgeni Pavloviç, Aglaya’ya yaklaşıp, “Demek Yoksul Şövalye tekrar ortaya çıktı...” diye sordu.</p>

      <p class="e-paragraf">Aglaya genç adamı hayretle süzdü; bu bakışlarla, Yoksul Şövalye’den bahsetmenin aralarında söz konusu bile olamayacağını belirtmek istiyordu.</p>

      <p class="e-paragraf">Kolya, Lizaveta Prokofyevna’yla zorlu bir tartışmaya girişmişti. “Vakit çok geç. Artık bu saatte Puşkin’in kitabını aldırmak için şehre adam yollamak olmaz.”</p>

      <p class="e-paragraf">Aceleyle Aglaya’dan uzaklaşan Yevgeni Pavloviç aralarına katıldı.</p>

      <p class="e-paragraf">“Evet, doğru… Saat sekizi geçiyor, Petersburg’da kitapçılar kapanmıştır.”</p>

      <p class="e-paragraf">“Yarına kadar bekleyelim,” dedi Adelaida.</p>

      <p class="e-paragraf">“Zaten yüksek tabakadan insanların edebiyata aşırı ilgi duymaları sakıncalıdır,” diye ilave etti Kolya. “Yevgeni Pavloviç’e sorabilirsiniz. Kitaptan ziyade kırmızı tekerlekli sarı bir arabaya sahip olmak çok daha uygun.”</p>

      <p class="e-paragraf">“Yine kitaplardan ezberlediğiniz cümlelerle konuşuyorsunuz Kolya!” dedi Adelaida.</p>

      <p class="e-paragraf">“O zaten kitap dilinden başka bir dille konuşmaz,” diye sürdürdü Yevgeni Pavloviç. “Nikolay Ardalyonoviç’in konuşma biçimini iyi bilirim. Ama bu kez sözünü ettiği şey, kırmızı tekerlekli sarı arabam. Haberiniz olsun, ben onu çoktan değiştirdim. Geç kaldınız...”</p>

      <p class="e-paragraf">Prens, Radomski’nin söylediklerine kulak veriyordu. Onun herkese karşı alçakgönüllü ve neşeli davrandığını gördü. Kendisine takılan Kolya’nın akranıymış gibi onunla dostça konuşması dikkate değerdi.</p>

      <p class="e-paragraf">Lizaveta Prokofyevna, o sırada önünde elinde büyük, güzelce ciltlenmiş, yeni alınmışa benzeyen birkaç kitap tutan Vera’yı görünce “Bu nedir?” diye sordu.</p>

      <p class="e-paragraf">“Puşkin,” dedi Vera. “Babam bunu size vermemi söyledi.”</p>

      <p class="e-paragraf">“Ama nasıl olur?” diye şaşırdı Lizaveta Prokofyevna.</p>

      <p class="e-paragraf">Hemen ortaya çıkan Lebedev atıldı: “Hayır, hediye değil! Buna izin veremem. Maliyet fiyatına. Bu, ailemizin yadigârı, Annenkov baskısı Puşkin’imiz. Şu anda bulunmuyor. Saygıyla sunuyorum... Maliyet fiyatına. Ekselanslarının soylu edebiyat tutkusunu bir an önce giderebilmesi için...”</p>

      <p class="e-paragraf">“Ah, onu satıyorsun demek ki... Çok teşekkür ederim. Zarara uğramazsın, merak etme. Yalnız eğilip bükülmeye bir son ver azizim, gülünç olma. Çok duydum ben seni. Okuyor, yorumlar yapıyormuşsun… Bir gün konuşuruz. Kitapları bize kendin mi getireceksin?”</p>

      <p class="e-paragraf">Lebedev bel kırarak kitapları kızının elinden aldı. “Saygılarımla…”</p>

      <p class="e-paragraf">“Güzel. Onları yolda kaybetme, yeter ki bana getir, saygısız olsun isterse.” Sonra Lebedev’e dik dik bakarak ekledi: “Ancak kapıya kadar gelebilirsin, bugün seni kabul edemem. Ama kızın Vera’yı hemen yollayabilirsin, çok hoşlandım kendisinden.”</p>

      <p class="e-paragraf">Vera sabırsızca, “Gelenler olduğunu neden bildirmiyorsunuz baba? Bu gidişle, içeri çağırılmadan girecekler,” dedi ve şapkasını alan Prense döndü: “Lev Nikolayeviç, dört adam geldi, sizi bekleyip homurdanıyorlar. Babam onları yanınıza bırakmıyor.”</p>

      <p class="e-paragraf">“Kim geldi?” diye sordu Prens.</p>

      <p class="e-paragraf">“İş için geldik diyorlar, ama insan suratlarından korkar… İçeri almazsak önünüzü keserler. Lev Nikolayeviç, dertleri neymiş bir bakıp hemen gönderin. Gavrila Ardalyonoviç’le Ptizin onlara dil döküyorlar; ama dinleyen kim.”</p>

      <p class="e-paragraf">Lebedev, kollarını sallayarak cevap verdi: “Pavlişçev’in oğlu bu! Bırakın, gitsinler. Onları dinlemeye bile değmez Prens Hazretleri!”</p>

      <p class="e-paragraf">“Pavlişçev’in oğlu mu? Tanrım!” diye heyecanlandı Prens. “Konuyu biliyorum. Ama ben Gavrila Ardalyonoviç’e bu işle ilgilenmesini söyledim. O da az evvel dedi ki…”</p>

      <p class="e-paragraf">O sırada Gavrila Ardalyonoviç ve Ptizin taraçaya geldiler. Yandaki odadan gürültüler geliyordu. General İvolgin bu sesleri bastırmak istercesine bağırıyordu. Kolya, hemen oraya koştu.</p>

      <p class="e-paragraf">“Çok ilginç,” dedi Yevgeni Pavloviç yüksek sesle.</p>

      <p class="e-paragraf">“Belli ki konuyu biliyor,” diye geçirdi içinden Prens.</p>

      <p class="e-paragraf">General İvan Fedoroviç merakla etrafına bakıyor, bu olayı sadece kendisinin bilmediğini hayretle fark ediyordu.</p>

      <p class="e-paragraf">“Pavlişçev’in oğlu mu? Pavlişçev’in oğlu mu varmış?” diye soruyordu.</p>

      <p class="e-paragraf">Herkes heyecanlanmıştı. Prens aslında tamamen kişisel olan bu meselenin herkesi bu denli ilgilendirmesine şaşırmıştı.</p>

      <p class="e-paragraf">“Bu meseleyi hemen burada çözmeniz çok iyi olur,” dedi Aglaya ciddiyetle, Prense yaklaşarak. “Hepimizin de buna şahit olmasına izin verin. Sizi lekelemek istiyorlar, Prens. Kendinizi herkesin önünde açık yüreklilikle temize çıkarmanıza en çok ben sevinirim.”</p>

      <p class="e-paragraf">“Bu utanç verici iddia bitsin artık,” diye bağırdı Generalin karısı. “Prens, onları güzelce benzet! Bu iş iyice çığırından çıktı… Birkaç yerde duydum, sana arka çıkacağım derken kanım beynime çıktı. Seni onlara günlerini bildirirken görmek istiyorum, ilginç olacak. Aglaya iyi düşündü. Çağır onları, biz de biraz daha kalalım.” Sonra Prens Şç.’ye döndü. “Siz bu konuda bir şeyler duydunuz mu, Prens?”</p>

      <p class="e-paragraf">“Elbette! Sizde bahsi geçmişti. Ama benim asıl merak ettiğim bu gençler.”</p>

      <p class="e-paragraf">“Bunlar nihilist, öyle değil mi?”</p>

      <p class="e-paragraf">Heyecandan neredeyse bayılmak üzere olan Lebedev “Hayır, bunlar nihilistlerden farklı,” dedi bir adım ilerleyerek. “Yeğenim onların nihilistten daha öte bir şey olduklarını söylüyor. Huzurunuzda derslerini alıp utanacaklarını sanıyorsunuz ama boşuna... Utanmaz onlar. Nihilistler arasında okumuş kişiler vardır; oysa bunlar eylem adamı. Aslında bu, nihilizmin dolaylı sonucudur. Kendilerini sivri kalemleriyle değil, eylemleriyle tanıtırlar. Mesela Puşkin’in memlekete ne faydası olduğu mevzusu ya da Rusya’nın parçalanması gerektiği üzerine kafa yormak yerine bir şey çok istenildiği takdirde ortaya çıkan hiçbir engeli tanımamak gerektiğini savunurlar. Bu uğurda yeterli sayıda kişiyi de harcamayı hak sayarlar. Prens, siz tavsiyelerime kulak verin ve…”</p>

      <p class="e-paragraf">Ama Prens misafirlere kapıyı açmaya gidiyordu. “Onları karalıyorsunuz, Lebedev” dedi gülümseyerek. “Yeğeniniz sizi kırdı da ondan. Ona inanmayın, Lizaveta Prokofyevna. Bunlar sadece yolunu şaşırmış gençler… Yalnız ben onlarla herkesin önünde konuşmak istemezdim. Özür dilerim, Lizaveta Prokofyevna. Onları içeri alacağım, ondan sonra hemen başka bir odaya geçeceğiz. Buyurun, baylar!”</p>

      <p class="e-paragraf">Aslında Prensin aklını başka bir düşünce kurcalıyordu; bu yüzden endişeliydi. Misafirlerin tam o anda gelmesi onu şüpheye düşürmüştü. Acaba bu işin arakasında başka biri mi vardı? Belki de olaya şahit olacak bütün misafirlerin önünde onun zafer kazanmasını değil de, rezil olmasını kasıtlı olarak bekleyen biri... Bu korkunç kuşku onu üzüyordu. Misafirlerinden birisi onun böyle bir şeyi aklından geçirdiğini bilse kahrolurdu. Prens o anda, tanıdığı bütün insanlardan, ahlâk olarak daha kötü sayıyordu kendini.</p>

      <p class="e-paragraf">İçeri beş kişi girdi; yeni gelen gençler, bir de General İvolgin. General ateşli ateşli bir şeyler tartışıyordu. “Kuşkusuz o benden yanadır” diye düşündü Prens gülümseyerek. Ziyaretçiler arasında bulunan İpolit’le hararetli bir konuşmaya dalan Kolya da onlarla giriverdi.</p>

      <p class="e-paragraf">Prens misafirlerini oturttu. Hepsi de çok gençti. Bunların bu tür bir olayın kahramanları olmasına şaşmamak elde değildi. Meselenin ne olduğunu bilmediği için ne olup bittiğini hiç anlamayan İvan Fedroroviç bu gençleri görünce öfkelendi. Karısının bu meseleye gösterdiği ilgi olmasa, karışmadan duramayacaktı. Burada kalarak Prense yardımcı olmayı, hatta yetkisini kullanarak etkili olmayı umuyordu. Ama içeri girerken General İvolgin’in kendisini uzaktan selamlamasına kızdı, surat astı ve susmaya karar verdi.</p>

      <p class="e-paragraf">Misafirlerin arasında Rogojin’in takımındaki boksör de vardı. Otuz yaşlarındaki teğmen emeklisinin, bir dost olarak, gençlere cesaret vermek için geldiği anlaşılıyordu. Diğerleri arasında en önemlisi “Pavlişçev’in oğlu” dedikleri Antip Burdovski’ydi. Yoksul olduğu her halinden belli, üstü başı pasaklı bir delikanlıydı. Üzerinde kolları ayna gibi parlamış bir redingot, yukarıdan aşağıya kadar ilikli, yağlı bir yelek vardı. Gömleğin olup olmadığı anlaşılmıyordu. Hayat boyu ellerini yıkamamıştı sanki. Yüzü sivilcelerle kaplı, sarışın, aynı anda saf ve arsız bakışlı bir delikanlıydı. Boynuna, tanınmayacak kadar yağlı, halat gibi kıvrılmış, siyah ipekten bir fular takmıştı. Ortadan uzun boylu, zayıf, yirmi iki yaşlarındaydı. Yüzünden kendine karşı aptalca bir güven ve devamlı haksızlığa uğramış sayılma ihtiyacı okunuyordu. Heyecanla, aceleyle, sözcüklerin sonunu yutarak konuşuyordu. İnsan onu kekeme ya da yabancı biri sanabilirdi, ama özbeöz Rus’tu.</p>

      <p class="e-paragraf">Yanındakilerden biri, okuyucuların da tanıdığı Lebedev’in yeğeni; diğeri ise İpolit’ti. İpolit, on yedi on sekiz yaşlarında, yüzünden zeki ve çok asabi olduğu anlaşılan, hastalıktan zayıf düşmüş bir oğlandı. Bir deri bir kemikti. Gözleri alev alev yanıyordu, yanaklarında iki kırmızı leke belirmişti. Durmadan öksürüyor; her sözü, her nefesi öksürükle kesiliyordu. Veremin son safhasındaydı. Büyük ihtimalle iki üç haftalık bir ömrü kalmıştı. Çok yorgundu; kendini bir iskemlenin üstüne bırakıverdi. Ötekiler selam vererek içeri girerken biraz çekingen davranıyorlar, ama yine de ciddi ve ağır görünmeye gayret gösteriyorlardı. Bu davranışları, kendi çıkarları dışında her şeyi inkâr eden gençler olduklarına dair ünleriyle çelişiyordu.</p>

      <p class="e-paragraf">Pavlişçev’in oğlu aceleyle kekeleyerek, “Antip Burdovski,” dedi.</p>

      <p class="e-paragraf">Lebedev’in yeğeni yüksek sesle, “Vladimir Doktorenko,” dedi, övünürcesine.</p>

      <p class="e-paragraf">“Keller,” diye mırıldandı emekli teğmen.</p>

      <p class="e-paragraf">İpolit birden cırtlak bir sesle “İpolit Terentyev!” diye bağırdı.</p>

      <p class="e-paragraf">Sonra hepsi, Prensin karşısındaki iskemlelere oturdu. Herkes kendini tanıttıktan sonra kaşlarını çattılar ve cesaretlenmek için kasketlerini elden ele geçirmeye başladılar. Konuşmaya hazırlanıyor gibilerdi ama yine de “boşuna uğraşma dostum, beni kandıramazsın” dercesine susuyorlardı. Birisi söze başlayacak olsa, belli ki arka arkaya hepsi konuşacaktı.</p>

      <p class="e-2-baslik">VIII</p>

      <p class="e-paragraf">“Baylar, hiçbirinizi beklemiyordum,” diye söze başladı Prens. “Hastaydım. [Antip Burdovski’ye döndü.] Bir ay evvel, Gavrila Ardalyonoviç İvolgin’den meseleyle ilgilenmesini rica ettim, size de bu konuda bilgi verdim. Sizinle görüşmekten kaçınmıyorum ama kabul edersiniz ki bu saatte… Fazla uzun sürmeyecekse, başka bir odaya geçelim. Burada dostlarım var ve inanın…”</p>

      <p class="e-paragraf">Lebedev’in yeğeni, henüz bağırmayarak ama epey yüksek bir sesle Prensin sözünü kesti ve ders verir bir edayla konuştu. “Dostlarınız… Anlıyoruz tabii ama müsaadenizle söyleyeyim, bize karşı daha kibarca davranabilir, uşakların odasında iki saat bekletmeden bizi kabul edebilirdiniz…”</p>

      <p class="e-paragraf">O anda aşırı bir heyecan ve öfkeyle Antip Burdovski söze karıştı. Belli ki gururu incinmişti. Dudakları titriyor; ağzından, yara varmış gibi salyalar saçılıyordu. Ama öyle acele ediyordu ki ne söylediği anlaşılmıyordu.</p>

      <p class="e-paragraf">“Prensler böyledir işte! Doğal olarak… ben de… Siz Generalsiniz, belli! Ben uşağınız değilim. Ben…”</p>

      <p class="e-paragraf">“Prenslere yaraşır bir davranıştı!” diye bağırdı İpolit, cırtlak sesiyle.</p>

      <p class="e-paragraf">“Bu benim başıma gelseydi… yani doğrudan doğruya bana yapılsaydı… ben… Burdovski’nin yerinde olsam… şerefli bir insan olarak…” diye homurdandı boksör.</p>

      <p class="e-paragraf">“Baylar, burada olduğunuzu bir dakika önce öğrendim,” dedi Prens.</p>

      <p class="e-paragraf">“Prens, dostlarınızdan, kim olurlarsa olsunlar, korkmuyoruz; çünkü biz hakkımızı aramaya geldik,” dedi Lebedev’in yeğeni.</p>

      <p class="e-paragraf">İpolit tiz sesiyle ateşli ateşli bağırdı: “Söylesenize, hangi hakla Burdovski meselesini dostlarınızdan oluşan mahkeme önünde çözmeye karar verdiniz? Dostlarınızın ne hüküm vereceği belli!”</p>

      <p class="e-paragraf">Bu çıkışları beklemeyen Prens nihayet söz alabildi. “Burada konuşmak istemiyorsanız bir başka odaya geçelim. Dediğim gibi, geldiğinizi az evvel öğrendim…”</p>

      <p class="e-paragraf">“Ama hakkınız yok, hakkınız yok, hakkınız yok! Dostlarınız…” diye kekeledi yine Burdovski. Endişeli bakışlarla çevresine göz gezdirdi. Güvensizliği arttıkça heyecanlanıyordu. Bunları söyledikten sonra birden durdu; gövdesiyle öne eğilerek miyop, kırmızı damarlı, patlak gözlerini ses çıkarmadan Prense dikti. Prens afallamıştı.</p>

      <p class="e-paragraf">“Lev Nikolayeviç!” diye seslendi Lizaveta Prokofyevna. “Bunu hemen okumalısınız. Doğrudan doğruya söz konusu meseleyle ilgili.”</p>

      <p class="e-paragraf">Ona aceleyle haftalık mizah gazetelerinden birini uzatıp parmağıyla bir makaleyi gösterdi. Lebedev, misafirler içeri girer girmez Lizaveta Prokofyevna’ya yaklaşmış ve yan cebinden bu gazeteyi çıkarıp işaretli sütunu göstermişti. Okuduğu şey, Generalin karısını şaşırtmış ve çok heyecanlandırmıştı.</p>

      <p class="e-paragraf">“Yine de yüksek sesle okumayalım,” dedi Prens, heyecanlanarak. “Daha sonra yalnız kaldığımda okurum…”</p>

      <p class="e-paragraf">Lizaveta Prokofyevna gazeteyi aceleyle Kolya’nın eline verdi. “Öyleyse sen oku,” dedi. “Yüksek sesle oku! Herkes dinlesin!”</p>

      <p class="e-paragraf">Lizaveta Prokofyevna çok heyecanlandığında aceleci kararlar veren, iyice düşünüp taşınmadan harekete geçen bir kadındı. İvan Fedoroviç telaşla kıpırdandı. Herkes kulak kabarttı. Kolya gazeteyi açtı ve Lebedev’in koşup işaret ettiği bölümü yüksek sesle okumaya başladı:</p>

      <p class="e-paragraf">“Proleterler ve evlatları, her gün tekrarlanan hırsızlık olaylarından birini okuyacaksınız! <span class="e-italik">Gelişim! Değişim! Adalet!</span></p>

      <p class="e-paragraf">“Gelişen ve değişen, ortak atılımların kök saldığı yüzyılımızda, endüstrinin kalkındığı, çalışan ellerin felce uğradığı vs. vs. çağımızda –hepsini saymamız imkânsız, bu yüzden hemen konuya geçiyoruz- kutsal sıfatıyla tanımlanan Rusya’mızda pek tuhaf şeyler oluyor. Artık mazide kalan (De Profundus) çiftlik sahiplerimizin birinin başından garip bir olay geçmiş. Varını yoğunu rulette yitiren dedelerinin soyundan gelme bu zat, mecburen Harp Okulu’ndan mezun olup teğmen rütbesiyle göreve başladıktan sonra masum bir zimmet olayı yüzünden mahkûm olarak ölen bir babanın evladıydı. Böyle ataların evlatları ise ya hikâyemizin kahramanı gibi budala olarak büyüyor ya da cinayetten tutuklanıp nasihatler verilerek ıslah olma şartıyla jüri tarafından aklanıyorlar. Bazıları da, zaten rezaletlerle dolu zamanımızı iyice rezil eden bir olayla gündeme geliyorlar. Bizim oğlan, ayağında tozluklu pabuçlarla, astarsız pelerininin içinde soğuktan zangır zangır titreyerek, budalalık hastalığından tedavi gördüğü İsviçre’den Rusya’ya dönüyordu. Şansın yüzüne güldüğünü de hemen belirtelim. İlginç hastalığının İsviçre’de tedavi edilmiş olması bir yana, (budalalık tedavi ediliyormuş meğer!) Rusça’da ‘Bazı insanlar şanslıdır’ atasözünü haklı çıkaracak imkânlara kavuştu. Şöyle oldu: Bizim baron daha kundakta bir bebek iken, teğmen babası kumarda yediği bölük parası ya da astını cezalandırırken sayısını abarttığı kamçılar (o zamanları hatırlıyor musunuz baylar?) yüzünden mahkemeye veriliyor. Ölünce, bizim yetim çok zengin bir toprak sahibi tarafından evlat ediniliyor. Bu adam (adına isterseniz P. diyelim) o eski altın çağda dört bin canın sahibiydi. (Can sahibinin ne demek olduğunu bilir misiniz, baylar? Ben bilmem, Rusça’dan Rusça’ya bir lügat bulup bakmam lazım.) Bu adam, yararsız yaşamını yazın yurt dışındaki kaplıcalarda, kışın da hesapsız para bıraktığı Şato de Flör’de geçiren, Rusya’nın yan gelip yatan asalaklarından biriydi. Topraklarından ve kölelerinden topladığı verginin en azından üçte birini Paris’teki Şato de Flör’ün sahibine (ne şanslı adam!) verdiğini söyleyebiliriz. Her neyse P., küçük asilzadeyi prensler gibi büyüttü, ona Paris’ten mürebbiyeler (güzel mi güzel tabii!) getirtti. Ne var ki asilzade soyunun bu son soylusu budalaydı. Zaman geçti. Bizim yetim baron yirmi yaşına bastı. Ama Şato de Flör’den gelen mürebbiyeler bile ona Rusça dahil hiçbir dilde konuşmayı öğretemedi. Gerçi Rusça bilmemesi bağışlanabilir nitelikte. Sonunda bizim kölelik yanlısı P.’nin aklına, bu budalayı İsviçre’de adam etme fikri geldi. Kendince mantıklı bir hayaldi bu, zira parayla pazardan akıl bile satın alabileceğine inananlardandı. İsviçre’nin anlı şanlı profesörlerinden biri, bizimkiyle beş yıl harcadı. Binlerce ruble döküldü. Budala akıllanmamıştı elbette ama bir dereceye kadar adama benzemişti. Derken hiç beklenmedik bir anda P. öldü. Vasiyetname falan da bırakmadığı için miras işleri arapsaçına döndü. Ortalıkta bir sürü açıkgöz mirasçı vardı, İsviçre’de kalıtsal budalalıktan tedavi edilen baronumuz dahil… Bizim oğlan, ne kadar budala olsa da, profesörünü kandırmayı başarmış ve söylendiğine göre, velinimetinin vefatını ondan saklayarak iki yıl bedavadan tedavi görmüş. Ama profesör de az şarlatan değilmiş. Yirmi beş yaşındaki haylazın parasızlığından, en çok da iştahından korkarak ayağına eski pabuçlarını, sırtına yırtık paltosunu giydirerek, trenin üçüncü mevkisine atıp Rusya’ya postalamış... Şans bizim oğlana sırt mı çevirdi dersiniz? Krilov’un masalındaki gibi koca vilayetleri kıtlıktan kırıp yağmuru kurumuş tarla yerine denize boşaltan felek, bu asilzadeyi de kısmet sağanağına tuttu. Adamcağız Petersburg’a yeni gelmişti ki, yaşlı, kimsesiz, çocuksuz bir akrabası (tüccar tabii!) ona nakit olarak tertemiz birkaç milyon bıraktı. (Bunu size, bize verselerdi nasıl olurdu?) Bütün bunlar bizim yetime, budalalığı İsviçre’de tedavi edilen baronumuza kaldı! Bundan sonrası malum… Ünlü, güzel, metres hayatı yaşayan bir kadına âşık olan bizim tozluklu baronumuzun etrafını bir yığın dost, tanıdık ve akraba sarmış; özellikle de bazı geçkin soylu kızlar… Asilzade bir milyoner, üstelik budala… Bundan iyisi can sağlığı! Böyle koca ısmarlasanız bulunmaz!”</p>

      <p class="e-paragraf">İvan Fedoroviç öfkeyle bağırdı: “Bu kadarı artık çok fazla!”</p>

      <p class="e-paragraf">“Kesin okumayı, Kolya!” diye yalvardı Prens.</p>

      <p class="e-paragraf">Her yandan sesler yükseldi.</p>

      <p class="e-paragraf">Kendini zor tutan Lizaveta Prokofyevna, “Okuyun! Ne pahasına olursa olsun, okuyun!” diye bağırdı. “Yoksa bozuşuruz, Prens.”</p>

      <p class="e-paragraf">Yapılacak bir şey yoktu. Heyecandan kızaran Kolya okumayı sürdürdü:</p>

      <p class="e-paragraf">“Ama milyonerimiz mutluluktan göklerde uçarken hiç beklemediği bir olayla karşılaştı; bir sabah mağrur, kibar, sağduyu sahibi biri ziyaretine geldi. Mütevazı ama zevkle giyinmiş olan bu ziyaretçinin ileri düşünceli olduğu belliydi. İki sözle geliş amacını açıkladı: Tanınmış bir avukattı. Genç bir adamın adına geliyordu. Bu genç adam, aynı ismi kullanmasa da müteveffa P.’nin oğlundan başkası değildi. Şehvet düşkünü P. gençliğinde namuslu köle kızlarından birini baştan çıkardıktan (kuşkusuz buna eski yasaların verdiği haklar da eklenmişti) ve ilişkinin kaçınılmaz neticesini fark ettikten sonra kızı, onu çoktandır seven asil ruhlu bir memurla evlendirmişti. Önceleri P. yeni evlilere yardım etti ama çok geçmeden soylu koca bu yardımı reddetti. Aradan bir süre geçti. P. baştan çıkardığı genç kızı da, kendinden olma oğlanı da unuttu, daha sonra da bilindiği gibi vasiyet işlerini yoluna koymadan öldü. Yasal bir evlilikten sonra doğan ama farklı bir isimle büyüyen oğlanı, annesinin kocası soylu yürekli adam evlat edindi. Gün gelip adam öldükten sonra çocuk yüzüstü kaldı. Lise eğitiminden sonra üniversitede geleceği bakımından yararlı kurslara dinleyici öğrenci olarak katılabilecek kadar para kazanabiliyordu. Ders başına on kopek veren Rus tüccarından kazandıklarıyla uzak bir ilde oturan hasta ve kötürüm annesine vefat edene dek baktı. Şimdi soruyorum size: Bizim baron adaletli bir biçimde nasıl davranabilirdi? Siz tabii onun kendi kendine şöyle düşündüğünü sanıyorsunuzdur: Hayatım boyunca P.’nin iyiliğini gördüm; eğitimim, mürebbiyelerim, İsviçre’de budalalığımı tedavi için on binlerce ruble harcadı. Şimdi de milyonların sahibiyim. Babasının vefasızlığı ve sorumsuzluğu sonucu P.’nin oğlu ise belki de başka, daha yüce amaçlara hizmet edecekken hayatını ders vermekle harcıyor. Şu anda sahip olduklarım aslında onun hakkıdır. Benim için harcanan paralar aslında ona harcanmalıydı. Asil, düşünceli, duyarlı, adil biri olsaydım P.’nin oğluna mirasın yarısını verirdim. Ama ben her şeyden evvel kendi çıkarımı düşündüğüm ve onun yasal olarak hiçbir hak talep edemeyeceğini bildiğim için milyonların yarısını kendisine vermeyeceğim. Hiç olmazsa, P.’nin, budalalığım için harcadığı birkaç on bin rubleyi oğluna vermeliyim, yoksa alçakça davranmış olurum. Çünkü P., beni evlatlığa almayıp kendi oğluyla ilgilenmiş olsaydı, ne halde olurdum acaba?</p>

      <p class="e-paragraf">“Ama ne gezer, baylar! Bizim oğlan başka türlü düşünür. P.’nin oğlunun, yalnızca dostluk adına ve neredeyse ona karşı gelerek bu işle ilgilenmeyi üstlenen avukatı, her ne kadar bizim İsviçre terbiyesi görmüş oğlana namus, onur, adalet ve hatta en basit hesap borcundan söz etse de, bu sözü dinleyen yok. Hasta olmak bile bazı şeyleri bağışlamaya yetmez. Profesörün tozluklarını ayağından yeni çıkaran bu milyoner baron, ders vererek kendini öldüren gencin, daha doğrusu dostlarının onun adına kendisinden lütuf değil, P.’nin oğlunun hakkını talep ettikleri gerçeğini kavrayamamıştır. Milyonlarıyla herkesi ezme havasının sarhoşluğuyla hareket eden bu adamın, cebinden elli ruble çıkarıp bu soylu gence aşağılık bir sadaka olarak yolladığına inanabiliyor musunuz, baylar? Utançtan kıpkırmızı kesildiğinizi görür gibi oluyorum. Çığlık atıyorsunuz, değil mi? Ama o bunu yaptı! Tabii ki parası geri yollandı, daha doğrusu yüzüne atıldı. Bu meseleyi çözmenin başka bir yolu var mı? Adalet yoluyla çözümlenmeyecek bu meseleyi ancak kamuoyuna duyurmak kalıyor. Doğruluğunu teyit ettiğimiz bu hikâyeyi halka duyuruyoruz. Dediklerine göre, tanınmış mizahçılarımızdan biri, bu konuyla ilgili yalnız bizim vilayetin değil, başkentin hiciv yayınlarında bile yer alabilecek dizeler kaleme almış:</p>

      <p class="e-paragraf">...</p>

      <p class="e-paragraf">...</p>

      <p class="e-paragraf">Ayağında tozluklarıyla,</p>

      <p class="e-paragraf">Bir milyon mirasa konmuş,</p>

      <p class="e-paragraf">Rus dilinde dua eder,</p>

      <p class="e-paragraf">Ama fukaraları soyar.”</p>

      <p class="e-paragraf">Kolya okumayı bitirince gazeteyi çabucak Prense verdi ve ses çıkarmadan bir köşeye koştu, elleriyle yüzünü örterek öylece kaldı. Tarifi imkânsız bir utanç içindeydi. Hayattaki çirkinliklere henüz alışmamış bir çocuk gibi sarsılmıştı. Her şeyi bir çırpıda yerle bir eden bir olayın gerçekleştiğine inanıyor, sesli okuduğu için buna kendisinin sebep olduğunu sanarak kendisini suçluyordu.</p>

      <p class="e-paragraf">Hemen hemen herkes aynı duyguları paylaşıyordu…</p>

      <p class="e-paragraf">Genç kızlar utançtan kıpkırmızı kesilmişti. Öfkeli ve bu işe karıştığına pişman olan Lizaveta Prokofyevna şimdilik susuyordu. Prens misafirleri adına o kadar utanıyordu ki, yüzlerine bakmaya bile çekiniyordu; utangaç insanlar sık sık böyle hisseder. Ptizin, Varya, Ganya, hatta Lebedev bile sıkılmıştı. İşin tuhafı İpolit ve hatta Pavlişçev’in oğlu da şaşkın görünüyordu. Lebedev’in yeğeninin pek memnun değilmiş gibi bir hali vardı. Bir tek boksör sakindi; utanmak bir yana, sanki zafer sevincinden kaynaklanan gururlu bir tavır içinde bıyıklarını buruyordu. Belli ki makale çok hoşuna gitmişti.</p>

      <p class="e-paragraf">İvan Fedoroviç alçak sesle homurdandı. “Bu da neyin nesi? Sanki elli uşak bir araya gelip kalemini denemiş…”</p>

      <p class="e-paragraf">“Sormama müsaade edin, aziz efendim... İnsanları böyle aşağılama hakkını size kim verdi acaba?” dedi İpolit titreyerek.</p>

      <p class="e-paragraf">Boksör de bıyıklarını burarak ona katıldı: “Şerefli insanlar için bu bir… hakarettir, General!”</p>

      <p class="e-paragraf">İvan Fedoroviç sertçe cevapladı. “Birincisi, ben sizin aziz efendiniz değilim. Ayrıca size hiçbir açıklama borcum da yok!” Ardından ayağa kalkıp taraçanın çıkış merdivenine yaklaştı. Sırtını orada bulunanlara dönerek merdivenin üst basamağında durdu. Bütün olan bitene rağmen hâlâ yerinden kıpırdamayan Lizaveta Prokofyevna’ya çok kızıyordu.</p>

      <p class="e-paragraf">Prens, heyecanla, “Baylar, konuşmama izin verin!” diye bağırdı. “Rica ederim, birbirimizi anlayacak şekilde konuşalım. Makale hakkında tek bir söz bile etmeyeceğim. Biliyorsunuz ki her kelimesi yanlış. Ayıp! Bunu içinizden biri yazmışsa, doğrusu çok şaşarım.”</p>

      <p class="e-paragraf">“Şu ana kadar böyle bir makalenin varlığından haberim yoktu,” dedi İpolit. “Bunu onaylamıyorum.”</p>

      <p class="e-paragraf">“Ben biliyordum, ama benim… hakkım var… Ben…” diye kekeledi Pavlişçev’in oğlu.</p>

      <p class="e-paragraf">Prens merakla Burdovski’ye bakarak sordu. “Nasıl? Bütün bunları siz uydurmuş olamazsınız! İmkânsız!”</p>

      <p class="e-paragraf">Lebedev’in yeğeni araya girdi. “Bu tür sorular sormaya hakkınız yok…”</p>

      <p class="e-paragraf">“Ben yalnızca Burdovski’nin… böyle bir şeye imza atmasına şaştım… Ama… Bu meseleyi duymayan kalmamışsa, az evvel arkadaşlarımın yanında konuşmak istememe neden bu kadar tepki gösterdiniz?”</p>

      <p class="e-paragraf">“Nihayet söylemesi gereken bir şey söyledi!” diye mırıldandı Lizaveta Prokofyevna hiddetle.</p>

      <p class="e-paragraf">Lebedev söylemek istediklerini bir an evvel dökmek için sabırsızlanarak, iskemlelerin arasından Prense yaklaştı. Heyecandan titriyordu.</p>

      <p class="e-paragraf">“Prens Hazretleri, şunu da unutmamak lazım… Burada olmalarını sırf sizin iyi niyetinize, eşsiz iyiliğinize borçlular. Onları dinlemiş olmayı kabul etmeniz bile soyluluğunuzu kanıtlıyor. Hiçbir şey talep etmeye hakları yoktur. Üstelik siz Gavrila Ardalyonoviç’i bu meseleyi araştırmak, doğruları ortaya koymakla görevlendirdiniz ki, bu da sadece ve sadece yine asil duygularla çarpan yüreğinizin eşsizliğinden kaynaklanıyor. Prens Hazretleri, seçkin arkadaşlarınızın arasındayken bu baylar yüzünden dostlarınızı ihmal etmek, onları feda etmek anlamına gelir. Edemezsiniz. İzin verin, isterseniz, ev sahibi olarak ben onları büyük bir zevkle kapının önüne koyarım.”</p>

      <p class="e-paragraf">General İvolgin, gerilerden bir yerden, “Çok doğru!” diye gürledi.</p>

      <p class="e-paragraf">“Bu kadar yeter Lebedev!” diye söze başladı Prens, ama birçok öfkeli ses sözlerini bastırdı.</p>

      <p class="e-paragraf">Öteki seslerin arasından Lebedev’in yeğeninin sesi yükseldi: “Hayır Prens. Bağışlayın ama söylenenlerden sonra bunu demek yetmez! Meseleyi açıkça ve kesin olarak ortaya koymak gerek; çünkü belli ki anlaşılamamış. Yasal bakış açısıyla yaklaşılıyor belli ki; bu yüzden kapı dışarı edilmekle korkutuluyoruz! Davamızın hukuksal açıdan hiçbir değeri olmadığını, yani yasal olarak sizden bir ruble bile talep etmeye hakkımız olmadığını anlamayacak kadar aptal mı sanıyorsunuz bizi? Hayır, talebimiz yasal bir hakka dayanmıyor, yasal bir hakkımız yok; bunu biz de kabul ediyoruz… İnsani bir hakkımız var; yani dürüst, sağduyulu bir insanın sahip olması gerektiği vicdanın hakkıdır talep ettiğimiz… Böyle bir hak ki, o çürümüş yasa kitaplarının hiçbirinde yer almasa da soylu ve namuslu bir kişinin yüreğinde yeri olmalı. Kişi soylu ve namuslu kalabilmeli. Bu yüzden kapı dışarı edilmekten hiçbir korku duymadan geldik. Üstelik siz aksini söyleseniz de bu geç saatte yapılmış bir ziyaret değil. Bizi uşak odasında siz beklettiniz. Biz buraya korkusuzca geldik. Amacımız rica etmek değil, hakkımızı talep etmek; zaten bizim olanı bize vermenizi talep ediyoruz. Bu yüzden korkusuzca geldik; asalak ve dilenci gibi değil, başı dik hür insanlar gibi geldik; yalvarmaya değil, talep etmeye geldik. Buna dikkatinizi çekerim! Size onurlu bir şekilde açık açık şu soruyu soruyoruz: Bu meselede kendinizi haklı buluyor musunuz? Pavlişçev’in sizin velinimetiniz olduğunu, belki de sizi ölümden bile kurtardığını kabul ediyor musunuz? Kabul ediyorsanız eğer, milyonların sahibi olarak Burdovski’ye, yani Pavlişçev’in oğluna yardım etme niyetiniz var mı? Evet mi, hayır mı? Evet ise, yani size göre onur ve vicdan, bize göre sağduyu sahibiyseniz –çünkü sadece sağduyu da bu durumda yeterlidir– talebimizi karşılayın. Rica etmeden, şükran sözleri beklemeden karşılayın talebimizi; çünkü bunu bizim için değil, adalet adına yapmış olursunuz. Ama bize cevabınız ‘hayır’ ise o zaman hemen gideriz ve bu iş burada biter. Bu durumda size alçağın biri, insan demeye kimsenin dilinin varmayacağı biri olduğunuzu söylemeliyiz. Söyleyeceklerim bu kadar. Şimdi bizi kapı dışarı edebilirsiniz. Güçlüsünüz, bunu yapabilirsiniz. Ama buraya rica etmeye değil, talep etmeye geldiğimizi sakın unutmayın! Rica değil, talep...”</p>

      <p class="e-paragraf">“Rica etmiyoruz, talep ediyoruz, evet!” diye kekeledi ıstakoz gibi kızaran Burdovski.</p>

      <p class="e-paragraf">Lebedev’in yeğeninin konuşmasından sonra herkes hareketlendi, endişeli sesler duyuldu. Nöbet geçiriyormuş gibi heyecanlanan Lebedev’in dışındaki herkes, meseleye karışmaktan çekinir gibiydi. İşin tuhafı, Prensin tarafını tutan Lebedev, yeğeninin çektiği nutuktan sonra ailesiyle gurur duymaya başlamış gibiydi. Etrafındakileri memnun bakışlarla süzüyordu.</p>

      <p class="e-paragraf">Prens, alçak sesle, “Bana göre,” diye söze başladı. “Bay Doktorenko, bana söyledikleriniz arasında kesinlikle haklı taraflar da var, hatta bence yarı yarıya haklısınız. Ama söylemeyi unuttuğunuz bazı şeyler var. Bunlar yüzünden sizinle aynı fikirde olmam imkânsız. Neyi söylemeyi unuttuğunuzu şu anda açıklamam mümkün değil. Ama konuya dönelim: Neden böyle bir makaleye imza attınız? Her sözcüğü iftira, siz de biliyorsunuz. Alçakça davrandığınızı söylemeliyim, baylar!”</p>

      <p class="e-paragraf">“İzin verin…”</p>

      <p class="e-paragraf">“Beyefendi!...”</p>

      <p class="e-paragraf">“Ama… bu… bu…” diye bağrışmalar duyuldu.</p>

      <p class="e-paragraf">İpolit cırtlak sesiyle:</p>

      <p class="e-paragraf">“Makaleye gelince, bu makaleyi onaylamadığımı, hiçbirimizin onaylamadığını söylemiştim! Bunu (yanında duran boksörü gösterdi) arkadaşımız yazdı. Nitelikli bir yazı olduğunu söyleyemem. Üstelik imlâ dahil, her türlü hatayla dolu. Ayrıca eski askerlere özgü bir üslup kullanmış. Aptalın biri, üstüne üstlük de üçkâğıtçı. Bunu biliyorum ve her gün de açıkça yüzüne karşı söylüyorum. Ama bazı şeylerde haklı olduğunu da kabul etmek lazım… Duyurmak herkesin olduğu kadar, Burdovski’nin de hakkı. Yazdığı saçmalıklar ona ait, kendisi sorumludur. Şunu da söylemek istiyorum: Az evvel dostlarınızın burada bulunmalarına, bütün bunlara şahit olmalarına karşı çıkmıştım. Karşı değilim aslında; sadece böyle davranmaya, yani karşı çıkmaya hakkımız olduğu için karşı çıktım. Şahitlerin olması bizim için de iyi. Buraya girmeden önce bu konuda dördümüz de anlaşmıştık. Şahitlerinizin, kim olursa olsunlar, dostlarınız bile olsalar, Burdovski’ninn hakkını tanımazlık edemeyeceklerine göre (ortada matematiksel bir kesinlik var) burada olmaları iyi.”</p>

      <p class="e-paragraf">“Evet, bu konuda anlaşmıştık,” diye doğruladı Lebedev’in yeğeni.</p>

      <p class="e-paragraf">Prens hayretle sordu: “Peki, o gürültüyü neden çıkardınız?”</p>

      <p class="e-paragraf">Odada kadınların bulunmasından pek etkilenen boksör, neşeyle bir şeyler söylemek için sözü aldı. “Makaleye gelince, Prens, bedensel zayıflığı yüzünden bağışlamaya alıştığım arkadaşımın sertçe eleştirilerine rağmen, yazarın ben olduğumu itiraf ediyorum. Bir mektup biçiminde yakın bir dostumun gazetesinde yayınlamıştım. Şiir gerçekten de ünlü bir mizahçının. Bir kısmını Burdovski’ye okudum, yayınlanması için izin istedim. Ama izin almadan da yayınlayabilirdim, takdir edersiniz… Basın özgürlüğü evrensel, soylu ve yararlı bir haktır. Prens, umarım bunu inkâr edecek değilsiniz…”</p>

      <p class="e-paragraf">“Hiçbir şeyi inkâr edecek değilim. Yalnız itiraf edin, makaleniz…”</p>

      <p class="e-paragraf">“Sert mi, demek istiyorsunuz? Ama topluma faydalı olmayı amaçlayan bir yazı olduğunu kabul edelim. Kaleme alınması gereken bir hikâye. Olan biteni örtbas mı etseydik? Suçluların ekmeğine yağ sürmek olurdu böyle bir şey. Toplumun iyiliği her şeyden üstündür. Bazı önemsiz hatalar da olabilir pekâlâ. Ama amaç daha önemlidir; öncülük etmek… Bunu siz de kabul edersiniz sanırım. Özel durumlar ancak bu söylediklerimin ışığında incelenebilir. Üslubu da, yazının mizah niteliği taşıdığını düşünerek eleştirmelisiniz. Nihayetinde herkes böyle yazıyor. Hah hah ha!”</p>

      <p class="e-paragraf">“Ama izlediğiniz yol yanlış! İnanın bana!” diye bağırdı Prens. “Bu makaleyi, Bay Burdovski’nin talebini karşılamayacağımı düşünerek, beni korkutmak amacıyla yayınlamışsınız. Ama bunu nereden biliyorsunuz ki? Belki de Bay Burdovski’nin talebini karşılamaya hazırım. Şu anda, herkesin huzurunda açıklıyorum: Bay Burdovski’nin talebini karşılayacağım...”</p>

      <p class="e-paragraf">“İşte aklı başında asil bir adamın sözü!” diye bağırdı boksör.</p>

      <p class="e-paragraf">Lizaveta Prokofyevna, elinde olmadan, “Yüce Tanrım!” dedi.</p>

      <p class="e-paragraf">“Bu artık çok fazla!” diye homurdandı General.</p>

      <p class="e-paragraf">“Baylar, açıklamama izin verin,” diye yalvarıyordu Prens. “Bundan beş hafta evvel, Z.’de bulunduğum sırada, Bay Burdovski’nin vekili ve iş takipçisi Çabarov beni ziyaret etti.” Prens gülerek boksöre döndü. “Bu arada makalenizde anlattığınız gibi bir adam değil o. Saflığınızı kötüye kullanarak sizi kışkırtan bir üçkâğıtçı söz konusu, Bay Burdovski.”</p>

      <p class="e-paragraf">Burdovski heyecanlanıp kekeledi:</p>

      <p class="e-paragraf">“Buna hakkınız yok. Ben… saf değilim…”</p>

      <p class="e-paragraf">Lebedev’in yeğeni ders verirmişçesine:</p>

      <p class="e-paragraf">“Bu tarz varsayımlar ileri sürmeye hakkınız yok.”</p>

      <p class="e-paragraf">“Bu çok ağır bir hakaret!” diye cırladı İpolit. “Aşağılayıcı, yanlış ve tamamen konumuz dışında bir varsayım!”</p>

      <p class="e-paragraf">Prens kendini savundu: “Baylar, rica ederim beni bağışlayın. Birbirimize karşı açık davranmamızın daha iyi olacağını düşünmüştüm, ama istediğiniz gibi olsun. Çabarov’a, Petersburg’da olmadığım için bir arkadaşımdan bu meseleyle ilgilenmesinin rica edeceğimi ve bundan da Burdovski’yi haberdar edeceğimi söyledim. Baylar, bütün samimiyetimle söylememe izin verin, Çabarov’u görür görmez onun bir dolandırıcı olduğunu düşündüm…” Burdovski’nin küskün telaşını, ötekilerinin de heyecanlı karşı çıkışlarını gören Prens, “Darılmayın baylar! Tanrı aşkına alınmayın!” diye bağırdı. “Bu işte bir hile sezdiğimi söyledim. Bunun sizinle bir ilişkisi olmadığının farkındayım. Unutmayın, o zamanlar henüz hiçbirinizi şahsen tanımıyordum, isimlerinizi bile bilmiyordum. Yalnız Çabarov’a göre hüküm veriyordum. Şu güne kadar miras konusunda ne kadar aldatıldığımı bir bilseniz!”</p>

      <p class="e-paragraf">Lebedev alaylı alaylı söze karıştı: “Korkunç derecede safsınız, Prens.”</p>

      <p class="e-paragraf">“Bir Prens, üstelik bir milyoner! İyi ve temiz kalpli biri olabilirsiniz ama kurallar sizin için de geçerli,” dedi İpolit.</p>

      <p class="e-paragraf">“Olabilir, baylar,” dedi Prens aceleyle. “Hangi kurallardan söz ettiğinizi anlamasam da dediğiniz gibi olsun. Devam etmeme izin verin ama sakın alınmayın. Yemin ederim, sizi kırmak aklımdan bile geçmez. Düşündüklerimi her söylediğimde darılıyorsunuz! Öncelikle Pavlişçev’in bir oğlunun olması ve Çabarov’un anlattığına göre çok kötü durumda olması beni çok şaşırtmıştı. Pavlişçev benim velinimetim, babamın da dostuydu. (Ah, Bay Keller, makalenizde babam hakkında neden yalan söylediniz? Ne bölük paralarını zimmetine geçirmiş biriydi, ne de astlarına hakaret eden biri. Bir insanı böyle karalamaya nasıl eliniz vardı?) Pavlişçev konusunda yazdıklarınıza gelince, çirkin bir iftiradan başka bir şey değil. Şehvet düşkünü ve sorumsuz olarak tanıttığınız kişi dünyanın en namuslu insanlardan biriydi. Ayrıca değerli bir bilgindi. Pek çok saygın bilimsel dergide makaleler yayınlıyor, değerli bilim adamıyla yazışıyordu. Bilimin gelişmesine maddi olarak da destek çıkmıştı. O zamanlar benim budaladan pek bir farkım olmadığımı yazmışsınız. Bu doğru. (Ama Rusça’yı konuşup anlıyordum.) Ama yine de aklımda kalanları değerlendirebilirim…”</p>

      <p class="e-paragraf">“İzin verin, duygusallığı bir yana bırakıp sizin de belirttiğiniz gibi hemen konuya girsek daha iyi olmaz mı?” diye cırladı İpolit. “Biz çocuk değiliz. Saatin dokuzu geçtiğini de unutmayalım.”</p>

      <p class="e-paragraf">“Dediğiniz gibi olsun, baylar,” diyerek kabul etti, Prens. “İlk andaki güvensizlikten sonra yanılmış olabileceğimi, Pavlişçev’in gerçekten de bir oğlu olabileceğini düşündüm. Ama en çok kafamı karıştıran şey, bu oğlun dünyaya gelişi hakkında söyledikleridir; yani uluorta bunları söylemesi, annesini küçük düşürmesi… Çabarov olayı açığa vurmakla korkutuyordu beni…”</p>

      <p class="e-paragraf">“Saçmalık!” diye bağırdı Lebedev’in yeğeni.</p>

      <p class="e-paragraf">“Hakkınız yok… Hakkınız yok!” diye haykırdı ardından Burdovski.</p>

      <p class="e-paragraf">“Oğul, babanın şehvetli davranışından sorumlu değildir, anne de suçlu değildir,” diye cırladı İpolit coşkuyla.</p>

      <p class="e-paragraf">“Annesini koruması lazımdı,” dedi Prens, çekinerek.</p>

      <p class="e-paragraf">Lebedev’in yeğeni alaylı alaylı gülümsedi. “Prens, size saf demek hafif kalır, belki daha ileri gitmek lazım…”</p>

      <p class="e-paragraf">İpolit, “Hakkınız yok!” diye cırladı.</p>

      <p class="e-paragraf">“Hakkım yok,” dedi Prens. “Bu konuda sizinle hemfikirim. Ama elimde değildi. Daha sonra kendi kendime dedim ki, kişisel duygularım beni etkilememeli. Başka bir deyişle Burdovski’ye saygı duysam da duymasam da eğer taleplerinde haklıysa bunları karşılamalıyım. Yine de, bunu söylemeden edemeyeceğim, bir oğlun, annesinin gizlediği şeyi böyle duyurması bana tuhaf gelmişti. Kısacası, Çabarov’un üçkâğıtçının biri olduğuna, Burdovski’yi de kışkırtarak kandırdığına inandım.”</p>

      <p class="e-paragraf">Misafirlerden bazıları iskemlelerinden kalkmışlardı. “Bu kadarı artık dayanılmaz!” dedikleri duyuldu.</p>

      <p class="e-paragraf">“Baylar, bence Bay Burdovski saf, savunmasız, dolandırıcılığa kolayca kanabilecek bir adamdı. Pavlişçev’in oğlu olduğu için ona, kendisini Çabarov’dan koruyarak, dostluğumu göstererek yardım etmem gerektiğini düşündüm. Böylece on bin rubleyi, yani hesaplarıma göre Pavlişçev’in bana harcadığı parayı kendisine vermeye karar verdim.”</p>

      <p class="e-paragraf">“Yalnızca on bin mi? Bu kadar mı?” diye bağırdı İpolit.</p>

      <p class="e-paragraf">“Prens, ya hesabınız pek kuvvetli değil ya da saf görünmenize rağmen çok kuvvetli!” diye atıldı Lebedev’in yeğeni.</p>

      <p class="e-paragraf">“On bine razı değilim,” diye ilan etti Burdovski.</p>

      <p class="e-paragraf">“Razı ol, Antip!” diye fısıldadı, İpolit’in iskemlesinin üzerinden bakan boksör. “Sen razı ol, devamını sonra hallederiz!” dedi.</p>

      <p class="e-paragraf">“Dinleyin Bay Mişkin,” diye cırladı İpolit. “Biz, misafirlerinizin, alayla gülümseyen bu bayanların ve şu [Yevgen Pavloviç’i gösterdi] kendisiyle tanışmak şerefine erişmediğim ama hakkında epey şey duyduğum beyefendinin düşündüğü kadar ahmak ve adi değiliz…”</p>

      <p class="e-paragraf">“Baylar, izin verin, beni yine anlamadınız!” dedi Prens. “Öncelikle siz Bay Keller, makalenizde servetimi çok abartmışsınız. Ben düşündüğünüz gibi milyonlara sahip değilim. Sizin telaffuz ettiğiniz rakamın sekizde, belki de onda birini aldım. İkincisi, benim için İsviçre’de on binlerce ruble harcanmadı. Schneider yılda altı yüz ruble alıyordu, bunu da sadece ilk üç yıl aldı. Pavlişçev güzel mürebbiyeler getirtmek için Paris’e hiç gitmedi. Benim için aslında on bin rubleden daha az para harcandı ama ben bu parayı on bin olarak saptadım. Kabul edersiniz ki, Bay Burdovski’yi çok seviyor olsam dahi ona daha fazlasını teklif edemezdim. Bunu düşünceli davrandığım için yapamazdım; ona yolladığım sadaka değil, borçtu çünkü. Bunu anlamamanıza şaşırdım baylar! Bununla birlikte amacım Bay Burdovski’nin geleceğini, hayattaki yolunu çizerken dostu olarak onun yanında olmaktı. Çünkü belli ki kolay yanılabilen, aldatılabilen bir kişiliğe sahip... Böyle biri olmasaydı Keller’in, makalesinde annesiyle ilgili yazdıklarını asla kabul etmezdi… Ama baylar, bunda kızacak ne var? Tahminlerimin ne kadar doğru olduğuna şimdi inandım…” Prens heyecanla misafirlerini yatıştırmak isterken, büsbütün alevlendirdiğinin farkında değildi.</p>

      <p class="e-paragraf">“Neye inandınız?” diye atılıyorlardı dört bir yandan.</p>

      <p class="e-paragraf">“Söyleyeyim: Bay Burdovski’nin yüzünü iyice inceledikten sonra onun nasıl biri olduğunu anladım… İçinde asla kötülük olmayan, herkes tarafından kolayca aldatılabilecek biri... Savunmasız bir adam... Bu yüzden ona kol kanat germeliyim. Söylemek istediğim bir şey daha var: Bu meseleyle ilgilenmesini rica ettiğim Gavrila Ardalyonoviç’le ancak bir saat önce görüşebildim. Ondan evvel yoldaydım, ardından da hastalandım… Gavrila Ardalyonoviç, Çabarov’un niyetlerini bazı kanıtlara dayanarak açığa çıkardığını ve onun, aynı düşündüğüm gibi üçkâğıtçının biri olduğunu anlattı. Baylar, pek çok kişinin beni budala sandığının farkındayım. Çabarov’un, Pavlişçev’e karşı olan sevgimi ve para konusundaki tutumumu bildiğinden dolayı beni kolayca kandırabileceğini düşündüğü açık. Ama en önemlisi –lütfen baylar, beni sonuna kadar dinleyin! – en önemlisi Burdovski’nin, Pavlişçev’in oğlu olmadığı anlaşıldı! Gavrila Ardalyonoviç, bunu bana biraz önce söyledi. Elinde kesin deliller var. Buna ne diyeceğinizi merak ediyorum doğrusu... Bütün bu masallardan sonra... Bu konudaki kanıtlar sağlam. Ben de çok şaşırdım, inanamıyorum; güvenin bana. Gavrila Ardalyonoviç henüz bütün ayrıntıları anlatmaya zaman bulamadı. Ama Çabarov’un dolandırıcı olduğu kesin, kuşkuya yer yok! Zavallı Burdovski’yi ve hepinizi aldattı! Sizler dostunuzu desteklediniz, bu soylu bir davranış. Ama o hepinizi bir dolandırıcılık olayına karıştırdı. Çünkü bu bir dolandırıcılık olayı!”</p>

      <p class="e-paragraf">“Ne dolandırıcılığı? Pavlişçev’in oğlu değil miymiş? Ama bu imkânsız!” diye bağrışmalar duyuldu. Burdovski ve arkadaşları telaş içindeydi.</p>

      <p class="e-paragraf">“Tabii dolandırıcılık! Çünkü Burdovski, Pavlişçev’in oğlu değilse eğer, bu bir dolandırıcılık olurdu. Gerçeği biliyor olsaydı dolandırıcılık olurdu, demek istiyorum. Ama kendisi de aldatılmış durumda. Onu suçlamamalıyız. Saflığı yüzünden acınmaya layık, desteklenmesi gerek… Onun hiçbir şeyden haberi olmadığına inanıyorum. Olsaydı eğer, dolandırıcılık işine onun da katıldığı anlamına gelirdi bu. İsviçre’ye gitmeden önce ben de aynı durumdaydım, sonunu getirmeden kekeler durur ve istediğimi anlatamazdım… Onu çok iyi anladığımı ifade etmek istiyorum. Ben de aşağı yukarı aynı durumda olduğumdan, onu çok iyi anlıyor ve ona acıyorum. Bunları söylemeye hakkım var. Pavlişçev’in oğlu yok. Bu olay bir yalandan ibaret olduğu halde, ben yine de sözümde duracağım. Pavlişçev’in hatırına, bu on bin rubleyi vermeye hazırım. Aslında, bu olaydan evvel de on bin ruble vererek, Pavlişçev’in adına bir okul açmak istiyordum. Bay Burdovski, Pavlişçev’in oğlu olmasa bile, onun ne kadar acımasızca aldatıldığını göz önünde bulundurarak öyle saymak gerekir. Baylar, şimdi Gavrila Ardalyonoviç’i dinleyeceksiniz. Bu meseleyi açıklığa, bir çözüme kavuşturacağız. Alınmadan, coşkuya kapılmadan yerlerinizde kalıp dinleyin. Gavrila Ardalyonoviç bize her şeyi açıklayacak! İtiraf edeyim, ben de bütün ayrıntıları öğrenmek için sabırsızlanıyorum. Bay Burdovski, Gavrila Ardalyonoviç, Pskov’a, annenizin yanına gitti; makalede, sizi yazmaya zorladıkları gibi, anneniz ölmedi, hayatta… Oturun baylar, oturun!”</p>

      <p class="e-paragraf">Prens oturdu, iskemlelerinden fırlayan Burdovski ve arkadaşlarını da oturmaya ikna etti. Prens, son on ya da yirmi dakikada aşırı bir heyecanla, yüksek sesle, hızla konuşuyordu. Sabırsızca herkesin sesini bastırmak istiyordu. Bu süre içinde ağzından çıkan bazı sözler için daha sonra üzülüp pişmanlık duyacağı kesindi. Onu bu derece kızdırmasalardı, o da bu kadar telaşlanmaz ve bazı itiraflardan ve varsayımlardan kaçınırdı. İskemlesine oturur oturmaz yüreğine acı bir pişmanlık çöktü. İsviçre’de tedavi edildiği hastalıktan Burdovski’nin de muzdarip olduğunu söylemesi misafirinin yüreğini incitmişti. Ayrıca okula ayırmayı düşündüğü parayı ona vereceğini duyurması, bunu herkesin önünde sadaka teklif edercesine yapması kaba bir davranış olmuştu. “Bunu keşke bekleyip yarın baş başa kaldığımızda yapsaydım,” diye geçirdi içinden. “Şimdi artık olan oldu. Gerçekten de budalanın biriyim!” diye düşündü utanç ve kederle.</p>

      <p class="e-paragraf">O zamana dek tek bir kelime etmeden bir köşede duran Gavrila Ardalyonoviç, Prensin çağrısı üzerine öne çıktı, yanına oturdu ve sakin bir ses tonuyla raporunu açıklamaya başladı. Herkes, ilk başta da Burdovski ve arkadaşları sustu ve büyük bir merakla dinlemeye koyuldu.</p>

      <p class="e-2-baslik">IX</p>

      <p class="e-paragraf">Gavrila Ardalyonoviç, şaşkınlıkla gözlerini açıp dikkat kesilen, her halinden son derece heyecanlı olduğu belli olan Burdovski’ye bakarak söze başladı: “Saygıdeğer annenizin babanız memur Bay Burdovski’yle evlenişinden tamı tamına iki sene sonra dünyaya geldiğinizi inkâr etmeye kalkışmayacağınızı umuyorum, hatta bunu istemeyeceğinizi de biliyorum. Doğum tarihinizi kanıtlamak çok kolaydır. Bay Keller’in makalesinde bu olayı sizi ve annenizi incitecek biçimde değiştirmesini, gerçekleri sadece sizin çıkarlarınıza göre ayarlayarak taleplerinizde haklı taraf olmanızı sağlamayı amaçlayan hayal gücünden kaynaklandığı aşikâr. Bay Keller size, makalesini yayınlamadan önce bazı bölümlerini okuduğunu belirtmişti. Ama belli ki bu kısmını okumamış…”</p>

      <p class="e-paragraf">“Bu doğru, okumadım,” diye araya girdi boksör. “Ama bunu, olayları yakından bilen güvenilir bir kaynaktan öğrenmiştim ve ben…”</p>

      <p class="e-paragraf">Gavrila Ardalyonoviç boksörün sözünü kesti: “Sözünüzü kestiğim için özür dilerim, Bay Keller… Konuşmama izin verirseniz inanın, makalenize de geleceğiz, açıklamalarınızı o zaman dinlemeye hazırız. Şimdi sırayla gitmekte yarar var. Bir tesadüf sonucu, kız kardeşim Varya Ardalyonovna Ptizina’nın yardımıyla, yakın arkadaşı dul toprak sahibesi Vera Alekseyevna Zubkova’nın bir mektubu elime geçti. Mektup yirmi dört sene evvel yurt dışında bulunduğu sırada müteveffa Nikolay Andreyeviç Pavlişçev tarafından yazılmıştı. Vera Alekseyevna’yla temasa geçerek, Pavlişçev’in uzak bir akrabası ve arkadaşı emekli Albay Timotey Fedoroviç Vyazovkin’e başvurdum. O da, Nikolay İvanoviç’in, yine yurt dışında yazılmış iki mektubunu verdi. Bay Burdovski, işte bu üç mektubun içinde yer alan tarih ve olaylardan, Nikolay İvanoviç’in dünyaya gelişinizden tam bir buçuk sene önce yurt dışına gidip aralıksız üç sene kaldığı itiraz kabul edilmeyecek bir biçimde kanıtlanmıştır. Sizin de çok iyi bildiğiniz gibi anneniz Rusya dışına hiç çıkmamıştır. Saat çok geç, mektupları şu anda okuyamayacağım. Ama hemen yarın sabah, kararlaştıracağımız bir saatte buluşup bu mektupları sizlere sunmaya hazırım, Bay Burdovski. Yazıyı karşılaştırmak için tanık ve uzmanlar da getirebilirsiniz. O zaman siz de anlattığım olayın gerçekliğine hiç kuşkunuz kalmadan inanacaksınız. Ayrıca, bütün bu mesele kendiliğinden çözümlenmiş olacak.”</p>

      <p class="e-paragraf">Kalabalıktan heyecanlı sesler yükseldi. Burdovski birden iskemlesinden fırladı. “O halde aldatıldım, kandırıldım. Sadece Çabarov tarafından değil… ve uzun zamandan beri… İstemiyorum; ne tanık istiyorum, ne de uzman. Size inanıyor ve vazgeçiyorum… On bin rublenizi de istemiyorum… Hoşça kalın!”</p>

      <p class="e-paragraf">Şapkasını alıp çıkmaya davrandı. Gavrila Ardalyonoviç onu alçak ve tatlı bir sesle durdurdu:</p>

      <p class="e-paragraf">“Bay Burdovski, lütfen beş dakika daha kalın. Bilmenizi istediğim, sizin için son derece önemli birkaç nokta var. Eminim şimdi açıklayacağım konular hakkında bilgi sahibi değilsiniz. İnanın bana, duyacaklarınız sizi de sevindirecek…”</p>

      <p class="e-paragraf">Burdovski, kısa bir süre düşündükten sonra başını hafifçe eğerek tekrar yerine oturdu. Destek olmak amacıyla onunla birlikte ayağa kalkan Lebedev’in yeğeni de oturdu. Cesaretini kaybetmemiş gibi görünse de belli ki duydukları onu sarsmıştı. Suratı asık İpolit üzgün ve şaşkın görünüyordu. Tam o sırada şiddetli bir öksürük nöbetine tutuldu, mendili kan içinde kaldı. Boksör korkmuştu.</p>

      <p class="e-paragraf">“Antip,” diye bağırdı. “Hatırlıyor musun, hani sana iki gün evvel belki de gerçekten Pavlişçev’in oğlu değilsin, demiştim...”</p>

      <p class="e-paragraf">Etraftan gülüşmeler duyuldu.</p>

      <p class="e-paragraf">“Bunu söylemeniz bizim için çok önemli, çok değerli, Bay Keller,” diye tekrar sözü aldı Gavrila Ardalyonoviç. “Bay Burdovski doğum tarihini tabii biliyor ama Pavlişçev’in ne zaman yurt dışında bulunduğundan haberi olmadığı kesin. Hayatının büyük bir bölümünü Rusya dışında geçiren Bay Pavlişçev, ancak kısa süreler için vatanına dönerdi. Yakınları bile aradan yirmi yıldan fazla zaman geçtiği için onun tam olarak ne zaman yurt dışına taşındığını unutmuş. O zaman hâlâ dünyaya gelmemiş olan Bay Burdovski bunu zaten bilemez. Bütün bu tarihleri açıklığa kavuşturmak zor olsa da imkânsız değildir. Yine de elimde olan bilgilere tesadüf sonucu ulaştığımı da itiraf etmeliyim, bunları öğrenemeyebilirdim de… Demek istediğim şu, bu konuda bir soruşturma yapmak isteseydiler bile, Bay Burdovski’nin, hatta Çabarov’un bile bu bilgileri elde etmeleri pek mümkün değildi. Hatta belki tam olarak nerelere başvurmaları gerektiği akıllarına bile gelmezdi…”</p>

      <p class="e-paragraf">Birden İpolit, hiddetle sözünü kesti: “İzin verin, Bay İvolgin, bütün bunlara gerek var mı sizce? Özür dilerim. Mesele açıklığa kavuştu. Olay aydınlandı. Sizlere inanmaya hazır olduğumuz halde, bu üzücü ve aşağılayıcı sözlere ne lüzum var? Büyük ihtimalle siz araştırmada bulunduğunuz konunun ne kadar incelik gerektirdiğini, bu işi ne kadar ustalıkla yürüttüğünüzü belirterek övünmek istiyorsunuz. Burdovski bu işe bilmeden girdiği için onu bağışlatmaya mı niyetlisiniz? Bir bu kalmıştı… Bu yaptığınız küstahlıktan başka bir şey değil, hatta daha da kötüsü, beyefendi! Burdovski’nin buna ihtiyacı olduğunu mu düşünüyorsunuz acaba? Onun ne sizin temize çıkarmanıza, ne de bağışlanmaya gereksinimi var. Zaten kendini yeterince aşağılanmış hissediyor; yorgun ve utanç içinde şu anda. Bunu anlamalısınız…”</p>

      <p class="e-paragraf">“Yeter, Bay Terentyev, yeter!” Gavrila Ardalyonoviç, İpolit’i zorla durdurmuştu. “Sakin olun, lütfen sinirlenmeyin. Sanırım kendinizi iyi hissetmiyorsunuz, acı çekiyorsunuz. Bütün yüreğimle duygularınızı paylaşıyorum. O halde ben de sözlerimi bitiriyorum.” dedi. Dinleyicilerin sabırsızlığını fark ederek devam etti. “Ama bitirmeden evvel, kanımca mutlaka anlatılması çok önemli olan birkaç olaydan daha bahsetmeme izin verin. Bay Burdovski, anneniz, Nikolay Andreyeviç Pavlişçev’in gençliğinde çok sevdiği köle kızlardan birinin kardeşiydi. Pavlişçev sevdiği kızla evlenmek istiyordu, ama beklenmedik ölümü onları ayırdı. Bugün artık çok eskilerde kalmış ve herkesçe unutulmuş bu olayın gerçek olduğu konusunda deliller var. Bu yüzden Pavlişçev hayatı boyunca annenizle ilgilendi, elinden gelen yardımı ondan hiç esirgemedi. Anneniz henüz on yaşında bir çocukken, Bay Pavlişçev onu evlatlık olarak yanına almış, ona güzel bir çeyiz de hazırlamış. Bu ilgi, haliyle Pavlişçev’in kalabalık akrabalarını telaşlandırmış; evlatlığıyla evleneceğini düşünenler bile olmuş. Ama olaylar başka türlü gelişmiş. Genç kız kendi isteğiyle (bununla ilgili kanıtlar da elimde), yirmi yaşındayken, Bay Burdovski isminde bir memurla evlendi. Para pul işlerinde pek becerikli olmayan babanız Bay Burdovski’nin, annenizin çeyiz olarak getirdiği on bin rubleyi aldıktan sonra memuriyeti bırakıp ticarete atıldığını, aldatıldığını, bu parayı kaybettiğini yine kesin kanıtlarla doğrulamaya hazırım. Bu acı olaydan sonra babanız kendini içkiye vermiş ve sonunda hastalanıp annenizle evliliğinin sekizinci yılında vefat etmiş. Onun ölümünden sonra, kendi anlattıklarına göre, anneniz ona senede altı yüz ruble bağlayan Pavlişçev’in soylu yardımı sayesinde ayakta kalabilmiş. Bay Burdovski, siz daha küçücük –kekeme, sakat, aciz, zavallı bir çocukken– Pavlişçev’in sizi çok sevdiğini gösteren pek çok delil var. (Sağlam bir araştırmanın sonucunda edindiğim bilgilere dayanarak Pavlişçev’in hayatı boyunca talihsizliğe uğramış acizlere, özellikle de çocuklara karşı bağlılık duyduğunu ve yardım ettiğini söyleyebilirim.) Onun sayesinde liseye gittiniz, iyi bir eğitim aldınız. Akrabaları zamanla onun oğlu olduğunuza inanmaya başladı. Kendisi vefat edince herkes vasiyetname telaşına düştüğü için hiç kimse bunu soruşturmadı. Kuşkusuz bu söylenenler size kadar ulaşmıştı, Bay Burdovski. Kişisel olarak tanışmaktan onur duyduğum anneniz bunlardan haberdardı ama sizin de bunların etkisinde kaldığınızı bilmiyordu. (Ben de bunu ondan sakladım.) Annenizi, Pskov’da, hastalıkların ve Pavlişçev’in vefatından sonra düştüğü yoksulluğun pençesinde buldum, Bay Burdovski. Minnet gözyaşlarıyla bana, yardımınızın sayesinde hayatına devam edebildiğini anlattı. Bu arada parlak bir geleceğiniz olduğuna yürekten inanıyor ve bu ona güç veriyor.”</p>

      <p class="e-paragraf">“Sıktınız artık!” diye bağırdı Lebedev’in yeğeni, sabırsızca. “Bu romana ne gerek var ki?”</p>

      <p class="e-paragraf">“Münasebetsiz!” diye haykırdı İpolit.</p>

      <p class="e-paragraf">Bir tek Burdovski sesini çıkarmadan dinliyordu.</p>

      <p class="e-paragraf">“Gerek olup olmadığını nasıl sorabilirsiniz?” diye atıldı Gavrila Ardalyonoviç, sinsi bir şaşkınlık göstererek. Ardından zehrin son damlalarını akıtmaya hazırlandı. “Önce, Bay Burdovski, Pavlişçev’in kendisini oğlu olduğu için değil, iyi yürekliliğinden sevdiğine inanabilir. Az evvel makale okunduktan sonra, Bay Keller’in yazdıklarını doğrulayan Bay Burdovski’nin, en azından bunu bilmeye hakkı var, hatta bilmesi gerekli. Bunu, sizi soylu bir adam saydığım için söylüyorum, Bay Burdovski. Ayrıca, Çabarov’un dolandırıcılık gibi bir amacı olmadığı da açık sanırım. Prens, heyecanlanarak bu konuda, benim de aynı fikirde olduğumu söylemişti. Ama bu doğru değil. Çabarov dolandırıcı olabilir, ancak bu olayda, sadece, büyük paralar kazanmayı uman bir avukat olarak karşımıza çıkıyor. Prensin kolayca para verebilecek biri olduğunu, müteveffa Pavlişçev’e karşı saygı ve şükran duyduğunu, son olarak da (en önemlisi) Prensin şövalye ruhlu, soylu yürekli bir kişi olduğunu biliyordu. Yaptığı hesap aslında hem ustacaydı, hem de doğru tahminlere dayanıyordu. Bay Burdovski’ye gelince, onun bu işe çıkar için girmediğini söyleyebilirim. Ona, kendi inançlarına uygun bazı düşünceler aşıladılar; o da doğruya, ilericiliğe, insanlığa hizmet ettiğine inanmaya başladı. Şimdi, bütün anlatılanlardan sonra Bay Burdovski’nin iyi, temiz yürekli bir genç olduğu herkesçe anlaşıldı. Prens, ona gönül rahatlığıyla az evvel bahsettiği yardımı yapabilir.”</p>

      <p class="e-paragraf">Prens, endişeyle bağırdı: “Durun, Gavrila Ardalyonoviç!”</p>

      <p class="e-paragraf">Ama olan olmuştu artık.</p>

      <p class="e-paragraf">Burdovski öfkeyle, “Size üç kere bu parayı istemediğimi söyledim!” diye haykırdı. “Onu almam… İstemem… Gidiyorum ben!”</p>

      <p class="e-paragraf">Taraçadan kaçmak üzereydi ki Lebedev’in yeğeni onu kolundan tutup kulağına bir şeyler fısıldadı. Burdovski hemen döndü, cebinden ağzı açılmış büyükçe bir zarf çıkardı ve Prensin önünde attı.</p>

      <p class="e-paragraf">“İşte paranız! Buna hakkınız yok... Bu para…”</p>

      <p class="e-paragraf">“Bu, Çabarov vasıtasıyla ona sadaka niyetine yollamaya cesaret ettiğiniz iki yüz elli ruble,” diye açıkladı Doktorenko.</p>

      <p class="e-paragraf">“Makalede elli yazıyor!” diye bağırdı Kolya.</p>

      <p class="e-paragraf">Prens, Burdovski’ye yaklaştı. “Suçluyum,” dedi. “Size karşı çok suçlu olduğumun farkındayım, Bay Burdovski. Ama inanın, bunu size sadaka olarak yollamadım. Şimdi de suçluyum…” Prens son derece üzgündü; kopuk kopuk konuşuyor, yorgun ve bitkin görünüyordu. “Dolandırıcılıktan, hilekârlıktan söz etmiştim… Ama bunları söylerken sizi kastetmemiştim. Bazı konularda yanılmışım. Benim gibi… hasta olduğunuzu söylemiştim. Ama siz benim gibi değilsiniz. Siz… çalışıyorsunuz, ders veriyorsunuz, annenize bakıyorsunuz… Ben… bunu bilmiyordum… Annenizi seviyorsunuz. Size on bin ruble vermeyi teklif ettim ama bunu… başka türlü yapmalıydım. Şimdi… olan oldu… Benden nefret ediyorsunuz…”</p>

      <p class="e-paragraf">“Tam bir tımarhaneye döndü burası!” diye bağırdı Lizaveta Prokofyevna.</p>

      <p class="e-paragraf">“Tam bir tımarhane!” diye onayladı Aglaya, dayanamayıp. Ama sözleri o gürültünün arasında kayboldu. Herkes yüksek sesle bağırıp çağırıyordu. İvan Fedoroviç Epançin hakarete uğramış gibi öfkeli, Lizaveta Prokofyevna’yı bekliyordu.</p>

      <p class="e-paragraf">Lebedev’in yeğeni uzun zamandır söylemek istediklerini söyleme fırsatı bulmuşçasına bir edayla, “Evet Prens, hakkınızı vermeliyim doğrusu… Hastalığınızdan, hadi böyle diyelim, faydalanmasını gayet iyi biliyorsunuz. Dostluğunuzu ve paranızı öyle ustaca sundunuz ki, namuslu ve şerefli bir insanın bunu kabul etmesi imkânsız. Bu yaptığınız ya çok safça, ya da çok ustaca… Hangisi olduğunu siz daha iyi bilirsiniz…”</p>

      <p class="e-paragraf">O anda para zarfını açan Gavrila Ardalyonoviç, “İzin verin baylar!” dedi. “Burada iki yüz elli ruble değil de, yalnız yüz ruble var. Bir yanlışlık olmasın diye söylüyorum, Prens.”</p>

      <p class="e-paragraf">Prens önemi yok dercesine elini salladı: “Bırakın, bırakın!”</p>

      <p class="e-paragraf">Lebedev’in yeğeni yeni bir hamle yaptı saldırıya: “Hayır… Sizin ‘bırakın’ demeniz bize hakarettir, Prens. Biz bunu açıkça söylüyoruz: Evet, burada yüz ruble var, iki yüz elli değil! Ama ne fark eder ki? Ha yüz, ha iki yüz ruble; hep bir değil mi? ”</p>

      <p class="e-paragraf">Gavrila Ardalyonoviç, “Hayır, değil” diyebildi şaşkınlıkla.</p>

      <p class="e-paragraf">“Sözümü kesmeyin. Sizin sandığınız kadar aptal değiliz biz avukat bey,” diye haykırdı kızgınlıkla Lebedev’in yeğeni. “Elbette yüz ruble ile iki yüz elli ruble arasında fark var. Ama burada önemli olan ilkedir. Burada önemli olan yaptığımızdır. Yüz elli rublenin eksik olması ise sadece bir ayrıntıdır. Önemli olan Prens, Burdovski’nin, sizin ona sadaka gibi verdiğiniz parayı suratınıza fırlatmasıdır. İşte bu yüzden yüz ya da iki yüz elli ruble olması fark etmiyor. Burdovski on bin rubleyi de kabul etmedi, hepiniz şahitsiniz. Şerefsiz bir kişi olsaydı, yüz rubleyi de getirmezdi! Gelelim eksik olan yüz elli rubleye… Bu para Çabarov’a Prensi ziyaret etmek için yol harçlığı olarak verildi. Olay bu. İş yürütme konusundaki beceriksizliğimizle istediğiniz kadar alay edebilirsiniz. Zaten bizi gülünç duruma düşürmek için elinizden geleni ardınıza koymadınız, ama şerefsiz olduğumuzu söylemeyin sakın. Biz hep birlikte bu yüz elli rubleyi Prense geri vereceğiz. Ruble ruble olsa da yine ödeyeceğiz, üstelik faiziyle birlikte. Burdovski yoksuldur, Burdovski’nin milyonları yok. Çabarov, yolculuğundan sonra bir hesap pusulası takdim etti. Kazanacağımızı umuyorduk. Onun yerinde kim olsaydı aynı şeyi yapardı.”</p>

      <p class="e-paragraf">“Nasıl aynı şeyi?” diye bağırdı Prens Şç.</p>

      <p class="e-paragraf">“Deli ettiniz beni!” diye haykırdı Lizaveta Prokofyevna.</p>

      <p class="e-paragraf">O zamana dek hiç araya girmeyen, sadece olayları izlemekle yetinen Yevgeni Pavloviç, “Bu bana, geçenlerde bir avukatın yaptığı dillere destan savunmayı hatırlattı,” dedi gülerek. “Hırsızlık yapmak için girdiği evde altı kişiyi öldüren müvekkillinin yoksulluğunu mazeret olarak öne sürüyordu. ‘Yoksulluk içinde sürünen müşterimin aklında altı kişiyi öldürme fikri doğdu. Doğaldır, zaten onun yerinde kim olsa aklına aynı fikir gelmez miydi?’ Bunu tam olarak aynı kelimelerle ifade etmemiş olabilir ama buna benzer sözlerdi.”</p>

      <p class="e-paragraf">Öfkeden tir tir titreyen Lizaveta Prokofyevna birden, “Bu kadarı yeter!” diye bağırdı. “Bu saçmalıklara bir son verme zamanı geldi.”</p>

      <p class="e-paragraf">Aşırı derecede öfkeliydi. Başını geriye attı, dostlarıyla düşmanlarını ayırt etme gereği duymadan mağrur, meydan okuyan, alev alev bakışlarla etrafındakileri süzdü. Uzun zamandır bastırdığı öfkesi, artık o son dışa vurmayla sonuçlanan raddeye gelmişti. Lizaveta Prokofyevna’yı iyi tanıyanlar, onun alışılmamış, olağanüstü bir halde olduğunu hemen fark ettiler. İvan Fedoroviç, ertesi gün Prens Şç.’ye, “Onun bu halini biliyorum, ama dünkü gibisi ancak üç yılda bir olur, daha fazla değil!” demiş ve “Asla sık olmaz!” diye üstelemişti.</p>

      <p class="e-paragraf">“Yeter İvan Fedoroviç, artık beni tutmayın!” diye haykırıyordu Lizaveta Prokofyevna. “Kolunuzu neden şimdi uzatıyorsunuz sanki? Beni buradan götürmeliydiniz. Kocamsınız, ailenin reisisiniz; gitmek istemesem bile kulağımdan çekip beni buradan götürmeliydiniz. Hiç olmazsa kızlarınızı düşünseydiniz! Şimdi artık siz olmasanız da kendimiz yolu buluruz. Bir yıl boyunca utançtan yüzümüz kızarır... Daha bitmedi, Prense de teşekkür etmem lazım! Bu eşsiz misafirperverliğiniz için size ne kadar teşekkür etsem azdır Prens, inanın! Ben de, budala gibi, gençleri dinleyeceğim diye kalmıştım... Bu ne rezalet, bu ne iğrençlik! Dehşet, kaos… böylesi akla hayale sığmaz! Bu gibiler çok mu acaba? Sus, Aglaya! Sus, Aleksandra! Siz karışmayın! Çekilin, Yevgeni Pavloviç, canımı sıkıyorsunuz!” Bunları dedikten sonra Prense döndü: “Ya sana ne demeli? Kalkmış onlardan özür diliyorsun,” dedi. “ ‘Size yardım etmeyi teklif ettiğim için bağışlayın’ gibilerinden…” Birden Lebedev’in yeğenine dönerek, “Ne gülüyorsun, küçük farfara? ‘Biz rica etmiyoruz, talep ediyoruz!’ Öyle mi?.. Sanki bu budala yarın nasılsa onlara yanaşıp dostluğunu ve servetini sunmayacak… Gideceksin, değil mi? Gidecek misin, gitmeyecek misin?”</p>

      <p class="e-paragraf">Prens itaatkâr bir sesle, “Gideceğim,” dedi yavaşça.</p>

      <p class="e-paragraf">“Duydunuz!” Ardından tekrar Doktorenko’ya döndü: “Sen de buna güveniyordun zaten. Para nasıl olsa cebinde, sen de burada bize istediğin palavraları sıkıyorsun… Hayır, azizim, git başka enayi bul. Sizin neler çevirdiğinizi anlıyorum!”</p>

      <p class="e-paragraf">“Lizaveta Prokofyevna!” diye bağırdı Prens.</p>

      <p class="e-paragraf">Prens Şç., elinden geldiğince sakince, yüzünden gülümsemeyi eksik etmeden, “Gidelim, Lizaveta Prokofyevna, geç oldu. Prensi de birlikte götürürüz,” dedi.</p>

      <p class="e-paragraf">Genç kızlar ürkek ürkek kenarda duruyordu. General dehşet içindeydi. Herkes şaşkındı. Arkada duranlar sinsi sinsi gülümseyip birbirlerine bir şeyler fısıldıyordu. Lebedev’in yüzünden heyecanlı ve şaşkın olduğu belliydi.</p>

      <p class="e-paragraf">“Rezalet ve kaosla her yerde karşılaşabilirsiniz, hanımefendi,” dedi Lebedev’in yeğeni. Aslında o da şaşkındı ama ciddi görünmeye çalışıyor, kendine ağırlık veriyordu.</p>

      <p class="e-paragraf">“Ama bu kadarıyla değil!” diye kestirip attı Lizaveta Prokofyevna hiddetle. Sinir krizi geçiriyor gibiydi. Kendisini yatıştırmaya çalışanlara dönerek, “Bırakın beni!” diye bağırdı. “Hayır, az evvel siz, Yevgeni Pavloviç, yoksul olduğunu öne sürerek altı kişinin canına kıymaktan daha doğal bir şey olmadığını mahkemede savunan bir avukattan bahsettiniz. Durum böyleyse eğer, dünyanın sonu gelmiş demektir! Şimdi her şeyi anladım! Şu kekeme [Burdovski’yi gösterdi] boğazını kesmez mi? Keser, bahse girerim! Verdiğin on bin rubleyi almayı reddeder, ama gece gelip boğazını keser, sonra da seni soyar. Üstelik bunu vicdanının sesini dinleyerek yapar! Ona göre namussuzluk değildir bu. Bu, ‘soylu bir çaresizliğin coşkusudur’, bir ‘inkâr etme’ eylemidir vesaire vesaire… Pöf… Dünya tersine dönmüş! Bir aile kızı, ansızın sokak ortasında bir arabaya atlıyor ve ‘Anne, birkaç gün evvel ben falancayla, Karliç ya da İvaniç ile evlendim, hoşça kal!’ diyor. Sizce bunlar iyi, saygıya değer eylemler mi? Doğal mı yoksa? Belki de ‘kadın sorunu’dur? [Kolya’yı işaret ederek] Şu yumurcak geçenlerde kadın sorununun böyle bir şey olduğunu savunuyordu. Anne aptalca davranmış olabilir, ama sen yine de ona karşı insan gibi davran! Demin buraya girerken hepinizin burnu bir karış havadaydı. ‘Biz geliyoruz! Sizi şereflendiriyoruz! Hak bizden yana. Bütün haklar bizimdir, size kalmadı!’ ‘Bize karşı saygılı olun, ama biz size köle muamelesi yapacağız!’ Haklarını istiyorlar güya, oysa yazdıklarında hakkı ara ki bulasın. ‘Rica etmiyoruz, talep ediyoruz. Size şükran borcumuz yok; çünkü siz vicdanınızı rahatlatmak için böyle yapıyorsunuz!’ Ne ahlâk anlayışı, ne erdem! Madem şükran duymayacaksın; Prens de sana Pavlişçev’e karşı minnet duymadığını, çünkü onun da kendi vicdanını rahatlatmak için iyilik ettiğini söyleyebilir. Ama senin bütün dayanağın, Prensin Pavlişçev’e karşı duyduğu minnet… Prensin sana borcu yok. O halde bu minnet duygusundan başka neye güvenirsin? İnkâr ettiğin bu minnet duygusundan başka neye güvenirsin? Hepiniz aklınızı kaçırmışsınız! Tanrı’ya inanmaz, İsa tanımazsınız! Kibir ve gurur sizi içten içe yemiş, öyle ki günün birinde birbiriniz yiyip bitireceksiniz. Bu söylediğimi sakın unutmayın! Bu durum rezalet, kargaşa, perişanlık değilse nedir o zaman? Bu da, bütün bu olan bitenden sonra gidip bağışlamaları için onlara yalvarıyor! Sizin gibileri çok mu acaba? Ne diye gülüyorsunuz, rezil oldum diye mi? Evet, rezil oldum. Ama olan oldu artık… [Birden İpolit’e döndü] Alay ediyorsun, öyle mi? Zorla soluyorsun, ama bu halinle bile milleti yoldan çıkarmaya kalkıyorsun. [Kolya’yı gösterdi] Bu çocuğun aklını da sen karıştırdın; seni sayıklıyor durmadan. Tanrı’ya inanmıyorsun. Ona da tanrıtanımazlığı öğretiyorsun. Biliyor musun, sana şöyle güzel bir sopa atmalı!.. Pöf… Yarın onların yanına gidecek misin, Prens Lev Nikolayeviç?” diye sordu tıkanırcasına.</p>

      <p class="e-paragraf">“Gideceğim.”</p>

      <p class="e-paragraf">“O halde seni artık görmek istemiyorum!” Lizaveta Prokofyevna gitmek için davrandı ama birden durdu ve İpolit’i işaret ederek, “Bu dinsizi de mi görmeye gideceksin?” diye sordu. İpolit’in alaylı gülüşüne dayanamayıp herkesi ürperten bir sesle, “Neden benimle alay ediyorsun?” diye bağırdı ve ona doğru atıldı.</p>

      <p class="e-paragraf">Dört bir yandan, “Lizaveta Prokofyevna! Lizaveta Prokofyevna! Lizaveta Prokofyevna!” sesleri duyuldu.</p>

      <p class="e-paragraf">“Anne, ayıp!” diye bağırdı Aglaya.</p>

      <p class="e-paragraf">Lizaveta Prokofyevna, İpolit’in kolunu yakalamış, nedense sımsıkı tutuyor, bir yandan da ona dik dik bakıyordu.</p>

      <p class="e-paragraf">“Telaşlanmayın, Aglaya İvanovna, merak etmeyin. Anneniz, ölmek üzere olan birine yüklendiğini anlayıp geri çekilecektir. Ben de, izin verirseniz, seve seve neden güldüğümü açıklayacağım…”</p>

      <p class="e-paragraf">Bunları söyledikten sonra İpolit nefesini kesen korkunç bir öksürük nöbetine tutuldu.</p>

      <p class="e-paragraf">Kolunu bırakan Lizaveta Prokofyevna, dehşetle gencin dudaklarındaki kana bakıyordu. “Bakar mısınız, ölüyor ama yine de nutuk çekmekten vazgeçmiyor!” diye bağırdı. “Ne diye hâlâ konuşup duruyorsun? Hemen gidip yatman lazım senin…”</p>

      <p class="e-paragraf">İpolit yavaş, yorgun bir sesle, “Ben de öyle yapacağım,” dedi. “Eve gider gitmez yatacağım… İki hafta sonra öleceğimi biliyorum… Geçen hafta B. söyledi. İzin verirseniz, ayrılmadan evvel bir iki söz etmek istiyorum.”</p>

      <p class="e-paragraf">“Aklından zorun mu var senin? Saçmalama! Bırak konuşmayı falan! Dinlenmen, tedavi görmen gerekiyor! Git, yat! Git!” diye bağırdı Lizaveta Prokofyevna, korku içinde.</p>

      <p class="e-paragraf">“Şimdi yatarsam, ölünceye dek bir daha kalkamam,” dedi İpolit gülümseyerek. “Daha dün, bir daha kalkmamak üzere yatmak istiyordum; ama hâlâ ayakta durmaya takatim varken, bunu yarından sonraya ertelemeyi düşündüm. Bugün… buraya gelmek… için… Çok yorgunum…”</p>

      <p class="e-paragraf">“Otursana! Ne diye hâlâ ayaktasın? İşte iskemle.” Lizaveta Prokofyevna aceleyle ona bir iskemle verdi.</p>

      <p class="e-paragraf">“Teşekkür ederim. Siz de karşıma oturun lütfen, konuşalım… Sizinle konuşmak istiyorum, Lizaveta Prokofyevna. Konuşmalıyız...” dedi İpolit yavaşça ve gülümseyerek ilave etti: “Bugün belki son olarak insanlarla bir aradayım. Açık havada oturuyoruz. On beş gün sonra toprağın altında olacağım… Bu benim insanlarla ve tabiatla vedalaşmamdır. Çok duygusal biri sayılmam ama bunun burada, Pavlovsk’ta olmasına seviniyorum… yapraklı ağaçların arasında…”</p>

      <p class="e-paragraf">Lizaveta Prokofyevna gitgide kaygılanıyordu. “Canım, ne diye konuşacağız bu saatte? Ateşin var, yanıyorsun… Az evvel mızıldanıyordun, şimdi ise nefesin kesiliyor…”</p>

      <p class="e-paragraf">“Daha sonra bol bol dinlenirim. Son arzumu kabul edin lütfen, karşı çıkmayın. Lizaveta Prokofyevna, uzun zamandır sizinle tanışıp konuşmak istediğimi biliyor musunuz? Sizi gıyaben zaten tanıyordum. Kolya çok bahseder sizden. Beni hiç yalnız bırakmıyor… Çok değişik bir kadınsınız siz… Bunu şimdi daha da iyi anlıyorum. Hatta… sizi biraz sevdim bile.”</p>

      <p class="e-paragraf">“Tanrım, ona neredeyse el kaldıracaktım!”</p>

      <p class="e-paragraf">“Yanılmıyorsam, sizi Aglaya İvanovna engelledi, değil mi? Kızınız… Onu daha evvel hiç görmemiştim. O kadar güzel ki ilk bakışta o olduğunu anladım. İzin verin de hayatımda son kez bir güzele bakayım.” İpolit’in dudakları mahcup ve çarpık bir tebessümle büzüldü. “İşte, herkes burada, bütün dostlarınız… Prens de burada, kocanız da… Son arzumu neden kabul etmiyorsunuz?”</p>

      <p class="e-paragraf">“Bir iskemle getirin!” diye bağırdı Lizaveta Prokofyevna, ama beklemeden kendisi bir iskemle aldı ve İpolit’in karşısına oturdu. “Kolya, hemen onu buradan götür… Yarın, ben de…”</p>

      <p class="e-paragraf">“Sizin için bir mahzuru yoksa Prensten bir fincan çay isteyeceğim… Çok yoruldum. Lizaveta Prokofyevna, siz sanırım Prensi çaya davet etmiştiniz. Burada kalın ve çayı hep birlikte içelim, lütfen… Prens hepimize çay ikram eder. Beni bağışlayın… Sizin ne kadar iyi yürekli biri olduğunuzu biliyorum… Prens de öyle… Hepimiz gülünç derecede iyi insanlarız…”</p>

      <p class="e-paragraf">Prens hemen iskemlesinden kalktı. Lebedev, ardından Vera aceleyle çıktılar.</p>

      <p class="e-paragraf">“Bu doğru,” dedi Generalin karısı. “Peki, konuşmana izin veriyorum, ama heyecanlanmadan, yavaş yavaş… Yüreğimi sızlattın. Bugün burada olan bitenden sonra evinde çay içmezdim, bunu hak etmedin Prens. Yine de kalıyorum, kimse de benden özür falan beklemesin! Hiç kimse! Seni azarlamış olabilirim, yine de bağışla, istersen elbet.” Öfkeyle, sanki kendisine karşı suç işlemişlercesine kocasına ve kızlarına baktı. “Kimseyi burada zorla tutmuyorum. Evin yolunu biliyorum. Tek başıma da gidebilirim,” diye ilave etti.</p>

      <p class="e-paragraf">Ama sözün bitiremeden herkes yaklaşıp etrafını sardı. Prens misafirlerinden çaya kalmalarını rica etti. Bunu daha önce düşünemediği için özürler diledi. General bile çok kibardı ve Lizaveta Prokofyevna’ya sevgiyle taraçada üşüyüp üşümediğini sordu. Az kalsın İpolit’e ne zamandır üniversitede okuduğunu soracaktı. Yevgeni Pavloviç ile Prens Şç., son derece kibar ve keyifliydiler. Adelaida ve Aleksandra’nın yüzlerinde, henüz silinmemiş şaşkınlığın yanı sıra memnuniyet okunuyordu; Lizaveta Prokofyevna’nın sinir krizinin geçtiğine seviniyorlardı. Bir tek Aglaya surat asıp köşede duruyordu. Bütün misafirler çaya kalmıştı. Hiç kimse gitmek istemiyordu –geçerken Lebedev’in bir şeyler fısıldamasından sonra hemen bir köşeye çekilen General İvolgin bile. Prens, çaya davet etmek için Burdovski ve arkadaşlarının yanına geldi. Arkadaşları, İpolit’i bekleyeceklerini mırıldanıp hemen uzak bir köşeye çekildiler. Çaylar geldiğinde saat on biri vuruyordu.</p>

      <p class="e-2-baslik">X</p>

      <p class="e-paragraf">İpolit, Vera Lebedeva’nın ikram ettiği çayı dudaklarına götürdü, fincanı sehpaya bıraktı, sonra mahcup ve şaşkın bakışlarla etrafındakileri süzdü.</p>

      <p class="e-paragraf">Tuhaf bir telaşla, “Şu fincanlara bakın, Lizaveta Prokofyevna,” dedi. “Bu fincanların çok iyi cins porselenden yapıldıkları belli. Lebedev onları camlı dolapta kilitli tutar ve asla kullanmaz. Karısının çeyizinden bunlar… Gelenek böyledir. Onları… sizin şerefinize çıkarmış, o kadar mutlu…”</p>

      <p class="e-paragraf">Devam etmek istedi ama ne diyeceğini bilemediğinden sustu.</p>

      <p class="e-paragraf">Yevgeni Pavloviç, Prensin kulağına eğildi. “Çok utandı, bunu bekliyordum,” diye fısıldadı. “Sizce de bu biraz tehlikeli değil mi? Şimdi sanırım hırsından öyle saçma sapan bir numara yapacak ki, Lizaveta Prokofyevna bile arkasına bakmadan kaçacak…”</p>

      <p class="e-paragraf">Prens, tam olarak ne demek istediğini sorarcasına ona baktı.</p>

      <p class="e-paragraf">“Tuhaflıklardan korkmaz mısınız?” diye devam etti Yevgeni Pavloviç. “Ben de korkmam. Hatta varsın olsun… Sevgili Lizaveta Prokofyevna’mız cezasını çekmeli, hem de hemen. Görmek için sabırsızlanıyorum. Ateşiniz var galiba…”</p>

      <p class="e-paragraf">Prens dalgın dalgın, “Evet, kendimi iyi hissetmiyorum,” dedi ve “Bırakın da dinleyeyim,” diye ilave etti sabırsızlıkla. İpolit’in kendisinden söz ettiğini duymuştu.</p>

      <p class="e-paragraf">“İnanıyor musunuz?” diyordu İpolit, sinir krizi anında atılan kahkahaya benzer bir gülüşle. “İnanmamalısınız da... Ama Prens buna hemen inanır ve hiç de şaşırmaz.”</p>

      <p class="e-paragraf">Lizaveta Prokofyevna, Prense dönerek, “Duyuyor musun, Prens?” diye sordu.</p>

      <p class="e-paragraf">Herkes gülüyordu. Lebedev, Lizaveta Prokofyevna’nın önünde dolanıyordu.</p>

      <p class="e-paragraf">“Şu senin durmadan eğilip büzülen ev sahibinin, bu bayın makalesini düzelttiğini söylüyor.”</p>

      <p class="e-paragraf">Prens şaşkınlıkla Lebedev’e baktı.</p>

      <p class="e-paragraf">Lizaveta Prokofyevna ayaklarını yere vurarak, “Bir şey demiyor musun?” diye sordu.</p>

      <p class="e-paragraf">“Ne diyebilirim,” diye mırıldandı Prens. Hâlâ Lebedev’i süzüyordu. “Düzeltmiştir sanırım.”</p>

      <p class="e-paragraf">Lizaveta Prokofyevna hızla Lebedev’e dönerek, “Doğru mu bu?” diye sordu.</p>

      <p class="e-paragraf">Lebedev elini yüreğine koyarak cevapladı: “Doğru, Ekselans!”</p>

      <p class="e-paragraf">Generalin karısı iskemlesinden fırlayacak gibi oldu. “Bununla övünüyor sanki!”</p>

      <p class="e-paragraf">Lebedev başını eğerek göğsünü yumruklama başladı. “Alçağın biriyim ben!” diye mırıldandı.</p>

      <p class="e-paragraf">“Alçaksan bana ne! Alçağım diyerek işin içinden sıyrılacağını sanıyor. Prens, sorarım sana, bu adamlarla arkadaşlık etmeye utanmıyor musun? Seni hiç bağışlamayacağım!”</p>

      <p class="e-paragraf">Lebedev yumuşak, emin bir sesle, “Prens beni bağışlar!” dedi.</p>

      <p class="e-paragraf">Ansızın ortaya çıkan Keller, Lizaveta Prokofyevna’ya dönerek yüksek sesle konuşmaya başladı: “Yalnızca asil bir ruha sahip olduğum için, bir dosta ihanet etmemek için kendisinden söz etmedim. Sizin de az evvel duyduğunuz gibi, bizleri kapı dışarı atmakla tehdit ettiği halde sustum. Gerçeği aydınlatmak adına şunu söylememe izin verin: Kendisine, bilmediğim bazı olayları anlatması için altı ruble teklif ettim, üslubuma dokunmaması kaydıyla tabii... Tozluklu pabuçları, İsviçre’deki iştahı, iki yüz elli ruble yerine elli rublesi… bu bilgileri altı ruble karşılığında ondan satın aldım, ama üslubumu düzeltmedi, hayır.”</p>

      <p class="e-paragraf">Lebedev, çevresindeki kahkahalar gittikçe yükselirken, ateşli bir sabırsızlıkla ve itaatkâr bir sesle, “Şunu belirtmekte fayda var, ben makalenin yalnızca birinci bölümünü düzelttim,” diye girdi araya. “Ortalara doğru, bir fikir çatışması yüzünden aramızda anlaşmazlık çıktı, kavga ettik. İkinci bölümü düzeltmedim, bu yüzden çok hata var. Yani oradaki yanlışlar benim değil…”</p>

      <p class="e-paragraf">“Endişelendiği şeye bakın!” diye bağırdı Lizaveta Prokofyevna.</p>

      <p class="e-paragraf">Yevgeni Pavloviç, Keller’e döndü: “Makaleyi ne zaman düzelttiğinizi sorabilir miyim?”</p>

      <p class="e-paragraf">“Dün sabah,” dedi Keller. “Bir araya geldik ve bunun bir sır olarak kalacağına birbirimize söz verdik.”</p>

      <p class="e-paragraf">“Önünde yerlere kadar eğilip sana bağlı kalacağına dair yeminler eden aynı insan! İnsan bile denemez buna! Senin Puşkin’ini istemem! Kızın da evime ayak basmasın!”</p>

      <p class="e-paragraf">Lizaveta Prokofyevna kalkacaktı ama İpolit’in güldüğünü görünce birden sinirle ona döndü: “Sana ne oluyor, ufaklık, alay etmek için mi tutuyorsun burada beni?”</p>

      <p class="e-paragraf">“Tanrı korusun!” dedi İpolit çarpık bir gülümsemeyle. “Beni asıl şaşırtan, sizin olağanüstü coşkulu haliniz, Lizaveta Prokofyevna! Bunu size özellikle söylediğimi itiraf ediyorum. Aşırı derecede etkileneceğinizi biliyordum. Sadece siz!.. Prens onu bağışlayacaktır. Hatta bağışlamıştır bile... Kesinlikle bir de mazeret bulmuştur. Doğru değil mi, Prens?”</p>

      <p class="e-paragraf">İpolit nefes nefese kalmıştı. Konuşurken daha da heyecanlanıyordu.</p>

      <p class="e-paragraf">Lizaveta Prokofyevna, “Eee, ne olmuş?” dedi hiddetle.</p>

      <p class="e-paragraf">“Sizden söz edildiğini çok işittim. Size çok saygı duymaya başladım,” diye sürdürdü İpolit.</p>

      <p class="e-paragraf">Bir şey söylüyor ama sanki başka bir şeyi kastediyordu. Sözlerinde alaycı bir hava vardı ama aynı zamanda çok heyecanlanıyor, kuşkuyla etrafındakileri süzüyor, kopuk kopuk konuşuyordu. Veremli bir hastanın tuhaf, alev alev yanan bakışları herkesin dikkatini çekiyordu.</p>

      <p class="e-paragraf">“Kibarlar dünyasını hiç bilmediğim halde –bunu itiraf ediyorum– size hiç de uygun olmayan az önceki ortamda kendiniz kaldığınız gibi kızlarınızın da kalmasına izin vermenize… bu tür olayları romanlarda okumuş olsalar bile, böyle bir rezalete şahit olmalarına müsaade etmenize şaşırdım. Bilmiyorum… Çok heyecanlıyım, ama sizden başka kim… bir çocuğun ricası üzerine burada kalmayı kabul eder… ona, ertesi gün bundan pişmanlık duysa bile, bir akşamını ayırır? Belki de kendimi yanlış ifade ediyorum… belki de yanılıyorum… Bütün bunlar takdire değer… Büyük bir saygı duyuyorum… Ekselansları kocanızın yüzünden, bundan hoşlanmadığı belli olsa da… Kih kih!” İpolit iyice kendini kaybetti ve gülmeye başladı. Ama ansızın gelen uzun bir öksürük nöbeti konuşmasını kesti.</p>

      <p class="e-paragraf">Lizaveta Prokofyevna onu merakla süzerek bir hayli soğuk ve sert bir ses tonuyla, “İşte tıkandın!” dedi. “Bu kadar yeter canım, gidelim. Vakit geldi!”</p>

      <p class="e-paragraf">Sabrı taşan İvan Fedoroviç, “Sayın bayım, müsaadenizle söyleyeyim,” diye çıkıştı. “Karım, dostumuz ve komşumuz Prens Lev Nikolayeviç’in evinde bulunuyor. Karım Lizaveta Prokofyevna’nın davranışını ve benim yüz ifadelerimi yorumlamak size düşmez.” Generalin öfkesi gitgide artıyordu. “Karımın burada kalma sebebi zamanımızın gençlerini daha yakından tanımaktır. Aynı benim gibi… Bunun sokaktan geçerken ilgisini çeken, ender bir olayı durup seyretmekten farkı yok. Lizaveta Prokofyevna’nın burada kalmasının asıl sebebi sizin acınacak durumda olmanızdır. Bunu anlamamanız beni şaşırtıyor ve üzüyor doğrusu. Hiçbir şey onun ismine, niteliklerine ve değerine gölge düşüremez. Lizaveta Prokofyevna, gitmek istiyorsan, Prensten izin alıp...” General sözlerinin tamamlayamadı.</p>

      <p class="e-paragraf">“Ders için teşekkür ederim, General,” diye ansızın sözünü kesti İpolit, ciddi bir sesle.</p>

      <p class="e-paragraf">Aglaya kızgınlıkla ayağa kalktı. “Gidelim, anne! Daha ne kadar sürecek bu?” dedi.</p>

      <p class="e-paragraf">Lizaveta Prokofyevna, ciddi ve saygılı bir tavırla kocasına dönerek, “Bana iki dakika izin ver, sevgili İvan Fedoroviç. Bence bu çocuğun ateşi çok yüksek, sayıklıyor. Gözlerinden belli. Onu bu durumda bırakamayız. Lev Nikolayeviç, çocuğu bu halde Petersburg’a sürüklemeyelim, geceyi burada geçirmesine izin verir misin?” Birden Prens Şç.’ye dönerek, “<span class="e-italik">Cher Prince</span><span class="e-dipnotno" style="font-size:0.74em;"><a class="footnote-link" href="#footnote-202-21" id="footnote-202-21-backlink">21</a></span>, canınız sıkılıyor mu?” diye sordu. Ardından kızına seslendi: “Buraya gel Aleksandra, saçını düzelt, canım.”</p>

      <p class="e-paragraf">Kızının saçını düzeltti ve onu öptü.</p>

      <p class="e-paragraf">İpolit düşüncelerinden sıyrılarak, “Sizi, gelişmeye yatkın kişiler olarak düşünüyordum,” dedi. Sonra birden aklına bir şey geldi. “Burdovski annesini korumak istiyor, değil mi? Ama onu rezil ediyor. Prens, Burdovski’yi himayesi altına almak istiyor; ona karşı iyi niyetli yaklaşıyor, dostluğunu sunuyor, maddi olarak da yardıma açık olduğunu belirtiyor. Kısacası, belki de içinizde bir tek Prens, Burdovski’den nefret etmiyor. Ama baksanıza, ikisi düşman gibi karşı karşıya… Hah hah ha!.. Hepiniz Burdovski’den nefret ediyorsunuz; çünkü annesine karşı davranışı size göre hiç de ince değil. Unutmuşum… Siz şekil güzelliğine son derece önem veren insanlarsınız; tek kaygınız bu, öyle değil mi? Ama bilmelisiniz ki, belki de hiçbiriniz annesini Burdovski kadar sevmemiştir! Prens, Ganya vasıtasıyla Burdovski’nin annesine gizlice para yolladığınızı biliyorum. Bahse girerim ki Burdovski bunu ince bir davranış olarak nitelendirmeyecektir, hatta annesine karşı saygısızlık ettiğinizi söyleyerek sizi suçlayacaktır. Yemin ederim, hah hah ha!..” İpolit zorla nefes alıyordu. Yeni bir öksürük nöbeti sözlerini tamamlamasını engelledi.</p>

      <p class="e-paragraf">Onu kaygılı bakışlarla süzen Lizaveta Prokofyevna sabırsızca, “Tamam mı? Söylemek istediğin her şeyi söyledin mi? Hadi şimdi git, yat, ateşin var. Tanrım, hâlâ konuşuyor!”</p>

      <p class="e-paragraf">İpolit ansızın sinirli sinirli, Yevgeni Pavloviç’e döndü: “Gülüyorsunuz galiba… Benimle hep alay ettiğinizi fark ettim. Neden?” Yevgeni Pavloviç gerçekten de gülüyordu.</p>

      <p class="e-paragraf">“Aklıma bir soru takıldı… Bay… Bağışlayın, adınızı unuttum.”</p>

      <p class="e-paragraf">“Bay Terentyev,” dedi Prens.</p>

      <p class="e-paragraf">“Evet, Terentyev. Teşekkür ederim, Prens, az evvel söylemiştiniz ama aklımdan çıktı. Bay Terentyev, yarım saatlik bir konuşmayla halkı söylediklerinize inandırıp peşinizden sürükleyebileceğinizi iddia ediyormuşsunuz, bu doğru mu?”</p>

      <p class="e-paragraf">“Söylemiş olabilirim…” dedi İpolit, hatırlamaya çalışıyordu. Ama birden kendinden emin ve coşkulu bir sesle ilave etti: “Kesinlikle söylemişimdir! Ne olmuş?”</p>

      <p class="e-paragraf">“Hiç. Sadece sizden duymak istedim.”</p>

      <p class="e-paragraf">İpolit sabırsızca bekliyordu.</p>

      <p class="e-paragraf">“Soruların bitti mi?” dedi Lizaveta Prokofyevna. “Çabuk bitir, dostum, çocuğun yatma zamanı.” Lizaveta Prokofyevna sıkılmıştı.</p>

      <p class="e-paragraf">Yevgeni Pavloviç tebessümle konuşmasını sürdürdü: “Bay Terentyev, arkadaşlarınızın ve fikirlerini ustalıkla ortaya koyan sizin –itiraz kabul etmez bir kesinlikle her şeyden evvel, her şeyin üstünde ve hatta başka her şeyi bir yana bırakarak, hakkın ne demek olduğunu bile tanımlamadan– hakkın zaferini savunduğunuzu söyleyebilirim… Yanılıyor olabilirim tabii.”</p>

      <p class="e-paragraf">“Yanılıyorsunuz tabii, sizi anlamıyorum bile… Sonra?”</p>

      <p class="e-paragraf">Köşeden Lebedev’in yeğeni bir şeyler mırıldandı.</p>

      <p class="e-paragraf">“Sonrası yok aslında,” dedi Yevgeni Pavloviç. “Yalnız şunu da belirtmek isterim –ki genelde olan da budur– bu fikir insanı doğrudan doğruya kuvvetin hakkını, yani yumruğun, kişisel arzuların hakkını savunan fikre götürüyor. Prudhon kuvvetin hakkı üzerinde durmuştu. Amerikan Savaşı’nda, ilerici liberallerin çoğu, zencilerin beyaz ırktan daha aşağı oldukları için kuvvet hakkını beyazlara tanıdılar, toprak sahiplerinden yana oldular.”</p>

      <p class="e-paragraf">“Yani?”</p>

      <p class="e-paragraf">“Kuvvetin hakkını inkâr etmiyorsunuz…”</p>

      <p class="e-paragraf">“Devam edin…”</p>

      <p class="e-paragraf">“Tutarlı birisiniz. Yalnızca şunu belirtmek istiyordum; kuvvetin hakkı teorisi kaplanın ve timsahın haklarına götürüyor...”</p>

      <p class="e-paragraf">“Bilmem. Peki ya sonra?”</p>

      <p class="e-paragraf">İpolit, Yevgeni Pavloviç’i pek dinlemiyordu. Sorularını sırf alışkanlıktan, konuşmanın devam etmesi adına yöneltmişti.</p>

      <p class="e-paragraf">“Sonrası yok… Söylemek istediklerim bu kadar.”</p>

      <p class="e-paragraf">İpolit hiç beklenmedik bir biçimde, “Ben aslında size küskün değilim” dedi ve gülümseyerek elini uzattı. Yevgeni Pavloviç önce şaşırdı ama ciddi bir tavırla, sanki gerçekten de bağışlandığı için memnunmuş gibi elini verdi.</p>

      <p class="e-paragraf">Aynı tavırla ilave etti: “Bana düşündüklerimi açıklama fırsatı tanıdığınız için size teşekkür etmem lazım,” dedi. “Çünkü gözlemlerime göre, bizim liberaller karşılarındakinin bir inancı olmasına izin vermezler; buna ya küfürle, ya da daha ağır bir şekilde karşılık verirler.”</p>

      <p class="e-paragraf">“Çok haklısınız,” dedi General İvan Fedoroviç. Elleri arkada, sıkkın bir tavırla taraçanın çıkışına doğru gitti, esnedi.</p>

      <p class="e-paragraf">“Yeter artık, azizim,” dedi Lizaveta Prokofyevna, Yevgeni Pavloviç’e. “Canımı sıktınız…”</p>

      <p class="e-paragraf">İpolit dalgın ve ürkek bir halde birden ayağa kalktı, sanki tam olarak nerede bulunduğunu anlamakta güçlük çekermiş gibi çevresine sıkıntıyla baktı. “Vakit geldi!” dedi. Sizi alıkoydum. Anlatmak istiyordum… Düşünüyordum da… son kez… Ama bir hayaldi bu…”</p>

      <p class="e-paragraf">Ara ara kendine geliyor, canlanıyordu. Hastalığının uzun, sıkıntılı saatlerinde yatağında, yalnızlığın ve uykusuzluğun etkisiyle düşündüklerini hatırlıyor, bunları bölük pörçük dile getirmeye çalışıyordu.</p>

      <p class="e-paragraf">“Elveda,” dedi ansızın. “Size elveda dememin kolay olduğunu mu sanıyorsunuz? Elveda! Hah ha!” Sorusuna kendi de güldü, istediğini söyleyememenin verdiği kızgınlıkla, “Ekselansları,” dedi. “Cenazeme teşrif ederseniz bundan şeref duyarım. Umarım beni bu onura layık görürsünüz… Baylar, sizi de beklerim, hepiniz davetlisiniz, Generalle birlikte…” Tekrar güldü; delice bir gülüştü bu.</p>

      <p class="e-paragraf">Lizaveta Prokofyevna dehşet içindeydi; ona yaklaştı, elini tuttu. İpolit yüzünde maske gibi duran aynı gülüşle ona dik dik bakıyordu.</p>

      <p class="e-paragraf">“Biliyor musunuz, buraya ağaçları görmek için geldim. Şunlara bir bakın... Bu komik değil bence… Bunda gülünecek bir şey var mı?” diye sordu Lizaveta Prokofyevna’ya. Ardından dalgınlaştı; belli ki yoğun bir şekilde düşünüyordu. Sonra başını kaldırıp kalabalığın içinde birini aramaya başladı. Hâlâ aynı yerde, sağında duran Yevgeni Pavloviç’i gördü. “Ah, demek hâlâ buradasınız! Az evvel konuşmak istediğimde gülüyordunuz… Biliyor musunuz, ben on sekiz yaşında değilim aslında. Yatakta öyle uzun süre yattım, pencereden bakıp aklımdan öyle şeyler geçirdim ki… Bilirsiniz, ölünün yaşı yoktur. Bunu geçen hafta bir gece uyandığımda düşündüm. En çok neden korkuyorsunuz, biliyor musunuz? Bizi hor görseniz de, açık yürekli olmamızdan korkuyorsunuz en çok! Bunu da o gece, başım yastıktayken düşündüm… Lizaveta Prokofyevna, az evvel sizinle alay etmek için güldüğümü sandınız. Oysa ben sizi alkışlamak istiyordum… Kolya bahsetmişti… Prens sizin çocuk gibi olduğunuzu söylemiş. Bu iyi bir şey… Ne diyecektim? Bir şey daha söylemek istiyordum…”</p>

      <p class="e-paragraf">Yüzünü elleriyle örttü ve düşünmeye başladı.</p>

      <p class="e-paragraf">“Hatırladım… Az evvel gitmek için izin isterken, kendi kendime, ‘Bütün bu insanları bir daha görmeyeceğim’ dedim! ‘Şu ağaçları da hayatımda son kez görüyorum. Penceremin karşısındaki Meyer’in evinin kırmızı tuğla duvarlarına bakacağım… Bunları söyle… Bunları onlara anlatmayı dene! İşte güzel bir kız, ona anlat… Sen artık ölüsün, kendini ölü olarak tanıt… Bir ölü her şeyi, istediği her şeyi söyleyebilir… Prenses Marya Alekseyevna bunu yasaklayamaz, hah ha!..’ ” Kimsenin gülmediğini fark edince etrafındakileri kuşkuyla süzdü. “Gülmüyorsunuz… Biliyor musunuz, başım yastıktayken aklıma bir sürü fikir geliyor… Az önce benim tanrıtanımaz olduğumu söylediniz… Tanrı… Neden gülüyorsunuz? Çok acımasızsınız!” dedi birden. “Kolya’yı fikirlerimle zehirlemiyordum, hayır,” diye noktaladı konuşmasını.</p>

      <p class="e-paragraf">“Kimse gülmüyor, sakin ol!” dedi Lizaveta Prokofyevna, acıyarak. “Yarın başka bir doktor getirtiriz. Öteki yanılmış olmalı. Otursana, ayaklarının üstünde durmakta zorlanıyorsun! Sayıklıyorsun… Saate çok geç oldu. Ne yapabiliriz?”</p>

      <p class="e-paragraf">İpolit’in çevresinde dolanıyordu. Onu koltuğuna oturttu. Yanağından parlak bir damla gözyaşı süzüldü.</p>

      <p class="e-paragraf">İpolit şaşkınlıkla baktı, mahcup mahcup elini uzattı ve küçük gözyaşı damlasına dokundu. Yüzünde çocukça bir gülümseme belirdi.</p>

      <p class="e-paragraf">Heyecanla konuştu. “Ben… sizi ne kadar… Bilemezsiniz… Kolya bana sizden… coşkuyla söz etti… Onun coşkusunu severim. Ben onu fikirlerimle zehirlemedim. Arkamda birçok kimse bırakmak isterdim… Yalnızca o var… Peşinden milyonları sürükleyecek bir lider olmak istiyordum, bunu yapabilirdim… Yapmaya hakkım da vardı… Ah, öyle çok şey istiyordum ki!.. Ama artık hiçbir şey istemiyorum, hiçbir şey istememeye kendi kendime söz verdim. Varsın gerçeği bensiz arasınlar!” Büyük bir coşkuyla devam etti. “Ölüyor olmama seviniyorum aslında. İyi ki böyle oluyor. Belki benim ağzımdan da korkunç bir yalan çıkardı! Fikirlerimle kimseyi zehirlemedim ben… Bütün insanların mutluluğu için; hakikatin bulunması, hakikatin yayılması için yaşamak istiyordum… Pencereden Meyer’in duvarına bakıyor, konuşup herkesi inandırmak, peşimden sürüklemek istiyordum… Herkesle konuşamadım… Sizinle bu akşam konuştum… Ama sonuç ne oldu? Hiç! Benden nefret ettiğinizi anladım. Hiç kimseyi inandıramadığımı anladım. Kimseye yararı olmayan bir aptalım ben! Demek ki vakit geldi! Arkamda hiçbir şey bırakamayacağım –ne bir anı, ne bir eser… Bir tek fikir bile yayamadım! Bu ahmakla alay etmeyin! Unutun onu! Böyle acımasız olmayın, unutun lütfen! Biliyor musunuz, şu verem olmasaydı kendimi öldürürdüm…” Daha birçok şey söylemek istediği belliydi ama gücü tükendi, konuşmasını bitiremedi. Koltuğa yığıldı, elleriyle yüzünü sakladı ve küçük bir çocuk gibi gözyaşlarına boğuldu.</p>

      <p class="e-paragraf">“Ne yapacağız şimdi?” diye bağırdı Lizaveta Prokofyevna. İpolit’e doğru koştu, başını tutup göğsüne yasladı. İpolit hıçkıra hıçkıra ağlıyordu. “Hadi, yeter, ağlama artık… İyi bir çocuksun sen. Cahilliğin için Tanrı seni bağışlayacaktır. Hadi, yeter, yürekli ol… Sonra pişman olur, utanırsın…”</p>

      <p class="e-paragraf">“Orada bir erkek ve kız kardeşlerim var,” dedi İpolit, başını kaldırmaya çalışarak. “Küçük, saf, zavallı masum çocuklar… O, onları baştan çıkarır! Siz bir azizesiniz… Çocuk gibisiniz siz de… Kurtarın onları! O… kadından… koparıp alın! Rezalet! Onlara yardım edin, yardım edin! Tanrı size yüz katını geri verir. Tanrı adına, İsa adına!..”</p>

      <p class="e-paragraf">“Söyleyin İvan Fedoroviç, şimdi ne yapalım?” diye bağırdı Lizaveta Prokofyevna. “Rica ederim, şu heybetli sessizliğinize bir son verin artık. Bir karar vermezseniz, haberiniz olsun, geceyi burada geçireceğim!”</p>

      <p class="e-paragraf">Öfkeliydi, hemen bir cevap istiyordu. Bu gibi durumlarda çoğu insan, hiçbir sorumluluk almak istemediği için sessiz kalır ve ancak belli bir zaman sonra düşüncelerini açıklar. Orada bulunanlar arasında da sabaha kadar oturmaya hazır olanlar vardı. Varvara Ardalyonovna mesela, akşamdan beri bir köşede sessiz durmuş, merakla ve heyecanla dinlemişti; kim bilir, belki onun da kendine göre bazı hesapları vardı.</p>

      <p class="e-paragraf">“Sevgilim,” dedi General. “Bence buraya, bizden ziyade, bir hastabakıcı ya da gece ona göz kulak olacak güvenilir birisi lazım. Ama yine de Prense soralım… Çocuğu dinlenmek için rahat bırakmalıyız diye düşünüyorum. Yarın onunla tekrar ilgileniriz.”</p>

      <p class="e-paragraf">Doktorenko, sinirli sinirli Prense döndü: “Neredeyse gece yarısı oldu. Biz gidiyoruz. O bizimle mi geliyor, yoksa burada mı kalacak?”</p>

      <p class="e-paragraf">“İsterseniz siz de onunla birlikte kalın,” dedi Prens. “Yer var.”</p>

      <p class="e-paragraf">Keller nedense heyecanlanarak Generale yaklaştı: “Ekselans! Geceleyin göz kulak olmak için güvenilir biri gerekliyse bunu seve seve yaparım; arkadaşıma bu fedakârlığı borçluyum… O eşsiz biridir! Bence büyük bir adamdır kendisi. Ağzından inciler dökülür, Ekselans!”</p>

      <p class="e-paragraf">General çaresizlik içinde başını çevirdi.</p>

      <p class="e-paragraf">Prens, Lizaveta Prokofyevna’nın sinirli sinirli sorduğu sorulara, “Kalırsa tabii çok memnun olurum,” dedi. “Bu haldeyken gidemez.”</p>

      <p class="e-paragraf">“Neyin var senin? Ayakta mı uyuyorsun yoksa? İstemiyorsan onu eve götüreyim. Tanrım, ayakta zor duruyorsun! Hasta mısın?”</p>

      <p class="e-paragraf">Lizaveta Prokofyevna geldiğinde Prensi yatakta görmeyince, görünüşüne aldanarak aceleyle onun sağlıklı olduğuna karar vermişti. Ama yakında geçirdiği hastalık, onu izleyen acı anılar, Pavlişçev’in oğlu meselesi ve de İpolit’in durumu Prensi tekrar nöbet geçirecek derecede etkilemişti. Şimdi de kaygıyla İpolit’e bakıyordu; belli ki her an yeni bir olayın olmasını bekliyordu.</p>

      <p class="e-paragraf">İpolit korkunç derecede solmuş, çarpılmış yüzünde umutsuz bir utançla birden yerinden kalktı. Bakışları nefret ve kin doluydu; dudakları çarpık bir gülümsemeyle titriyor, bütün vücudu sarsılıyordu. Gözlerini yerden ayırmadan, sendeleye sendeleye, taraçadaki çıkışta duran Burdovski’ye ve Doktorenko’ya doğru yürüdü. Onlarla birlikte gitmeye hazırlanıyordu.</p>

      <p class="e-paragraf">“Ben de bundan korkuyordum!” diye bağırdı Prens.</p>

      <p class="e-paragraf">İpolit hırsla ona döndü. Yüzünün her çizgisi titriyordu. “Demek bundan korkuyordunuz ha? Burada en çok nefret ettiğim biri varsa o da sizsiniz, bunu bilmenizi istiyorum! Hepinizden nefret ediyorum!” Etrafına tükürükler saçarak, hırıltılı bir sesle konuşuyordu. “Ama en çok sizden, çürük ruhlu, budala, iyiliksever milyoner, en çok sizden nefret ediyorum! Sizi çok duydum ve daha o zaman ne olduğunuzu anlayıp sizden nefret ettim!.. Bütün bu olayları siz düzenlediniz! Benim nöbet geçirmemi istediniz! Ölmekte olan birini utanca sürüklediniz; zayıflığıma neden oldunuz! Yaşasaydım, sizi öldürürdüm! Sizin iyiliğinize ihtiyacım yok, kimseden bir şey kabul etmem. Kendimi kaybetmiştim, ne dediğimi bilmiyordum, sakın zafer kazandığınızı zannedip sevinmeyin... Hepinizi lanetliyorum!”</p>

      <p class="e-paragraf">Bu sözlerden sonra iyice güçten düştü; nefes almakta zorlanıyordu.</p>

      <p class="e-paragraf">Lebedev, “Gözyaşlarından utandı!” diye fısıldadı Lizaveta Prokofyevna’ya. “Prens onun içini okudu…”</p>

      <p class="e-paragraf">Ama Lizaveta Prokofyevna ona bakmadı bile. Başı dik, gururla duruyor; etrafındaki rezil insanlara aşağılayıcı bir merakla bakıyordu. İpolit sustuğunda General omuz silkti. Karısı bu tavrının hesabını sorar gibi tepeden tırnağa kocasını süzdü, ardından Prense döndü: “Geçirdiğimiz bu ilginç, en az sizin kadar ilginç akşam için çok teşekkür ederim, azizim. Bizi de böyle bir olaya dahil ettiğiniz için kuşkusuz memnunsunuzdur... Biz de bu sayede sizin nasıl bir adam olduğunuzu anlama fırsatı bulduk. Bunun için de ayrıca teşekkür ederim!..”</p>

      <p class="e-paragraf">Burdovski ve arkadaşlarının gitmesini beklerken, mantosunu giyiyordu. O sırada Doktorenko’nun on beş dakika evvel araba getirtmek için gönderdiği Lebedev’in oğlu dönmüştü.</p>

      <p class="e-paragraf">General, “Hayal kırıklığına uğradığımı söylemeliyim, Prens… Gerçekten de bunu beklemiyordum. Bunca dostluktan sonra… Ayrıca Lizaveta Prokofyevna…” diye mırıldandı.</p>

      <p class="e-paragraf">Hızla Prense yaklaşıp elini uzatan Adelaida, “Neler söylüyorsunuz böyle…” diye sitem etti.</p>

      <p class="e-paragraf">Prens şaşkın şaşkın gülümsedi. Birden kulağında sıcacık bir fısıltı duydu:</p>

      <p class="e-paragraf">“Eğer şu adamları hemen kovmazsanız, hayatım boyunca sizden nefret edeceğim!” dedi Aglaya. Kendinde değildi. Prens ona bakınca hızla uzaklaştı. Bu arada Prensin kimseyi kovmasına gerek kalmamıştı; çünkü Burdovski ve arkadaşları hastayı arabaya bindirip gitmişlerdi.</p>

      <p class="e-paragraf">“Sizce bu daha ne kadar sürecek, İvan Fedoroviç? Ne düşünüyorsunuz? Bu çocuklar hırslarını daha ne kadar benden çıkaracaklar dersiniz?”</p>

      <p class="e-paragraf">“Canım… Tabii… Ben hazırım…”</p>

      <p class="e-paragraf">İvan Fedoroviç elini Prense uzattı ama sıkmaya zaman bulamadı, öfkeyle taraçadan inen Lizaveta Prokofyevna’ya yetişmek için koştu. Adelaida, nişanlısı ve Aleksandra, Prensle dostça vedalaştılar. Yevgeni Pavloviç de aralarındaydı, galiba keyfi yerinde tek kişi de oydu.</p>

      <p class="e-paragraf">“Aklıma gelen başıma geldi! Olan size oldu dostum, çok yazık… Tek üzüldüğüm şey bu,” diye fısıldadı sevimli bir tebessümle.</p>

      <p class="e-paragraf">Aglaya vedalaşmadan çekip gitti.</p>

      <p class="e-paragraf">Ama bu akşamki maceralar henüz son bulmamıştı. Lizaveta Prokofyevna hiç umulmadık bir olay daha yaşadı.</p>

      <p class="e-paragraf">Merdivenden inip parkı çevreleyen yola çıkar çıkmaz Prensin villasının önünden, iki beyaz atın çektiği gösterişli bir araba hızla geçti. İçinde iki güzel kadın vardı. On adım kadar gitmişlerdi ki araba birden durdu. Kadınlardan biri sanki aradığı birini görmüş gibi arkasına döndü.</p>

      <p class="e-paragraf">Prensin yüreğini titreten çok güzel bir ses çınladı: “Yevgeni Pavloviç! Sen misin? Nihayet seni bulduğuma çok sevindim! Şehre iki adam yolladım. Bütün gün sen aradılar.” Bu ses orada bulunan başka birinin yüreğini de sızlatmış olabilirdi.</p>

      <p class="e-paragraf">Yevgeni Pavloviç yıldırım çarpmış gibi merdiven basamaklarında kalakaldı. Lizaveta Prokofyevna da duraklamıştı ama Yevgeni Pavloviç gibi dehşet içinde ve şaşkın değildi. O kendini bilmez kadını gururla ve aşağılayan bir bakışla süzdü ve bakışlarını hemen Yevgeni Pavloviç’e çevirdi.</p>

      <p class="e-paragraf">“Size bir haberim var!” diye tekrar çınladı ses. “Küpfer’in elindeki senetleri dert etmene gerek kalmadı artık. Rogojin onları otuza aldı; ben ikna ettim. En az üç ay daha rahat olabilirsin. Biskup’la adamlarına gelince, onlarla da nasılsa anlaşırız; ne de olsa yakın arkadaşlarımız! Her şey yolunda… Sevinebilirsin. Yarın görüşürüz...”</p>

      <p class="e-paragraf">Araba hızla uzaklaştı.</p>

      <p class="e-paragraf">Öfkeden kıpkırmızı kesilen Yevgeni Pavloviç şaşkınlık içinde bakınarak, “Bu kadın deli!” diye bağırdı. “Dediklerinden hiçbir şey anlamadım. Ne senetleri? Ayrıca bu kadın da kim?”</p>

      <p class="e-paragraf">Lizaveta Prokofyevna ona hızla baktı ve evinin yolunu tuttu. Diğerleri de arkasından geliyorlardı. Yevgeni Pavloviç büyük bir heyecan içinde taraçaya, Prensin yanına geldi.</p>

      <p class="e-paragraf">“Prens, bu da neyin nesi, bilmiyor musunuz gerçekten?”</p>

      <p class="e-paragraf">Son derece gergin ve heyecanlı olan Prens, “Bilmiyorum,” diye cevap verdi.</p>

      <p class="e-paragraf">“Ben de bilmiyorum,” diye gülümsedi Yevgeni Pavloviç. “Yemin ederim, bu senetlerle benim hiçbir alâkam yok. Sözüme güvenebilirsiniz. Neyiniz var, bayılıyor musunuz yoksa?”</p>

      <p class="e-paragraf">“Yok, yok…”</p>

      <p class="e-2-baslik">XI</p>

      <p class="e-paragraf">Epançinler ancak üçüncü gün insafa geldiler. Prens her zamanki gibi kendisini suçlayarak cezalandırılmayı beklese de içten içe Lizaveta Prokofyevna’nın ona ciddi olarak öfkelenip darılmasına imkân vermiyordu. Ama olayın üzerinden üç gün geçmesine rağmen aralarının hâlâ bozuk olması Prensi çok üzüyordu. Bu üç gün içinde Prensin kafasındaki kuşkular acı verecek derecede büyümüştü. Kendisini epeydir, duygularını abartmakla eleştiriyordu: Bir yandan insanlara kolayca güvenebiliyor, bir yandan da hastalık derecesinde onlardan kuşku duyuyordu. Kısacası, üçüncü günün sonunda, Yevgeni Pavloviç’i ve arabadan ona seslenen kadını düşüne düşüne kafasındaki kuşkular korkunç boyutlara ulaşmıştı. Özellikle, bu olaydan kendisinin mi yoksa bir başkasının mı sorumlu olduğu sorusu ona dehşet veriyordu. Ama Prens bunun kim olduğunu kendisine dahi söyleyemiyordu. <span class="e-italik">N.F.B.</span> harflerine gelince, ona göre bu yalnızca masum, çocukça bir şakaydı ve üzerinde durmak yersiz, hatta ayıp olurdu.</p>

      <p class="e-paragraf">Bunun dışında, kendisinin sebep olduğu o üzücü akşamın ertesi sabahı Prensin evine Adelaida ile Prens Şç. geldi. İkisi gezintiye çıkmışlardı ve geçerken, sağlığını sormak için Prense uğramışlardı. Adelaida parkta, uzun eğri dallı, yeni yeşermiş, kovukları ve yarıkları olan yaşlı bir ağacın güzelliğine hayran kalmış, resmini yapmaya karar vermişti. Genç kız yarım saatlik ziyareti sırasında neredeyse sadece bu ağaçtan söz etti. Prens Şç. her zamanki gibi son derece kibardı. Prensle birlikte geçmişi andılar. Akşamki olaylardan hiç kimse bahsetmedi. Sonunda Adelaida kendini tutamadı ve gülümseyerek gizlice geldiklerini itiraf etti ama bu konuda başka bir şey söylemedi. Yine de ebeveynlerinin, özellikle Lizaveta Prokofyevna’nın bu ziyarete pek sıcak bakmayacağı anlaşılıyordu. Adelaida ve Prens Şç. ne General ile karısından, ne de Aglaya’dan söz ettiler. Gezintilerini sürdürmek üzere çıkarken Prensi onlarla birlikte gelmesi için çağırmadılar. Eve de davet etmediler. Hatta bu konuda Adelaida ağzından ilginç bir söz kaçırdı: Üzerinde çalıştığı suluboya tablosunu anlatırken Prense bu tabloyu göstermek istediğini belirtti. “Nasıl yapsam? Evet... Kolya bugün bize uğrarsa onunla yollarım ya da yarın, yine böyle bir gezintiye çıktığımızda, onu size getiririm,” dedi. Sorunu ustalıkla çözdüğüne seviniyordu.</p>

      <p class="e-paragraf">Tam ayrılmak üzerelerken Prens Şç. birden yeni hatırlıyormuş gibi, “Az kalsın unutuyordum,” dedi, “Lev Nikolayeviç, azizim, dün arabadan Yevgeni Pavloviç’e seslenen o şahsın kim olduğunu biliyor musunuz acaba?”</p>

      <p class="e-paragraf">“Nastasya Filipovna,“diye cevap verdi Prens. “Onu tanımıyor musunuz yoksa? Yanındaki kadının kim olduğunu bilmiyorum.”</p>

      <p class="e-paragraf">“Şahsen tanımıyorum, ama ismini çok duydum,” dedi Prens Şç. “Neler söylüyordu öyle? Çok ilginç doğrusu… Ben bu işe bir anlam veremedim, diğerleri de öyle.”</p>

      <p class="e-paragraf">Prens Şç., gerçekten de çok şaşırmış görünüyordu.</p>

      <p class="e-paragraf">Prens bu soruyu kolayca cevaplandırdı. “Yevgeni Pavloviç’e ait bazı borç senetlerinden bahsediyordu. Nastasya Filipovna’nın ricasıyla Rogojin onları faizcinin birinden geri almış. Yevgeni Pavloviç’e bu konuda baskı yapmayacakmış.”</p>

      <p class="e-paragraf">“Bunu duydum, sevgili Prens. Ama bu imkânsız! Yevgeni Pavloviç’in borç senedi olamaz! Büyük bir servete sahip... Zamanında bu tür hataları olmuştu, hatta bir keresinde ona kefil oldum. Ama o kadar zengin ki tefecilere borç senedi vermesi ve bundan dolayı tedirgin olması mümkün değil! Ayrıca asla Nastasya Filipovna’yla senli benli değildir. İşte sorun da burada. Hiçbir şey anlamadığına yemin ediyor, ben de ona kesinlikle inanıyorum. Buna pek imkân vermiyorum ama acaba sizin kulağınıza bir şey çalınmış olabilir mi, Prens? Tesadüfen bir şeyler biliyor olabilir misiniz?”</p>

      <p class="e-paragraf">“Hayır, bilmiyorum. Bu işle hiç ilgim olmadığına emin olabilirsiniz.”</p>

      <p class="e-paragraf">“Ah Prens, neler söylüyorsunuz böyle? Bugün sizi tanıyamıyorum! Böyle bir işe karışmış olabileceğinizi düşünmem mümkün mü? Ama olaylar sizi yordu, anlıyorum.”</p>

      <p class="e-paragraf">Prens Şç., Mişkin’e sarılıp öptü.</p>

      <p class="e-paragraf">“ ‘Böyle bir iş’ demekle neyi kastediyorsunuz?”</p>

      <p class="e-paragraf">Prens Şç., soğuk bir sesle, “Bu şahsın şüphesiz Yevgeni Pavloviç’i şahitler önünde zor duruma sokmayı amaçladığı açık. Kastettikleriyle Yevgeni Pavloviç’in asla bir ilgisi olamaz,” dedi.</p>

      <p class="e-paragraf">Prens Lev Nikolayeviç sıkkın bir halde bakışlarını karşısındakine dikti, ancak Şç. başka bir şey söylemedi.</p>

      <p class="e-paragraf">“Burada farklı, bizim bilmediğimiz bir mesele var mı demek istiyorsunuz? Söz konusu olan borç senetleri değil mi yani?” diye mırıldandı Prens sabırsızca.</p>

      <p class="e-paragraf">“Yevgeni Pavloviç’in o şahısla… üstüne üstlük bir de Rogojin’le ne ilgisi olabilir? Tekrar ediyorum, Yevgeni Pavloviç’in büyük bir serveti var. Bunu kesinlikle biliyorum. Ayrıca onu amcasından kalacak çok büyük bir miras daha bekliyor. Nastasya Filipovna’nın amacı…”</p>

      <p class="e-paragraf">Ama Prens Şç. sözünü yarım bıraktı. Belli ki Nastasya Filipovna konusunu devam ettirmek istemiyordu.</p>

      <p class="e-paragraf">Prens Lev Nikolayeviç bir an sustu. Ardından, “Demek tanışıyorlar…” dedi.</p>

      <p class="e-paragraf">“Olabilir. Eskilerden kalma bir şey olabilir. Totski ile görüştüklerini biliyorum. Ama asla o şahısla senli benli olamaz! Onun zaten buralarda olmadığını siz de biliyorsunuz. Yeni gelmiş. Arabasını iki üç gün önce fark ettim.”</p>

      <p class="e-paragraf">“Çok görkemli bir araba!” dedi Adelaida.</p>

      <p class="e-paragraf">“Evet, öyle.”</p>

      <p class="e-paragraf">İkisi de Prens Lev Nikolayeviç’le dostça ayrıldılar.</p>

      <p class="e-paragraf">Kahramanımız için bu çok önemli bir ziyaretti. Her ne kadar içinde bazı kuşkular olsa da bunları doğrulamaya cesaret edemiyordu. Ama bu ziyaret her şeyi açıklığa kavuşturdu: Prens Şç., olayı yanlış yorumluyor, ama yine de bir düzen kokusu alıyordu. (Belki de farkına varmıştı ama açıklamak istemiyor, bu yüzden özellikle yanlış yorumluyordu.) Bu ziyaretin bilgi edinmek amacıyla yapıldığı açıktı. O halde onun bu düzene ortak olduğunu sanıyorlardı. Demek Nastasya Filipovna bunu gerçekten de bir amaç uğruna yapıyordu! Bu amaç ne olabilirdi? Korkunç! Ona nasıl engel olunabilir? Ama amacından emin olduğu zaman kimse ona engel olamazdı. Prens bunu tecrübe etmişti. “Deli o, deli!”</p>

      <p class="e-paragraf">Bu sabah Prens üzgün ve kaygılıydı; hepsi bir anda gelen sorunların çözüme kavuşturulması gerekiyordu. Kucağında Lyuboçka’yla gelen Vera Lebedeva, neşeyle ona bir şeyler anlattı. Prens biraz olsun rahatladı. Ardından, kız kardeşi ve Lebedev’in lise öğrencisi olan oğlu uğradılar. Oğlan, <span class="e-italik">Mahşer Günü</span>’ndeki “Pelin Yıldızı”nın, babasına göre, Avrupa’yı saran demiryolu ağı olduğunu söyledi. Prens, Lebedev’in böyle bir yorum yaptığına şaşırdı ve ilk fırsatta bunu kendisine sormaya karar verdi. Vera Lebedeva, Keller’in dünden beri onlara yerleştiğini, gitmeye de pek niyetli olmadığını söyledi. Keller, General İvolgin’le dostluk kurmuştu; halinden de son derece memnundu. Eğitim eksikliğini onlarla birlikte gidermek amacıyla kaldığını ileri sürmüştü. Prens gün geçtikçe Lebedev’in çocuklarından daha da hoşlanıyordu. Kolya sabah erkenden Petersburg’a gitmişti. Lebedev de güneş doğmadan işlerinin peşine düşmüştü. Prens, o gün kesinlikle geleceğine inandığı Gavrila Ardalyonoviç’in ziyaretini merakla bekliyordu.</p>

      <p class="e-paragraf">Gavrila Ardalyonoviç geldiğinde akşamın altısıydı. Prens ona bakınca “İşin aslını bilen biri varsa o da odur” diye düşündü. Zaten Varvara Ardalyonovna ve kocası Ptizin gibi yardımcıları varken aksi düşünülemezdi. Ama Prensle Ganya arasındaki ilişkiler hâlâ biraz tuhaftı. Prensin ondan Burdovski meselesiyle ilgilenmesini rica ettiği doğruydu ama aralarında, bundan hiç söz etmeseler de, eskiye dayanan bazı olaylar vardı. Bazen Prens, Ganya’nın kendisiyle içten bir arkadaşlığa hazır olduğundan, bunu çok istediğinden emin oluyordu. İşte o gün o anda, Ganya’yı içeri girerken gördüğünde bu kez aralarındaki buzların nihayet eriyeceğine inandı. Akşam yemeğinden yeni kalkan Gavrila Ardalyonoviç’in aslında acelesi vardı. Kız kardeşi onu Lebedev’lerde bekliyordu, ikisinin halletmesi gereken bazı işler vardı.</p>

      <p class="e-paragraf">Büyük ihtimalle Prens tarafından soru yağmuruna tutulacağını sanan Ganya, yanıldığını hemen fark etti. Prens meraklı görünmekten çok uzak, dalgın ve düşünceli görünüyordu. Ganya beklediği önemli sorunun sorulmayacağını anladığında daha dikkatli konuşmaya, bazı konulara hiç değinmemeye karar verdi. Yirmi dakika boyunca gevezelik etti. Söz arasında Nastasya Filipovna’nın henüz üç dört gündür Pavlovsk’ta olmasına rağmen herkesin ilgisini çekmeyi başardığını söylemeyi de ihmal etmedi. Matroskaya’ya Sokağı’nda, Darya Alekseyevna’nın küçük evinde oturuyordu. Arabasının Pavlovsk’ta bir eşi yoktu. Etrafını hemen genç ve yaşlı âşıklar sarmıştı. Arabasına bazen atlılar eşlik ediyordu. Nastasya Filipovna eskiden olduğu gibi şimdi de arkadaş seçiminde son derece seçici davranıyordu. Geleli sadece birkaç gün olmasına rağmen delikanlının biri onun yüzünden nişanlısıyla kavga etmiş; yaşlı bir General de oğlunu evlatlıktan reddetmişti. Gezmeye giderken ona Darya Alekseyevna’nın on altı yaşlarındaki akrabası olan çok güzel bir genç kız refakat ediyordu. Kızın olağanüstü bir sesi vardı; bu yüzden verdikleri gece davetleri çok ilgi çekiyordu. Bütün kadınlar Nastasya Filipovna’nın zevkine, güzelliğine ve arabasına imreniyordu.</p>

      <p class="e-paragraf">“Akşamki ilginç olay, kuşkusuz bilerek düzenlenmişti,” dedi Ganya. Prensin hemen “Neden bu olayın bilerek düzenlenmiş olduğunu söylüyorsunuz?” diye sormasını bekliyordu ama Prens sessiz kaldı.</p>

      <p class="e-paragraf">Ganya’nın dönüp dolaşıp konuyu Yevgeni Pavloviç’e getirmesi de epey dikkat çekiciydi. Ona göre Yevgeni Pavloviç, Nastasya Filipovna’yı tanımıyordu. Üç dört gün evvel kalabalık bir grup halinde gezintiye çıkmışken tanıştırılmış, büyük ihtimalle evinde onu hiç ziyaret etmemişti. Borç senetlerine gelince, bu doğru olabilirdi. Yevgeni Pavloviç’in hatırı sayılır bir serveti vardı ama topraklarla ilgili bazı işleri düzensizdi. Bu ilgi çekici konuya Ganya daha fazla açıklık getirmedi. Varvara Ardalyonovna onu almaya geldiğinde biraz oturdu. O da (sorulmadığı halde) Yevgeni Pavloviç’in bugün ve belki yarın Petersburg’da olacağını; kocası İvan Petroviç Ptizin’in de orada olduğunu ve bazı işleri takip ettiğini anlattı. Çıkarken Lizaveta Prokofyevna’nın bugün çok sinirli olduğunu, ama işin garibi Aglaya’nın sadece anne babasıyla değil, kız kardeşleriyle de kavga ettiğini söyledi. Sözlerini, “İyi şeyler değil bunlar” diyerek noktaladı. Bu son haber Prens için son derece manalıydı. Bunları konuştuktan sonra iki kardeş gitti. Ganya, belki mütevazı davranma gayretiyle, belki de Prensin duygularını incitmemek için Pavlişçev’in oğlu meselesini açmadı ama Prens, yine de ona teşekkür etti.</p>

      <p class="e-paragraf">Prens nihayet tek başına kaldığına sevindi. Taraçadan indi, yolu geçip parka girdi. Bir konu, daha ziyade bir teşebbüsü hakkında iyice düşünmek istiyordu. Ama bu, üzerinde fazla kafa yormaya gelmeyen, hemen karar verilmesi gereken bir girişimdi. Birden her şeyi bırakıp hemen, hatta kimseyle vedalaşmadan uzaklara, gözden ırak bir yere gitmek istedi. Burada birkaç gün daha kalırsa, kendini çıkması zor bir dünyanın içinde bulacağını ve bu dünyanın bundan sonra onun kaderi olacağını seziyordu. Ama on dakika bile düşünmeden, kaçmanın korkaklık olacağına karar verdi. Önünde öyle sorunlar vardı ki, bunları mutlaka çözmeli ya da en azından var gücüyle bunların çözülmesi için uğraşmalıydı. Başka türlü davranmaya hakkı yoktu. On beş dakika dolaştıktan sonra eve döndüğünde çok mutsuzdu.</p>

      <p class="e-paragraf">Lebedev henüz gelmemişti. Akşamüstü Keller, Prensin odasına girdi; sarhoş değildi ama dertleşmeye ihtiyacı vardı. Ona, bütün hayatını anlatmaya geldiğini, Pavlovsk’ta da aslında bu yüzden kaldığını açıkladı. Keller’i kapı dışarı etmek mümkün değildi. Keller uzun uzun anlatmaya niyetliydi ama daha ilk sözcüklerden sonra, sona atladı ve “Ulu Tanrı’ya inancı olmadığı için bütün ahlâki dayanaklarını kaybettiğini, hatta hırsızlık bile yaptığını” söyledi. “Düşünebiliyor musunuz?” diye sordu.</p>

      <p class="e-paragraf">“Yerinizde olsam, gerekmedikçe, böyle şeyleri itiraf etmezdim, Keller” dedi Prens. “Yoksa kendinize bile bile mi iftira ediyorsunuz?”</p>

      <p class="e-paragraf">“Bunu size, bir tek size söylüyorum! Amacım kendimi terbiye etmek. Yoksa sırlarım, ölünce benimle birlikte mezara gidecek. Ah Prens, para bulmak ne kadar zor, bir bileseniz… Sormama müsaade edin, nereden bulayım? Cevaplarını duymak ister misiniz: ‘Rehine altın ve mücevher ver, karşılığına para veririz.’ Bende de bunlar yok. Sonunda kızdım: ‘Zümrüde karşılık verir misiniz?’ dedim. ‘Tabii!’ dediler. ‘İyi o zaman!’ dedim, şapkamı alıp çıktım. Canları cehenneme!”</p>

      <p class="e-paragraf">“Zümrütleriniz mi var?”</p>

      <p class="e-paragraf">“Bende zümrüt ne arar? Ey Prens, hayatı ne güzel gözlerle görüyorsunuz!”</p>

      <p class="e-paragraf">Prens sonunda, ona karşı acıma değil de kendini vicdanen sorumlu hissetti. “Acaba bu adam iyi birinin etkisiyle yola gelemez mi?” diye düşündü. Kendi etkisinin –kendini küçümsediği için değil, hayata farklı baktığı için– yeterli olmayacağına inanıyordu. Yavaş yavaş, konuşmaya öylesine bir daldılar ki ayrılmak istemediler. Keller kimsenin itiraf etmeyi aklından bile geçirmeyeceği konuları rahatça anlatıyordu. Yeni bir olayı anlatmaya başlarken pişmanlık duyduğunu, içinin kan ağladığını söylüyor; yine de, yaptıklarını, sanki övünüyormuş gibi öylesine gülünç anlatıyordu ki, Prens birkaç kez kendinden geçmiş bir vaziyette kana kana gülmüştü.</p>

      <p class="e-paragraf">“Aslında sizde, çocukça bir güven ve eşsiz bir içtenlik var,” dedi Prens sonunda. “Sadece bunlar bile bazı şeyleri bağışlamak için yeterli.”</p>

      <p class="e-paragraf">“Asil ruhlu, soylu yürekliyimdir!” dedi Keller, duygulanarak. “Ama biliyor musunuz, sadece hayallerimde böyle olabiliyorum. Bunları hayata geçiremiyorum. Nedenini inanın bilmiyorum, Prens!”</p>

      <p class="e-paragraf">“Umutsuzluğa kapılmayın! Bana içinizi döktünüz, en azından sanırım yaptığınız bütün kötü şeyleri anlattınız. Öyle değil mi?”</p>

      <p class="e-paragraf">“Hepsini mi anlattığımı sanıyorsunuz?” dedi Keller, acıklı acıklı. “Prens, müsaadenizle, insanlara nasıl desem, hâlâ İsviçreli gözüyle bakıyorsunuz!”</p>

      <p class="e-paragraf">“Ekleyecek başka şeyler de var mı?” dedi Prens şaşkınlıkla. “Keller, rica etsem neden bana gelip günah çıkardığınızı söyler misiniz?”</p>

      <p class="e-paragraf">“Neden mi? Öncelikle sizinle, sizin gibi yüreği saf biriyle sohbet etmek hoşuma gidiyor. Karşımda erdemli bir kişinin olması beni sevindiriyor. İkincisi…”</p>

      <p class="e-paragraf">Keller sıkılarak duraksadı.</p>

      <p class="e-paragraf">Prens ciddiyetle sözlerini tamamladı. “Borç para mı isteyecektiniz?” dedi.</p>

      <p class="e-paragraf">Keller şaşırmıştı; yerinden sıçradı, Prensin gözlerinin içine baktı ve masaya sağlam bir yumruk indirdi.</p>

      <p class="e-paragraf">“İşte insanı böyle çileden çıkarıyorsunuz! Lütfen Prens, bana acıyın. O kadar temiz yürekli ve safsınız ki, böylesi altın çağında bile görülmemiştir. Ama aynı zamanda da ruhları derinden tanıma gücüne sahipsiniz. İnsanı ok gibi delip geçiyorsunuz… Size bir açıklama borçluyum Prens, izin verin söyleyeyim. Amacım gerçekten de eninde sonunda sizden para istemekti. Ama siz bunu bana öyle bir sordunuz ki, sanki ayıplanacak hiçbir şey yokmuş, sanki bunun böyle olması gerekirmiş gibi…”</p>

      <p class="e-paragraf">“Evet… Siz söz konusu olunca böyle olması gerekir.”</p>

      <p class="e-paragraf">“Buna kızmıyor, isyan etmiyor musunuz?”</p>

      <p class="e-paragraf">“Neden kızıp isyan edeyim ki?”</p>

      <p class="e-paragraf">“Dinleyin Prens, dün akşam burada kalmamın ilk sebebi, Fransız Başpiskoposu Burdalu’ya olan saygım. Nitekim Lebedev’le saat üçe kadar içtik. Ama –gerçeği söylediğime kitaba el basarım– size bütün hayatımı ve günahlarımı anlatarak daha evvel de belirttiğim gibi kendimi terbiye etmek, gelişmeme yardım etmek istemiştim. Bu düşüncelerle, gözyaşları içinde saat üçten sonra içim kan ağlayarak uykuya dalmak üzereyken –asil ruhlu, soylu yürekli birine inanın Prens– aklıma şeytanca bir fikir geldi: ‘Bu itiraflarımın sonunda ondan borç para istesem mi acaba?’ Böylece söyleyeceklerimi gözden geçirip itirafımı hazırladım. Sizi yumuşatarak, bana yüz elli ruble vermenizi sağlayacaktım. Sizce bu alçaklık değil mi?”</p>

      <p class="e-paragraf">“Aslında eminim gerçek bundan biraz farklıdır. Aklınıza aynı anda gelen iki düşünce çarpışmıştır. Bende de sık sık olur. Ama bunun iyi bir şey olmadığına inanıyorum. Biliyor musunuz Keller, böyle durumlarda kendime çok kızıyorum, kendimi suçluyorum. Demek istediğim, bana anlattığınız şeylerin arasında kendimi buldum. Hatta bazen bütün insanların böyle olduklarını düşünüyorum.” Prens son derece ciddiydi. Konuşmasını içten ve derin bir ilgiyle sürdürdü: “Bu yüzden kendimi takdir etmeyi öğrenmeliyim, diyordum kendi kendime; çünkü çok zordur insanın iki taraflı düşünceyle baş etmesi… Bunu kendimden biliyorum. Şimdi siz buna alçaklık dediniz; bu yüzden bu düşüncelerden tekrar korkmaya başlayacağım. Sizi yargılamak bana düşmez, ama bence buna yine de alçaklık dememek gerekir… Gözyaşlarınızla para koparmak için kurnazlık ettiniz, ama itiraflarınızın farklı bir amacı olduğunu da söylediniz. Bu arada parayı âlem yapmak için istiyorsunuz, değil mi? Ama böyle esaslı bir günah çıkarmadan sonra âlem yapmak uygun olur mu sizce? Öte yandan âlem yapmaktan bir dakikada nasıl vazgeçilir? Ne yapmalı? Bunu kendi vicdanınıza bırakıyorum; en iyisi bu. Ne dersiniz?”</p>

      <p class="e-paragraf">Prens büyük bir merakla Keller’e bakıyordu.</p>

      <p class="e-paragraf">“Nasıl oluyor da size budala diyorlar, anlamıyorum?” dedi yüksek sesle Keller.</p>

      <p class="e-paragraf">Prens kızardı.</p>

      <p class="e-paragraf">“Vaiz Burdalu bana acımazdı; oysa siz günahlarımı bağışladınız, beni insanca yargıladınız!” dedi Keller duygulanarak. “Kendimi terbiye etmek ve cezalandırmak, ayrıca söylediklerinizin beni ne kadar etkilediğini göstermek için yüz elli ruble istemekten vazgeçiyorum. Sadece yirmi beş ruble verin, yeter! Bununla iki hafta geçinirim. Yani on beş günden evvel sizden para istemeye gelmeyeceğim. Agaşka’yı biraz şımartmak istiyordum ama o buna değmez. Tanrı sizi korusun, sevgili Prens!”</p>

      <p class="e-paragraf">O sırada dönen Lebedev, Keller’in elinde yirmi beş rubleyi görünce kaşlarını çattı. Parayı alınca Keller kendini dışarı atmak için sabırsızlanmaya başlamıştı. Lebedev hemen onu karalamaya başladı.</p>

      <p class="e-paragraf">“Ona haksızlık etmeyin. Gerçekten de büyük bir pişmanlık duyuyordu,” dedi Prens sonunda.</p>

      <p class="e-paragraf">“Pişmanlıktan ne çıkar? Tıpkı dünkü gibi: ‘Alçağın biriyim ben, alçağım ben!’ Laf, hep laf!”</p>

      <p class="e-paragraf">“Demek sizin pişmanlığınız da sadece lafta kaldı. Ben de düşünmüştüm ki…”</p>

      <p class="e-paragraf">“Size gerçeği söyleyebilirim; çünkü insanın yüreğini okuyorsunuz: Bende söz, eylem, yalan, doğru, bunların hepsi bir aradadır, hepsi içtendir. Eylem pişmanlık olarak görülür; doğru da öyle. Söz ve yalan ise şeytanca bir fikirden doğar: Şu adamı nasıl tavlasam, pişmanlığımdan ve gözyaşlarımdan nasıl bir çıkar sağlasam? Yemin ederim, durum bu. Bunları başka birine söyleyemezdim; çünkü söylediğim kişi alay eder ya da yüzüme tükürürdü. Ama Prens, siz beni insanca yargılıyorsunuz.”</p>

      <p class="e-paragraf">“Az evvel Keller de bana aynı şeyleri söylüyordu!” diye bağırdı Prens. “Sanki ikiniz de söylediklerinizle övünüyor gibisiniz. Beni şaşırtıyorsunuz. Ama o, sizden daha içten… Siz bunu bir meslek haline getirmişsiniz. Yeter artık, kaşlarınızı çatmayın, Lebedev. Bana bir diyeceğiniz yok mu? Buraya sebepsiz gelmezsiniz siz…”</p>

      <p class="e-paragraf">Lebedev yüzünü buruşturdu, eğilip bükülmeye başladı.</p>

      <p class="e-paragraf">“Size bir soru sormak için bütün gün bekledim. Hayatınızda hiç olmazsa bir kere gerçeği söyleyin. Dün akşamki olayda parmağınız var mı?”</p>

      <p class="e-paragraf">Lebedev yine yüzünü buruşturmaya, eğilip bükülmeye başladı; sinsi sinsi güldü, ellerini ovuşturdu, öksürdü ama bir şey deyip dememe konusunda karar veremedi.</p>

      <p class="e-paragraf">“Anlaşılan var.”</p>

      <p class="e-paragraf">“Ama sadece dolaylı olarak… Bunu bilmenizi isterim. Size gerçeği söylüyorum. Bu olayda bütün rolüm ismini çok iyi bildiğiniz kişiyi, evime gelenlerden haberdar etmekten ibarettir. İlgilendiği kişi de zaten bunların arasındaydı.”</p>

      <p class="e-paragraf">“Oğlunuzu <span class="e-italik">oraya</span> yolladığınızı biliyorum, bana bunu kendisi söyledi. Nasıl bir iş çeviriyorsunuz böyle?” diye bağırdı Prens sabırsızlanarak.</p>

      <p class="e-paragraf">“Ben değilim, inanın bana. İş çevirenin ben olmadığıma yemin ederim. Zaten ortada bir düzenden ziyade birtakım niyetler, hatta hayaller var diyebiliriz.”</p>

      <p class="e-paragraf">“Tanrı aşkına, ne demek istediğinizi daha açık söyleyin! Anlamıyor musunuz, şüphelerin benim üstümde yoğunlaştığını göremiyor musunuz? Yevgeni Pavloviç’i karalamak isteyenler var.”</p>

      <p class="e-paragraf">Lebedev yine eğilip büküldü. “Prens Hazretleri, bütün gerçeği söylememe izin vermiyorsunuz ki… Size birkaç kez açıklamaya teşebbüs ettim, ama fırsat vermediniz…”</p>

      <p class="e-paragraf">Prens bir süre düşündü.</p>

      <p class="e-paragraf">Sonunda, “Peki… Gerçeği söyleyin,” diyebildi zorlukla.</p>

      <p class="e-paragraf">“Aglaya İvanovna…” diye başladı Lebedev.</p>

      <p class="e-paragraf">Prens öfkeden ve belki de utançtan kıpkırmızı kesildi. “Susun, susun!” diye bağırdı çılgınca. “Ne saçma şeyler bunlar! Bütün bunları ya siz, ya da sizin gibi deliler uydurmuş. Asla duymak istemiyorum!”</p>

      <p class="e-paragraf">Akşam geç bir saatte, on bir sularında Kolya uğradı; hem Petersburg’dan, hem de Pavlovsk’tan bir yığın haber getirmişti. Petersburg’a üç saat önce dönmüş, doğruca Epançinler’e gitmişti. “Orada durum berbat!” Dün akşam çıkıştaki olayın dışında belli ki ailenin huzurunu kaçıran başka şeyler de vardı. “Casusluk edecek halim yoktu tabii, kimseye bir şey sormadım. Bu arada beni umduğumdan daha iyi karşıladılar. Sizden tek söz bile etmediler, Prens!” Ama en ilgi çekici olay, Aglaya’nın Ganya yüzünden evdekilerle kavga etmesiydi. Kolya ayrıntılarını bilmiyordu, sadece kavganın Ganya yüzünden çıktığı kesindi. Ne dersiniz buna? General suratı asık bir halde eve geç bir saatte dönmüştü. Yevgeni Pavloviç de onunla birlikte gelmişti; çok iyi karşılandı, o da neşeli ve sevimliydi. Ama en önemli haber, Lizaveta Prokofyevna’nın, kızlarının yanında duran Varvara Ardalyonovna’yı yanına çağırarak evlerinden sessizce, kibarca kovmasıydı. “Bunu Varya’nın kendisinden duydum.” Varya kızlarla vedalaştığı zaman, kızlar, arkadaşlarını son kez gördüklerini bilmiyorlardı.</p>

      <p class="e-paragraf">“Ama Varya Ardalyonovna, saat yedide buradaydı,” dedi Prens şaşırarak.</p>

      <p class="e-paragraf">“Demek ki sekizde kovulmuş. Varya’ya ve Ganya’ya çok acıyorum… Sürekli alavere dalavere peşindeler, yoksa yaşayamazlar. Neler kurduklarını hiç öğrenemedim; bilmek de istemem zaten. Ama sevgili Prens, inanın bana, Ganya iyi yürekli biridir. Pek çok yönden kayıp biridir ama öyle özelliklere sahiptir ki, bunları daha evvel göremediğim için pişmanım… Varya olayından sonra, oraya gidebilir miyim, bilmem. Gerçi baştan beri kendime bağımsız bir yer sağladım, ama yine de bunu düşünmem gerek.”</p>

      <p class="e-paragraf">“Kardeşinize boşuna acıyorsunuz,” dedi Prens. “Belli ki Gavrila Ardalyonoviç, Lizaveta Prokofyevna için tehlike. Bu da Ganya’nın bazı umutları gerçekleşiyor demektir.”</p>

      <p class="e-paragraf">“Hangi umutları?” diye bağırdı Kolya, hayret içinde. “Yoksa Aglaya… İmkânsız!”</p>

      <p class="e-paragraf">Prens sustu.</p>

      <p class="e-paragraf">“Siz korkunç derecede kuşkucusunuz Prens,” diye ekledi Kolya, iki dakika sonra. “Bir süreden beri son derece kuşkucu olduğunuzun farkındayım. Hiçbir şeye inanmıyorsunuz. ‘Kuşkucu’ sözcüğünü yerinde kullandım mı?”</p>

      <p class="e-paragraf">“Sanrım yerinde kullandınız, ama pek emin değilim.”</p>

      <p class="e-paragraf">“ ‘Kuşkucu’ kelimesinden vazgeçiyorum. Yeni bir açıklama buldum,” diye bağırdı Kolya. “Siz, kuşkucu değil, kıskançsınız! O kibirli kızı, Ganya’dan korkunç derecede kıskanıyorsunuz!”</p>

      <p class="e-paragraf">Kolya bunları söyledikten sonra kahkahalarla güldü. Prensin kıpkırmızı kesildiğini görünce daha çok güldü. Kolya, Prensin Aglaya’yı kıskandığı fikrinden çok hoşlanmıştı, ancak üzüldüğünü görünce birden sustu. Daha sonra, ikisi, bir ya da bir buçuk saat kadar farklı konular üzerine konuştu.</p>

      <p class="e-paragraf">Ertesi gün Prens önemli bir iş için Petersburg’a gitti. Öğleden sonra saat beş sularında Pavlovsk’a dönerken tren istasyonunda İvan Fedoroviç’e rastladı. General, Prensin elini sıkarken çekingen bir tavırla etrafına bakındı, ardından birlikte yolculuk yapmak üzere onu birinci mevki vagonlardan birine sürükledi. Prensle ciddi bir konu üzerinde konuşmak istediği belli oluyordu.</p>

      <p class="e-paragraf">“Öncelikle sevgili Prens, bana sakın darılma ve istemeden seni kırdıysam bağışla. Daha dün seni ziyaret edecektim ama Lizaveta Prokofyevna’nın bunu nasıl karşılayacağını bilmiyordum. Bizim ev cehenneme döndü. Hiçbir şey anlamıyorum, inan. Olaylar senin yüzünden çıkmış gibi görünse de en az suçlu sensin. Görüyorsun Prens, iyilikseverlik hoş ama kararında olduğu sürece… Bunun acısını sen de tattın sanırım. Ben de tabii iyiliği sever ve Lizaveta Prokofyevna’yı sayarım ama…”</p>

      <p class="e-paragraf">General buna benzer bazı şeyler daha söyledi ama sözleri birbiriyle bağlantısızdı. Belli ki sarsılmıştı.</p>

      <p class="e-paragraf">Sonunda kendini daha açık bir şekilde ifade ederek, “Senin bu işle en küçük bir ilgin olmadığına hiç kuşkum yok,” dedi. “Ama bize bir süre, evdekiler yatışıncaya kadar, gelmesen daha iyi olur. Bunu senden dostluğumuz adına rica ediyorum. Yevgeni Pavloviç’e gelince,” diye bağırdı heyecanla. “Bütün bunlar bir iftira! Aramızı bozmak için çevrilmiş bir dolap! Sana karşı açık olabileceğimi biliyorum, Prens; Yevgeni Pavloviç’le aramızda henüz bir bağ yok ama pek yakında olabilir. Bize zarar vermek istiyorlar. Ama bunun sebebini anlamıyorum! Şaşılacak bir kadın… Ondan öyle korkuyorum ki, uykularım kaçıyor. Hele o araba, o beyaz atlar çok şık… Aynı Fransızların dediği gibi şık! Kimden geliyor bunlar acaba? Tanrım, önceki gün Yevgeni Pavloviç’in günahını aldım. Ama bunun mümkün olmadığı anlaşıldı. Yemin ediyorum, ikisi tanışmıyor bile; senetler de uydurma! Sokak ortasında <span class="e-italik">sen</span> diye bağırması ne dehşet bir olay! Ortada bir düzen döndüğü kesin. Durum açık aslında, yapılacaklar belli: Bu iddiaları nefretle reddetmek, Yevgeni Pavloviç’e karşı ise saygımızı arttırmak. Bunu Lizaveta Prokofyevna’ya da söyledim. Sana bir sır vereyim mi? Bunu benden öç almak için yaptığına inanıyorum. Anlarsın ya, eskiden olan bitenler yüzünden… Ama benim ona karşı hiçbir suçum yok. Aslında ben onun buralardan temelli gittiğini sanıyordum. Şu Rogojin de nerede kaldı, rica ederim söyleyin. Ben <span class="e-italik">onun</span> çoktan Bayan Rogojina olduğunu düşünüyordum.”</p>

      <p class="e-paragraf">Kısacası General iyice şaşkına dönmüştü. Bütün yol boyunca, bir saat kadar, durmadan konuşup durdu, sorular sordu, kendi kendini cevapladı… Sonunda Prensi ondan asla kuşkulanmadığına inandırdı. Prens için bu çok önemliydi. General, sözünü, Petersburg’da bilmem hangi dairede şef olan Yevgeni Pavloviç’in amcasıyla ilgili bir hikâyeyle bitirdi: “Gözde bir mevkisi olan, yetmiş yaşında, çapkın, midesine düşkün bir ihtiyar… Hah ha! Nastasya Filipovna’yı duyduğunu ve hatta ona yanaştığını da biliyorum… Bugün ziyaret edecektim ama hastaymış, misafir kabul etmiyor. Zengin biri, çok zengin hem de… Tanrı ona uzun ömürler versin, ama sonunda her şey Yevgeni Pavloviç’e kalacak. Evet, evet. Ama çok korkuyorum! Nedenini bilmiyorum ama korkuyorum. Sanki felâket yaklaşıyor…”</p>

      <p class="e-paragraf">Epançin ailesi ile Prens Lev Nikolayeviç olayın üzerinden üç gün geçtikten sonra barıştılar.</p>

      <p class="e-2-baslik">XII</p>

      <p class="e-paragraf">Akşam saat yedi sularında Prens parka gitmeye hazırlanırken ansızın Lizaveta Prokofyevna taraçaya, onun yanına geldi.</p>

      <p class="e-paragraf">“<span class="e-italik">Öncelikle</span> özür dilemeye geldiğimi düşünmeye kalkışma. Saçma olur bu! Sen kesinlikle suçlusun!”</p>

      <p class="e-paragraf">Prens susuyordu.</p>

      <p class="e-paragraf">“Suçlu musun, değil misin?”</p>

      <p class="e-paragraf">“Sizin kadar. Zaten ne sizin, ne de benim bir kabahatimiz var. Önceki gün kendimi suçlu sayıyordum, ama sonra düşündüm ve bunun doğru olmadığını anladım.”</p>

      <p class="e-paragraf">“Demek öyle! Dinle bak, sana ne diyeceğim... Otur, ayakta durmaya niyetim yok.”</p>

      <p class="e-paragraf">Oturdular.</p>

      <p class="e-paragraf">“<span class="e-italik">İkinci olarak</span>: O serserilerle ilgili tek söz etmek yok! Seninle on dakika konuşacağım. Bir şey öğrenmeye geldim. (Sen de Tanrı bilir neler düşünüyordun!) Eğer ağzından o serserilerle ilgili tek söz çıkarsa kalkıp giderim ve aramızda her şey biter.”</p>

      <p class="e-paragraf">“Peki,” dedi Prens.</p>

      <p class="e-paragraf">“İki, iki buçuk ay evvel, Paskalya Yortusu’na yakın, Aglaya’ya bir mektup yolladın mı?”</p>

      <p class="e-paragraf">“Yo… yolladım.”</p>

      <p class="e-paragraf">“Ne yazıyordu bu mektupta? Göster bana mektubu!”</p>

      <p class="e-paragraf">Lizaveta Prokofyevna’nın gözleri alev alev yanıyordu; kadın sabırsızlıktan titriyor gibiydi.</p>

      <p class="e-paragraf">Prens şaşkın bir telaşla, “Mektup bende değil. Eğer hâlâ duruyorsa, Aglaya İvanovna’dadır.”</p>

      <p class="e-paragraf">“Sözü kıvırma! Ona ne yazmıştın?”</p>

      <p class="e-paragraf">“Sözü kıvırmıyorum, çekinecek bir şeyim yok. Yazmamak için bir sebep göremiyorum…”</p>

      <p class="e-paragraf">“Sus! Mektupta ne yazıyordu? Neden kızardın?”</p>

      <p class="e-paragraf">Prens bir süre düşündü. “Aklınızdan neler geçtiğini bilmiyorum, Lizaveta Prokofyevna. Sadece böyle bir mektubun varlığının sizi rahatsız ettiğini görüyorum. Bu soruya cevap vermeyebilirim, bunu itiraf edin… Ama yazdıklarım yüzünden korkmadığımı, pişman olmadığımı ve yüzümün kızarmadığını göstermek için [Prens iki kat kızardı] hatırlayabildiğim kadarıyla, bu mektubu size ezbere okuyacağım.”</p>

      <p class="e-paragraf">Bunları dedikten sonra, mektubu, aşağı yukarı kelimesi kelimesine ezbere okudu Prens.</p>

      <p class="e-paragraf">Lizaveta Prokofyevna büyük bir dikkatle dinledikten sonra, “Sence bu saçmalığın anlamı nedir?” diye sordu.</p>

      <p class="e-paragraf">“Bunu ben de tam olarak bilemiyorum. O sıralarda umutlarla dolu anlarım olmuştu.”</p>

      <p class="e-paragraf">“Ne tür umutlar?”</p>

      <p class="e-paragraf">“Dile dökülmesi zor. Ama şu anda düşündüğünüz türden değil. Gelecek konusunda umutlar, vatanımda bir yabancı olmadığımı duymaktan kaynaklanan sevinçler… Güneşli bir sabah, elime kalemi aldım ve yazdım. Ama neden ona yazdığımı bilmiyorum. Bazen insan yanında bir dost ister.” Prens bir an sustuktan sonra ilave etti: “Ben de galiba yanımda bir dost istedim.”</p>

      <p class="e-paragraf">“Âşık mısın yoksa?”</p>

      <p class="e-paragraf">“Ha-yır. Ben… ona bir kardeşe yazar gibi yazdım, mektubu da kardeşiniz diye imzaladım.”</p>

      <p class="e-paragraf">“Hımm! Özellikle. Anlıyorum.”</p>

      <p class="e-paragraf">“Sorularınıza cevap vermek benim için çok zor, Lizaveta Prokofyevna.”</p>

      <p class="e-paragraf">“Zor olduğunu biliyorum, ama bunun benim için bir önemi yok. Doğruyu söyle. Bana yalan söylüyor musun, söylemiyor musun?”</p>

      <p class="e-paragraf">“Yalan söylemiyorum.”</p>

      <p class="e-paragraf">“Âşık değilim derken doğruyu mu söylüyorsun?”</p>

      <p class="e-paragraf">“Doğruyu söylüyorum sanırım.”</p>

      <p class="e-paragraf">“Bakar mısın şuna, ‘sanıyormuş’! Mektubu o yumurcakla mı yolladın?”</p>

      <p class="e-paragraf">“Nikolay Ardalyonoviç’ten rica etmiştim…”</p>

      <p class="e-paragraf">“Şu yumurcak!” diye hırsla sözünü kesti, Lizaveta Prokofyevna. “Nikolay Ardalyonoviç de kim? Şu yumurcak işte!”</p>

      <p class="e-paragraf">“Nikolay Ardalyonoviç…”</p>

      <p class="e-paragraf">“Yumurcak diyorum!”</p>

      <p class="e-paragraf">“Hayır, yumurcak değil, Nikolay Ardalyonoviç,” dedi Prens sonunda, alçak ama kararlı bir sesle.</p>

      <p class="e-paragraf">“Peki azizim, öyle olsun! Bunu sonra konuşuruz.”</p>

      <p class="e-paragraf">Generalin karısı bir dakika soluklandı.</p>

      <p class="e-paragraf">“Şu ‘Yoksul Şövalye’ de neyin nesi?”</p>

      <p class="e-paragraf">“Bilmiyorum. Bir şaka olmalı. Benimle bir ilgisi yok.”</p>

      <p class="e-paragraf">“Bunu öğrendiğime sevindim. Seninle ne ilgisi olabilir acaba? Sana ‘budala’ diyen oydu.”</p>

      <p class="e-paragraf">“Bana bunu söylemeyebilirdiniz,” dedi Prens sitemle fısıldayarak.</p>

      <p class="e-paragraf">“Alınma. Dediğim dedik, çılgın, şımarık bir kızdır o. Birini sevince alay eder, azarlar. Gençliğimde aynı onun gibiydim. Ama boşuna umutlanma dostum, zafer kazanmış değilsin. Sana göre değil o, hiçbir zaman senin olamaz! Şimdiden kendini buna alıştır diye söylüyorum. Dinle, <span class="e-italik">o kadınla</span> evlenmediğine yemin et bana.”</p>

      <p class="e-paragraf">Prens afalladı. “Lizaveta Prokofyevna, neler söylüyorsunuz?”</p>

      <p class="e-paragraf">“Ama az kalsın onunla evlenmeyecek miydin?”</p>

      <p class="e-paragraf">“Az kalsın evlenecektim,” diye fısıldadı Prens, başını eğerek.</p>

      <p class="e-paragraf">“<span class="e-italik">Ona</span> mı âşık oldun? Şimdi de <span class="e-italik">onun</span> için mi geldin?”</p>

      <p class="e-paragraf">“Ben buraya evlenmek için gelmedim,” diye cevap verdi Prens.</p>

      <p class="e-paragraf">“Bu dünyada senin için kutsal olan bir şey var mı?”</p>

      <p class="e-paragraf">“Evet.”</p>

      <p class="e-paragraf">“<span class="e-italik">Onunla</span> evlenmek için gelmediğine o kutsalın üzerine yemin et.”</p>

      <p class="e-paragraf">“Yemin ederim!”</p>

      <p class="e-paragraf">“Sana inanıyorum. Öp beni. Nihayet rahat bir nefes alabilirim. Ama şunu unutma: Aglaya seni sevmiyor. Ben sağ oldukça, o asla senin olamaz! Beni işittin mi?”</p>

      <p class="e-paragraf">“İşittim.”</p>

      <p class="e-paragraf">Prens kıpkırmızı kesilmişti. Lizaveta Prokofyevna’nın yüzüne bakamayacak derecede utanmıştı.</p>

      <p class="e-paragraf">“Biliyor musun, seni Hızır gibi bekliyordum. (Buna değmezsin ya…) Geceleri gözyaşı dökerdim; senin için değil, azizim, bir üzüntüm var. Tanrı’nın seni bana bir dost, bir kardeş gibi yolladığına inandığım için sabırsızlıkla bekliyordum seni. Yaşlı Belokonskaya dışında hiç kimsem yok. Ama o da uzaklara gitti, üstelik yaşlanınca bunadı. Şimdi bana kısaca evet ya da hayır diye cevap ver: Önceki gün <span class="e-italik">onun</span> arabadan neden seslendiğini biliyor musun?”</p>

      <p class="e-paragraf">“Bu işle hiçbir ilgim olmadığına ve bu konuda hiçbir şey bilmediğime yemin ederim!”</p>

      <p class="e-paragraf">“Sana inanıyorum. Şu anda farklı düşünüyorum ama dün sabah bütün suçu Yevgeni Pavloviç’e yüklüyordum. Şimdi ben de ona hak veriyorum. Belli ki onunla bir ahmak gibi alay ettiler. Neden, hangi amaçla, bilmiyorum. Ama ortada bir sebep var, bir amaç var; bu bile kuşku verir insana. İyi bir adam olabilir, varsın olsun; Aglaya yine de onun olmayacak. Bunu ben söylüyorum! İvan Fedoroviç’e bugün, ‘Önce beni tabuta koyun, kızımı ona sonra verin,’ dedim. Sana ne kadar güvendiğimi anlıyor musun?”</p>

      <p class="e-paragraf">“Anlıyorum.”</p>

      <p class="e-paragraf">Lizaveta Prokofyevna, Prense dik dik bakıyordu. Yevgeni Pavloviç hakkında söylediklerinin onu nasıl etkilediğini bilmek ister gibiydi. “Gavrila İvolgin’le ilgili bir şey biliyor musun?”</p>

      <p class="e-paragraf">“Yani… Çok şey biliyorum.”</p>

      <p class="e-paragraf">“Onun Aglaya ile ilişkisi olduğunu biliyor musun?”</p>

      <p class="e-paragraf">Prens sarsılmıştı. “Nasıl? Gavrila Ardalyonoviç ile Aglaya İvanovna? Ama bu mümkün değil!”</p>

      <p class="e-paragraf">“Kız kardeşi bütün kış ona yol açmak için bir köstebek gibi çalıştı.”</p>

      <p class="e-paragraf">Kısa bir süre düşünen Prens, “Buna inanmam mümkün değil,” dedi. Ardından, “Haberim olurdu,” diye ilave etti.</p>

      <p class="e-paragraf">“Nasıl haberin olurdu acaba? Gelip göğsüne yaslanacak ve gözyaşlarına boğularak her şeyi itiraf mı edecekti? Ne kadar safsın! Herkes seni aldatıyor… Ona güvenmeye utanmıyor musun? Seni aldattığını görmüyor musun?”</p>

      <p class="e-paragraf">Prens istemeye istemeye, kısık bir sesle, “Bazı konularda beni aldattığını çok iyi biliyorum,” dedi. “O da benim bildiğimin farkında…”</p>

      <p class="e-paragraf">“Bunu bildiğin halde ona güvenmek ha? Daha neler! Ama senden başka ne beklenir ki, neden şaşırıyorum ki? Tanrım! Acaba senin gibi biri daha var mıdır? Tüh! Ganya ya da şu Varya’nın onu Nastasya Filipovna’yla görüştürdüğünü de biliyor musunuz?”</p>

      <p class="e-paragraf">“Kimi?” diye bağırdı Prens.</p>

      <p class="e-paragraf">“Aglaya’yı.”</p>

      <p class="e-paragraf">“Buna inanmıyorum! İmkânsız!”</p>

      <p class="e-paragraf">Prens iskemleden fırladı.</p>

      <p class="e-paragraf">“Ben de inanmıyorum ama ortada bazı deliller var. Başına buyruk, titiz, çılgın bir kız, cadı... Bütün kızlarım böyle. Aleksandra bile. Ama Aglaya iyice çığırından çıktı! Buna rağmen inanmıyorum. Belki de inanmak istemediğim içindir,” diye ilave etti kendi kendine konuşuyormuşçasına. Sonra Prense döndü. “Neden bize gelmiyorsun? Neden üç gündür hiç uğramadın?” diye bağırdı sabırsızca.</p>

      <p class="e-paragraf">Prens cevap vermek üzereyken sözünü kesti. “Herkes seni budala yerine koyup aldatıyor. Dün şehre gitmişsin. Bahse girerim ki o serserinin önünde diz çökmüş, on bin rubleyi kabul etmesi için yalvarmışsındır!”</p>

      <p class="e-paragraf">“Aklımdan bile geçmedi. Serseri değil o. Ondan bir mektup aldım.”</p>

      <p class="e-paragraf">“Göster!”</p>

      <p class="e-paragraf">Prens çantasından bir mektup çıkarıp Lizaveta Prokofyevna’ya uzattı. Mektupta şunlar yazılıydı:</p>

      <p class="e-paragraf">“Beyefendi, insanların gözünde onur sahibi olmak için hiçbir hakkım olmadığını biliyorum. Onlara göre önemsiz biriyim çünkü. Ama sizin, Beyefendi, başkalarından çok farklı olduğunuza inandım. Bu konuda Doktorenko’yla farklı düşünüyoruz. Sizden hiçbir zaman tek kopek bile almayacağım, ama anneme yarım ettiğiniz için, bu zayıflık olsa da, size minnettarım. Bunları söylemek istedim. Bundan sonra aramızda hiçbir ilişki olmayacağını sanıyorum. <span class="e-italik">Antip Burdovski.</span></p>

      <p class="e-paragraf">Not: İki yüz elli rubleyi tamamlamak için gereken miktar size zamanla kesinlikle verilecektir.”</p>

      <p class="e-paragraf">Lizaveta Prokofyevna mektubu geri atarak, “Ne saçmalık!” dedi. “Okumaya bile değmez. Ne sırıtıyorsun?”</p>

      <p class="e-paragraf">“Mektubun hoşunuza gittiğini itiraf edin.”</p>

      <p class="e-paragraf">“Ne? Kendini beğenmişlik dolu bu saçmalıklar mı? Kibir yüzünden akıllarının kafalarını terk ettiğini görmüyor musun?”</p>

      <p class="e-paragraf">“Evet, ama Burdovski yine de kabahatinin farkında, itiraf etti, Doktorenko’yla ilişkisini kesti... Çocuk gibisiniz, Lizaveta Prokofyevna!”</p>

      <p class="e-paragraf">“Sonunda benden bir tokat mı yemek istiyor canın?”</p>

      <p class="e-paragraf">“Böyle bir niyetim yok. Mektuba sevindiniz ama bunu saklıyorsunuz. Duygularınızdan utanıyorsunuz.”</p>

      <p class="e-paragraf">Lizaveta Prokofyevna, öfkeden beti benzi atmış bir halde yerinden fırladı. “Bundan böyle evime adım atayım deme sakın!”</p>

      <p class="e-paragraf">“Üç gün sonra da gelip kendiniz çağıracaksınız… Duygularınızdan utanmanız ayıp değil mi? Böyle yaparak kendi kendinize acı çektiriyorsunuz.”</p>

      <p class="e-paragraf">“Seni çağırmaktansa ölürüm daha iyi! İsmini dahi unutacağım! Unuttum bile!”</p>

      <p class="e-paragraf">Lizaveta Prokofyevna gitmek için çıkışa yöneldi.</p>

      <p class="e-paragraf">Prens arkasından bağırdı: “Zaten evinize ayak basmam sizden evvel de yasaklanmıştı!”</p>

      <p class="e-paragraf">“Ne? Kim yasakladı?”</p>

      <p class="e-paragraf">Lizaveta Prokofyevna birden döndü. Prens cevap verip vermemek arasında kararsız kaldı, boşboğazlık etmek istemiyordu.</p>

      <p class="e-paragraf">“Kim yasakladı?” diye bağırdı Lizaveta Prokofyevna öfkeyle.</p>

      <p class="e-paragraf">“Aglaya İvanovna…”</p>

      <p class="e-paragraf">“Ne zaman? Söylesene!”</p>

      <p class="e-paragraf">“Sabahleyin haber yolladı.”</p>

      <p class="e-paragraf">Lizaveta Prokofyevna şaşkınlıktan öylece kalakalmıştı, hızla düşünüyordu.</p>

      <p class="e-paragraf">“Ne yolladı? Kimi yolladı? Yumurcakla mı? Ağızdan mı?”</p>

      <p class="e-paragraf">“Bir not aldım,” dedi Prens.</p>

      <p class="e-paragraf">“Nerede? Ver hemen!”</p>

      <p class="e-paragraf">Prens bir an düşündü, sonra yeleğinin cebinden bir kâğıt parçası çıkardı. Şunlar yazılıydı:</p>

      <p class="e-paragraf">“Prens Lev Nikolayeviç! Eğer bütün olanlardan sonra hâlâ evimize gelerek beni şaşırtmaya niyetiniz varsa, buna sevinenler arasında olmayacağıma emin olabilirsiniz. <span class="e-italik">Aglaya Epançina</span>.”</p>

      <p class="e-paragraf">Lizaveta Prokofyevna bir dakika düşündü, ardından Prense yaklaştı, ellerini tutup peşinden sürükledi.</p>

      <p class="e-paragraf">“Hadi, hemen gidelim! Şimdi!” diye bağırdı sabırsızca; aşırı derecede heyecanlıydı.</p>

      <p class="e-paragraf">“Ama beni…”</p>

      <p class="e-paragraf">“Seni ne?.. Ne kadar safsın! Adam ol biraz. Şimdi her şeyi kendi gözlerimle göreceğim…”</p>

      <p class="e-paragraf">“Bari şapkamı alayım.”</p>

      <p class="e-paragraf">“Al, işte zavallı şapkan! Hadi! Bari zevkli bir şey olsaydı... O… deminki… kızgınlığından sonra…” diye mırıldanıyordu Lizaveta Prokofyevna, bir yandan da Prensi peşinden gelmesi için çekiştiriyordu. “Az evvel, gelmediğin için senin ahmağın biri olduğunu söyledim. Yoksa bu saçma mektubu yazmazdı. Yakışıksız bir mektup… Soylu, iyi yetiştirilmiş, akıllı bir genç kıza yakışmayacak bir mektup... Hmm, yoksa gelmediğine kızdı da… Ama bir budalaya böyle yazılmayacağını hesaba katmamış. Çünkü budala, yazılanı olduğu gibi kabul eder.” Sonra çok konuştuğunu fark ederek bağırdı: “Neden bakıyorsun? O senin gibi bir maskara görmediği için yapıyor bunları. Şimdi dişlerini sana geçirecek. Buna çok sevindim. Hak ettin sen. Dişlerini geçirecek, hem bunu öyle iyi becerir ki!..”</p>

      <div class="footnotes">
        <div class="footnote">
          <p class="e-dipnotmetni"><a class="footnote-anchor" href="#footnote-202-17-backlink" id="footnote-202-17">17</a> Biraz durun Cellat Bey, durun bir dakika! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-18-backlink" id="footnote-202-18">18</a> Puşkin’in Efsane adlı şiirinden bir bölüm.</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-19-backlink" id="footnote-202-19">19</a> A.M.D.: Ave, Mater, Dei.</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-20-backlink" id="footnote-202-20">20</a> Göklerin ruhu, Azize Roza. (Latince)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-21-backlink" id="footnote-202-21">21</a> Sevgili Prens, (Fransızca.)</p>
        </div>
      </div>
    </div>
  </div>
</body>
</html>
