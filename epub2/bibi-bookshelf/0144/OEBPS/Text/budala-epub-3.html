<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>budala-epub-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="budala-epub-3.html" xml:lang="tr-TR">
    <div class="Basic-Text-Frame">
      <p class="e-sayfabasibaslik" id="toc_marker-1">BİRİNCİ BÖLÜM</p>

      <p class="e-2-baslik">I</p>

      <p class="e-paragraf">Karların eridiği bir günde, sabah saat dokuz sularında, Varşova treni Petersburg’a yaklaşıyordu. Kasım ayının sonlarıydı. Hava o denli nemli ve sisliydi ki gün zar zor aydınlanıyordu; vagonun pencerelerinden bakınca, hattın on adım sağında ve solunda neredeyse hiçbir şey ayırt edilemiyordu. En kalabalık olan, üçüncü mevki vagonlardı. Yolcular arasında yurt dışından gelenler de vardı; ama çoğu, yakın çevreden gelen küçük çaplı yatırımları olan işadamları ve dar gelirli insanlardı. Bütün yolcular yorgundu; gözleri uykusuzluktan ağırlaşmıştı. Soğuktan donan yolcuların yüzleri sisin rengini almıştı.</p>

      <p class="e-paragraf">Hava aydınlanınca, üçüncü mevki vagonlardan birinde, pencere yanında karşılıklı oturmuş iki yolcunun varlığı belirginleşmeye başladı. Bunlar eşyaları az, kıyafetleri sade, son derece etkileyici gençlerdi. Üstelik ikisi de sohbet etmeye can atıyordu. Bu iki genç, onları birbirleri için ilginç kılacak şeylerin farkında olsalardı, tabii ki, Petersburg-Varşova yolundaki üçüncü mevki vagonlardan birinde ikisini karşılıklı oturtan tuhaf rastlantıya şaşırıp kalırlardı.</p>

      <p class="e-paragraf">Yolculardan biri yirmi yedi yaşlarında, kısa boylu, esmer ve kıvırcık saçlıydı. Duman rengi gözleri küçüktü ama alev alev yanıyordu. Burnu geniş ve yassı, elmacık kemikleri çıkıktı. İnce dudakları alaycı, kaba, hatta kötü bir gülümsemeyle büzülüp duruyordu; ancak yüksek ve biçimli alnı, yüzünü bayağılıktan kurtarıyordu. Bu yüzdeki en dikkat çekici şey ölü solgunluğuydu; güçlü kuvvetli görünümüne rağmen kaba gülüşü ve ukala bakışına uymayan üzüntü ifadesinden bitkin olduğu anlaşılıyordu. İçi kara koyun postuyla astarlanmış bir palto giydiği için, geceyi soğuktan titremeden geçirmişti. Oysa Rusya’nın nemli kasım gecelerine hazırlıklı olmadığı belli olan diğer yolcu donmuştu. Üzerinde, kışları yabancı ülkelerden, mesela İsviçre ya da Kuzey İtalya’dan gelen ve Petersburg ile Eydikunen arasındaki yolu göz önünde bulundurmayan yolcuların giydikleri türden kapüşonlu geniş bir pelerin vardı. İtalya için uygun olan bu giyim biçiminin, Rusya için isabetli olduğu söylenemezdi.</p>

      <p class="e-paragraf">Kapüşonlu pelerinin sahibi de yirmi altı-yirmi yedi yaşlarındaydı. Ortadan biraz uzun boylu, sarışın ve gür saçlıydı. Yanakları çökük, küçük sivri sakalı neredeyse beyazdı. Büyük mavi gözlerinin sessiz ama yoğun bir ifadesi vardı; bu tuhaf ifade daha ilk bakışta bazıları tarafından sara hastalığının belirtisi olarak kabul edilebilirdi. Genç adamın yüzü aslında hoştu, ama o esnada donuktu ve hatta soğuktan morarmıştı. Elinde rengi atmış eski bir eşarba sarılı küçük bir bohça sallanıyordu; görünüşe bakılırsa bütün eşyası da buydu. Ayağında ise içinde tozluklar olan geniş tabanlı pabuçlar vardı. Bütün bu kılık kıyafet Rusya’ya özgü değildi.</p>

      <p class="e-paragraf">Koyun postundan palto giymiş esmer komşusu, büyük ihtimalle yapacak başka bir işi olmadığından yol arkadaşını inceliyordu. Sonunda, bazen insanların bir yakınlarının zavallılığından duydukları memnuniyetten doğan patavatsız bir gülüşle:</p>

      <p class="e-paragraf">“Çok soğuk, öyle değil mi?” diye sordu ve omuzlarını kaldırdı.</p>

      <p class="e-paragraf">Yol arkadaşı sanki nicedir bu soruyu beklermiş gibi, “Hem de nasıl!” diye cevap verdi. “Üstelik karlar eriyor. Ya karakış olsaydı? Buraların bu kadar soğuk olacağını aklıma bile getirmemiştim. Unutmuşum.”</p>

      <p class="e-paragraf">“Yabancı bir ülkeden mi geliyorsunuz?”</p>

      <p class="e-paragraf">“Evet. İsviçre’den.”</p>

      <p class="e-paragraf">“Vay canına!” Esmer delikanlı hafifçe ıslık çalıp kahkahalar attı.</p>

      <p class="e-paragraf">Sohbet etmeye koyuldular. İsviçre pelerini giyen sarışın genç, kara yağız arkadaşının umursamaz, önemsiz ve yersiz olduğunu fark etmediği çoğu sorusunu umulmayacak bir nezaketle yanıtladı. Sözleri arasında, gerçekten de uzun zamandır, dört senedir Rusya’dan uzakta olduğunu; yurt dışına titreme ve kasılma nöbetleriyle gelen saraya benzer sinirsel bir hastalık yüzünden yollandığını belirtti. Esmer delikanlı, sohbet esnasında birkaç kez gülümsedi; özellikle de “Nasıl, iyileştirdiler mi bari?” sorusuna, sarışın genç “Hayır, iyileştiremediler” deyince.</p>

      <p class="e-paragraf">“Demek yabancı doktorlara ödediğiniz bütün paralar boşa çıktı,” dedi esmer genç. Sonra alaycı bir sesle, “Biz de burada, onlara inanırız” diye ilave etti.</p>

      <p class="e-paragraf">Yanlarında oturan kötü giyimli, kırmızı burunlu, sivilceli yüzlü biri, “Çok doğru!” diye sohbete katıldı. Kırk yaşlarında ve güçlü yapılıydı; mesleğinde kaşarlanmış küçük bir memura benziyordu. “Çok doğru, bayım. Rusya’nın özünü sömürüyorlar!”</p>

      <p class="e-paragraf">İsviçreli doktorların müşterisi, tatlı ve yatıştırıcı bir sesle, “Benim durumum söz konusuysa çok yanılıyorsunuz!” dedi. “Birçok şeyi bilmiyorum, bu yüzden kuşkusuz sizinle tartışamam; ama profesör yolculuk masraflarımı karşılamam için elindeki son kuruşunu bile bana verdi. Hastası olduğum iki sene boyunca da bana bakmıştı.”</p>

      <p class="e-paragraf">“Nasıl olur? Doktor masraflarınızı ödeyecek kimseniz yok muydu?” diye sordu kara yağız delikanlı.</p>

      <p class="e-paragraf">“Yurt dışındayken bana destek olan Pavlişçev Beyefendi iki sene evvel vefat etti. Uzaktan akrabam olan General Epançin’in karısına mektup yazdım, ama cevap alamadım. Ben de buraya geldim.”</p>

      <p class="e-paragraf">“Kime geldiniz?”</p>

      <p class="e-paragraf">“Yani nerede kalacağımı mı soruyorsunuz? Doğrusu henüz bilmiyorum. Aslında…”</p>

      <p class="e-paragraf">“Henüz karar vermediniz yani?”</p>

      <p class="e-paragraf">Yolcular kahkahayı bastı.</p>

      <p class="e-paragraf">Kara yağız delikanlı, “Bütün eşyanız bu bohçadan mı ibaret?” diye sordu.</p>

      <p class="e-paragraf">Kırmızı burunlu küçük memur hevesle, “Öyle olduğuna bahse girerim,” dedi. “Eminim yük vagonunda da eşyası yoktur. Öyle ya, kim demiş yoksulluk ayıp diye…”</p>

      <p class="e-paragraf">Sarışın genç lafı dolandırmadan bütün eşyasının elindeki bohçada olduğunu doğruladı.</p>

      <p class="e-paragraf">“Yine de bohçanızın belli bir değeri vardır,” diye sürdürdü memur, doyasıya güldükten sonra. (Bohça sahibinin de onlara uyup gülmesi kayda değerdi ve coşkunluklarını artırıyordu.) “İçinde Napolyon, Frederik ya da Hollanda altını külçeleri olmadığına bahse girerim. Bunu pabuçlarınızın içindeki tozluklardan da anlayabiliriz. Ama General Epançin’in karısı gibi bir akraba işin içine girerse bohçanız kıymetlenebilir. Gerçekten akrabanızsa tabii… Hayal dünyası zengin birinin başına gelebilen bir dalgınlık yüzünden yanılmıyorsanız…”</p>

      <p class="e-paragraf">Sarışın genç, “Bildiniz!” dedi. “Belki tam akraba sayılmayız. Sahiden de yanılmış olabilirim. Mektubuma cevap vermeyince hiç şaşırmadım aslında. Bunu bekliyordum.”</p>

      <p class="e-paragraf">“Posta parasına yazık olmuş. Hımm… En azından saf ve içtensiniz, bu da takdire değer. Hımm… Herkes gibi biz de tanırız General Epançin’i. Toprağı bol olsun, İsviçre’de size bakan Pavlişçev Beyefendiyi de biliriz. Tabii söz konusu olan Nikolay Andreyeviç Pavlişçev ise; çünkü bu isimde iki kuzen vardır. Biri hâlâ Kırım’da yaşıyor; nur içinde yatsın, diğer Nikolay Andreyeviç ise saygıdeğer biriydi. Zamanında dört bin kölesi vardı…”</p>

      <p class="e-paragraf">“Evet, ismi Nikolay Andreyeviç Pavlişçev’di” diye cevapladı sarışın genç ve her şeyi bilen beyefendiye dikkatle baktı.</p>

      <p class="e-paragraf">Her şeyi bilen bu beyefendilere toplumun belirli bir tabakasında sık rastlanır. Her şeyi bilirler; bütün yeteneklerini, huzur nedir bilmeyen araştırma hırslarını, önüne geçemedikleri, zihinlerinden çıkaramadıkları bilme isteklerini –çağdaş düşünürlerin de katılacağı gibi– hayata dair daha önemli değerleri olmadığından tek bir yöne akıtırlar. Her şeyi bilirler diyorum ama bildikleri sınırlıdır aslında; falanca nerede çalışır, kimi tanır, serveti ne kadardır, nerenin valisidir, kiminle evlidir, karısı ona ne kadar drahoma getirmiştir, ikinci ve üçüncü dereceden yeğenleri kimdir, vesaire… Bu her şeyi bilen beyefendilerin dirsekleri çoğunlukla yırtıktır ve on yedi ruble maaşla geçinirler. Haklarında bilgi sahibi oldukları kişiler, bu bilgilerin söz konusu beyefendilere ne gibi faydaları olduğunu anlayamazlar; ama bilgi sahiplerinin çoğu, bilgi toplamayı bilim adamı olmakla eş tuttuklarından bu durumdan büyük bir haz duyarlar. Neden duymasınlar ki? Bilgi toplamak kuşkusuz ilgi çekici bir bilimdir. Bu bilim dalında araştırma yapıp zirveye tırmanmış nice bilim adamları, yazarlar, şairler ve politikacılar gördüm.</p>

      <p class="e-paragraf">Sohbet esnasında kara yağız delikanlı esniyor, amaçsızca camdan bakıyor, yolculuğun sona ermesini sabırsızlıkla bekliyordu. Dalgın, hem de aşırı derecede dalgın ve kaygılı görünüyor, tuhaf davranıyordu. Yol arkadaşlarının söylediklerini dinlemeden duyuyor, etrafına görmeden bakıyor, neye güldüklerini anlamadan, bilmeden gülüyordu.</p>

      <p class="e-paragraf">Yüzü sivilceli memur, sarışın gence döndü:</p>

      <p class="e-paragraf">“İsminizi bağışlar mısınız?”</p>

      <p class="e-paragraf">Genç, her zamanki nezaketiyle hemen cevap verdi:</p>

      <p class="e-paragraf">“Prens Lev Nikolayeviç Mişkin.”</p>

      <p class="e-paragraf">Memur düşünceli düşünceli, “Prens Lev Nikolayeviç Mişkin mi? Tanımıyorum,” dedi. “Ama eski bir sülale tabii, Karamzin tarihinde bile kuşkusuz isimleri vardır. Ancak Mişkin prenslerinden birine hiç rastlamadım; ne ben tanıştım bu ismi taşıyan biriyle, eminim ne de bir başkası… Mişkin prenslerini hatırlayana rastlamak bile zor.”</p>

      <p class="e-paragraf">“Tabii!” dedi Prens hemen. “Günümüzde, Mişkin prenslerinden kimse kalmadı. Benim dışımda… Sanırım ben sonuncuyum. Babalarımız ve atalarımız soylu kişilerdi. Babam, piyade asteğmendi. General Epançin’in karısı da bir Mişkin prensesi. Nasıl olur diye sormayın, ben de bilmiyorum. Soyunun sonuncusu olmalı o da…”</p>

      <p class="e-paragraf">Memur güldü:</p>

      <p class="e-paragraf">“Hah hah ha! Soyunun sonuncusu ha? Hah hah ha! Ne de güzel kıvırdınız!”</p>

      <p class="e-paragraf">Kara yağız delikanlı da güldü.</p>

      <p class="e-paragraf">Prens, kendisine biraz şaşırdı; berbat olsa bile kelime oyunu yapmayı başarmıştı. Sonunda, “İnanın bana, düşünmeden söyleyiverdim” diye açıkladı durumu.</p>

      <p class="e-paragraf">Memur onu neşeyle onayladı:</p>

      <p class="e-paragraf">“Anlıyoruz, anlıyoruz.”</p>

      <p class="e-paragraf">Kayrağız delikanlı, “Prens, siz orada, profesörün yanındayken bilimle de ilgilendiniz, öyle değil mi?” diye sordu.</p>

      <p class="e-paragraf">“Evet, okudum biraz…”</p>

      <p class="e-paragraf">“Ben ise hiç okumadım.”</p>

      <p class="e-paragraf">Prens özür dilercesine ilave etti:</p>

      <p class="e-paragraf">“Ben de pek fazla bir şey öğrenemedim zaten. Hastalığımdan dolayı düzenli bir eğitim alamadım.”</p>

      <p class="e-paragraf">“Rogojin’leri bilir misiniz?” diye hızla sordu kara yağız delikanlı.</p>

      <p class="e-paragraf">“Bilmem. Hayır. Rusya’da fazla kimseyi tanımam. Siz Rogojin’lerden misiniz?”</p>

      <p class="e-paragraf">“Evet, ismim Parfen Rogojin.”</p>

      <p class="e-paragraf">Memur aşırı bir saygıyla, “Parfen mi? Hani şu…” diye söze başladı.</p>

      <p class="e-paragraf">Kara yağız delikanlı sabırsızlıkla sözünü kesti:</p>

      <p class="e-paragraf">“Evet. O benim…” Zaten o zamana dek sivilceli memurla muhatap olmamıştı, başından beri yalnızca Prensle konuşmuştu.</p>

      <p class="e-paragraf">“Ama… Nasıl olur?” Memur afallamış, gözleri yuvalarından fırlamıştı. Yüzünde, saygı ve hayranlıkla karışık bir korku ifadesi belirdi ansızın. “Geçen ay, iki buçuk milyon miras bırakarak göçüp giden Semyon Parfenoviç Rogojin’in oğlu musunuz yani?”</p>

      <p class="e-paragraf">“Onun iki buçuk milyon miras bıraktığını sen nereden biliyorsun?” diye sözünü kesti kara yağız delikanlı; bu kez memura bakmaya tenezzül etmemişti. “Bak sen şu işe… [Prense göz kırptı.] Dalkavukluk yapınca eline ne geçiyor sanki? Babamın öbür dünyaya göçtüğü doğrudur. Ben de bir ay sonra, Pskov’dan evime dönüyorum, ne para ne pul… Ne namussuz kardeşim, ne de annem –para şöyle dursun– haber bile yollamadılar! Bir köpekmişim gibi! Pskov’da bir ay boyunca yatakta ateşler içinde kıvrandım!”</p>

      <p class="e-paragraf">“Ey Tanrım!” Memur kollarını havaya kaldırdı. “Ve şimdi, bir anda en azından bir milyona kavuşacaksınız.”</p>

      <p class="e-paragraf">Rogojin öfkeyle, “Ona da ne oluyor?” dedi. “Önümde dört ayak üstünde yürüsen de benden bir kapik bile alamazsın.”</p>

      <p class="e-paragraf">“Yürürüm! Kesinlikle yaparım!”</p>

      <p class="e-paragraf">“Sana hiçbir şey vermeyeceğim! Karşımda bir hafta boyu el çırpıp oynasan da vermem!”</p>

      <p class="e-paragraf">“Verme! Ama ben yine de oynarım. Karımı da ufaklıkları da bırakır, senin için el çırpıp oynarım.”</p>

      <p class="e-paragraf">“Tüh sana!” Kara yağız delikanlı tükürdü. Sonra Prense döndü: “Beş hafta evvel, ben de sizin gibi elimde bohçayla babamın evinden kaçıp Pskov’a, teyzemin yanına gittim. Orada havale geçirdim. Babam ben yokken öldü. Beyin kanamasından gitti. Toprağı bol olsun, az kalsın beni öbür dünyaya gönderecekti! Size yemin ederim Prens, eğer kaçmasaydım beni öldürecekti.”</p>

      <p class="e-paragraf">Prens, koyun postuna sarınmış milyonere merakla baktı.</p>

      <p class="e-paragraf">“Onu kızdıracak bir şey mi yaptınız?” diye sordu.</p>

      <p class="e-paragraf">Kuşkusuz milyonluk miras olayı kendi başına son derece ilgi çekiciydi, ama Prensin merak ettiği başka bir şey daha vardı. Rogojin, Prensle sohbet etmeye çok hevesliydi; ancak bu heves, içini dökme ve yakınlaşma ihtiyacından ziyade dalgınlık, kaygı ve heyecandan, biriyle karşılıklı çene çalma isteğinden kaynaklanıyordu. Belli ki Rogojin hâlâ sıtma nöbetinin etkisi altındaydı. Memura gelince, nefes almaya bile çekinerek, Rogojin’i pürdikkat dinliyor ve onun ağzından çıkacak her kelimeyi sanki bir elmas değerindeymiş gibi bekliyordu.</p>

      <p class="e-paragraf">“Kızmasına kızdı… Haksız da değildi hani…” diye cevap verdi Rogojin. “Ama işimi asıl bitiren kardeşimdir. Annem zamanını ermişlerin hayat hikâyelerini okuyarak ya da başka yaşlı kadınlarla görüşerek geçirir. Kardeşim Semyon neye karar verirse evde o olur. Babamın öldüğünü bana söylemedi bile. Sebebini anlıyorum tabii. O sıralar aklım başımda değildi. Dediklerine göre telgraf göndermişler. Telgraf teyzemin eline geçmiş. Teyzem rahibeden beterdir; otuz seneden beri duldur ve günlerini sabahtan akşama dek çılgın ermişlerle geçirir. Sen telgraftan kork, açmadan hemen karakola götür… Telgraf hâlâ karakolda. Bütün olan biteni Vasili Vasilyiç Konev’den biliyorum; bana her şeyi yazdı. Geceleyin kardeşim, babamın tabutunun üstündeki sırma örtünün altın saçaklarını, ‘Bunlara para verildi’ deyip kesmiş. İstesem, onu yalnız bunun için bile Sibirya’ya yollayabilirim; çünkü mukaddes olana saygısızlık etmiştir. Bu yaptığı bir nevi küfür sayılır…”</p>

      <p class="e-paragraf">“Hey sen, bostan korkuluğu!” diye döndü memura. “Kanunlara göre bu yaptığı küfür sayılır, öyle değil mi?”</p>

      <p class="e-paragraf">Memur, hemen doğruladı:</p>

      <p class="e-paragraf">“Evet, mukaddes olana küfürdür bu! Küfürdür!”</p>

      <p class="e-paragraf">“Bu yüzden adamı Sibirya’ya yollarlar, değil mi?”</p>

      <p class="e-paragraf">“Sibirya’ya! Evet, hemen Sibirya’ya sürerler!”</p>

      <p class="e-paragraf">Rogojin, Prense dönerek konuşmasını sürdürdü:</p>

      <p class="e-paragraf">“Hâlâ yatakta olduğumu sanıyorlar; ama ben kimseye bir şey söylemeden trene binip, hasta hasta yola çıktım. Bekle beni Semyon Semyonoviç, kardeşim! Babamı bana karşı kışkırttığını biliyorum. Nastasya Filipovna yüzünden babam bana çok kızmıştı, doğruya doğru. Günah işledim.”</p>

      <p class="e-paragraf">Memur bir şeyler hatırlıyormuş gibi sordu:</p>

      <p class="e-paragraf">“Nastasya Filipovna mı?”</p>

      <p class="e-paragraf">“Sen onu tanımazsın!” diye bağırdı Rogojin gergin bir tavırla.</p>

      <p class="e-paragraf">Diğeri zafer kazanmış bir edayla, “Ama tanıyorum!” diye cevap verdi.</p>

      <p class="e-paragraf">“Hadi canım, sanki bütün memlekette bir tane Nastasya Filipovna var! Hem sana bir şey söyleyeyim mi, çekilmez herifin tekisin!” Sonra Prense döndü: “Sırtıma bunun gibi birinin bineceğini biliyordum zaten!”</p>

      <p class="e-paragraf">“Yine de tanıyorum işte!” diye üsteledi memur. “Lebedev her şeyi bilir! Beni azarlıyorsunuz Ekselansları ama ya size bunu ispat edersem? Nastasya Filipovna yüzünden babanız sizi zeytin sopasıyla dövmeye yeltenmişti. Nastasya Filipovna Baraşkova soylu bir kadındır. Çok zengin bir çiftlik sahibi olan Afanasiy İvanoviç Totzki ile de iyi anlaşırlar. Totzki’nin üyesi olmadığı önemli bir kuruluş yoktur; oralarda tanıştığı General Epançin’le de iyi dostturlar…”</p>

      <p class="e-paragraf">“Bak sen şu işe!” dedi sonunda Rogojin. Gerçekten de şaşırmıştı. “Şeytan görmesin yüzünü, onu sahiden de tanıyormuş!”</p>

      <p class="e-paragraf">“Lebedev herkesi tanır, her şeyi bilir! Ben Ekselansları, Aleksaşka Lihaçev’i de iyi bilirim. Babasının ölümünden sonra, iki ay boyunca onunla birlikte köşe bucak dolaştık. Lebedev olmadan, bir adım atamazdı. Şu anda borç yüzünden hapis yatıyor. O günlerde Armans’ı, Koraliya’yı, Prenses Patski’yi ve Nastasya Filipovna’yı tanıma fırsatı buldum. Birçok şeyi öğrenme imkânı yani…”</p>

      <p class="e-paragraf">“Nastasya Filipovna mı? Yoksa Lihaçev ile arasında…” Rogojin hiddetle ona baktı; dudakları solmuştu ve titriyordu.</p>

      <p class="e-paragraf">Memur telaşla, “Yok öyle bir şey! Yok! Hayatında sadece Totzki var. Lihaçev parasıyla bile amacına ulaşamadı; karşısındaki Armans değil çünkü. Bilindiği üzere, Nastasya Filipovna akşamları Büyük Tiyatro ya da Fransız Tiyatrosu’ndaki locasında olur. Subaylar istedikleri kadar konuşabilir, ama bir şey kanıtlayamazlar. ‘Nastasya Filipovna bu kadın işte…’ derler, hepsi bu kadar. Çünkü aslında hakkında söyleyebilecekleri bir şey yoktur” dedi.</p>

      <p class="e-paragraf">Rogojin asık bir yüzle söylenenleri onayladı:</p>

      <p class="e-paragraf">“Evet. Zalejev’in bana anlattıkları da bu yönde. Dinleyin Prens, hiç unutmam, o gün üzerimde babamın üç senelik paltosuyla Nevski Caddesi’nden geçiyordum. Aynı anda Nastasya Filipovna bir mağazadan çıkmış, arabasına biniyordu. Onu görünce içimde bir şeylerin tutuştuğunu hissettim. Sonra Zalejev’e rastladım. Aynı çevrenin insanları değiliz; o tek gözlük takar, berber kalfaları gibi giyinir; oysa biz çamurlu çizmeyle gezer, tatsız tuzsuz çorbaya kaşık sallarız. Bana dedi ki: ‘O senin harcın değildir, bir prensestir. İsmi Nastasya Filipovna Baraşkova. Totzki’yle yaşıyor ama Totzki şimdi ondan kurtulmanın yollarını arıyor; çünkü adamın yaşı elli beşe geldi ve Petersburg’un en güzel kızlarından biriyle evlenmek arzusunda.’ Ardından Nastasya’yı o günün akşamı Büyük Tiyatro’daki locasında görebileceğimi ilave etti, bale temsili varmış… Babama ben akşama baleye gidiyorum diyecek halim yok. Dinlemez bile, gebertiverir! Yine de onu görebilmek için bir saatliğine gizlice kaçtım. Bütün gece hiç uyuyamadım.</p>

      <p class="e-paragraf">“Ertesi sabah babam bana yüzde beş faizli iki tane bono verdi. ‘Bunları sat, yedi bin beş yüz rubleyi Andreyev’in yazıhanesine götür, kalan on bini de bana getir. Sağda solda oyalanma. Hemen gel, bekliyorum’ dedi. Bonoları satıp parayı aldım, ama Andreyev’e uğramadım. Doğruca İngiliz mağazasına gittim ve bütün parayı her birinde ceviz büyüklüğünde pırlanta olan bir çift küpeye harcadım. Para dört yüz ruble eksik geldi, ama kendimi tanıtınca mücevherleri aldım.</p>

      <p class="e-paragraf">“Elimde küpeler, Zalejev’e gittim. ‘Hemen Nastasya Filipovna’ya gidiyoruz kardeş…’ dedim. Gittik. Nereden geçtiğimin, nereye bastığımın, önümde, sağımda-solumda neler olduğunun farkında bile değildim. Bizi salonda kabul etti. Kendimi takdim etmeyince Zalejev, ‘Bunlar Parfen Rogojin’den, dünkü karşılaşmanızın hatırasına kabul buyurun’ dedi. Nastasya paketi açtı ve gülümseyerek: ‘Dostunuz Rogojin Beyefendiye ilgisi için teşekkür ediniz’ dedi, selam verip aramızdan ayrıldı. O anda ölmeye hazırdım! Zaten yanına giderken de nasılsa sağ çıkamam diye düşünüyordum. Utanıyordum, ağzımı bile açamadım, öylece aptal aptal kalakalmıştım. Bana en fazla acı veren, şu hayvan Zalejev’in her şeye sahip çıkmasıydı. Bizimkinin yüzü pembe, saçları kıvırcık ve pomatlıydı; damalı kravatıyla modaya uygun giyinmişti. Kırıtıp duruyordu. Ben ise ufak tefektim, üzerimdekiler de döküntü… Hiç kuşku yok, onunla beni karıştırdı! Dışarı çıkınca ona, ‘Aklından bile geçirme sakın, anladın mı?’ dedim. Güldü. ‘Semyon Parfeniç’e nasıl hesap vereceksin, onu düşün sen!’ dedi. O akşam kendimi Neva’nın sularına bırakmak istedim ama yine de eve döndüm.”</p>

      <p class="e-paragraf">Memur bütün vücuduyla titredi ve Prense dönerek, “Aman!” dedi. “Toprağı bol olsun, Semyon Semyonoviç değil on bin ruble, on ruble için bile adamı gebertirdi.”</p>

      <p class="e-paragraf">Prens büyük bir merakla, benzi atmış Rogojin’i inceliyordu.</p>

      <p class="e-paragraf">“Gebertirdi,” diye tekrarladı Rogojin. “Senin de bilmediğin bir şey yok…” Sonra Prense döndü. “Babam her şeyi öğrenmiş. Zaten Zalejev de her yoldan geçene olan biteni anlatmış. Babam beni en üst kata hapsetti ve bir saat boyunca, o ünlü derslerinden birini verdi, ‘Seninle daha işim bitmedi, gece vedalaşmaya geleceğim’ dedi. Ne sanıyorsun? Bizim ihtiyar Nastasya Filipovna’ya gitmiş, yerlere dek eğilerek onu selamlamış, yalvarıp yakarmış. Sonunda Nastasya, kutuyu babamın suratına fırlatmış, ‘Al bakalım kır sakallı! Bu küpeler şimdi on kat daha değerli benim için; çünkü Parfen onlar için başını belaya sokmuş. Parfen Semyonoviç’e benden selam söyle ve teşekkür et’ demiş. O esnada ben, Seryojka Protoşin’den yirmi ruble borç aldım ve annenim hayır dualarıyla Pskov trenine bindim. Vardığımda ateşler içinde yanıyordum. Kocakarılar beni okuyup üfleyerek iyileştirmeye çalıştılar. Sarhoş gibiydim. Daha sonra elimdeki son parayla meyhaneye koştum ve bütün gece sürttüm durdum. Sabahleyin de sıtmaya yakalandım. Üstelik bir de köpek ısırmıştı beni. Güç bela kendime geldim.”</p>

      <p class="e-paragraf">Memur ellerini ovuşturarak güldü. “Nastasya Filipovna bu işe ne diyecek, göreceğiz artık. Bakalım nasıl hediyeler alacağız kendisine…”</p>

      <p class="e-paragraf">Rogojin memuru kolundan tutup tartakladı ve, “Nastasya Filipovna’nın ismini bir daha ağzına alırsan, yemin ederim kamçılarım seni!” diye bağırdı. “Lihaçev’le gezip tozmuş olsan bile fark etmez!”</p>

      <p class="e-paragraf">“Kamçılarsan, bunları kabul ediyorsun demektir. Hadi kamçıla beni… Hah, geldik işte!”</p>

      <p class="e-paragraf">Gerçekten de tren o sırada istasyona giriyordu. Rogojin, gizlice geldiğini söylemiş olsa da onu bekleyenler vardı. Şapkalarını havada sallıyor ve çığlık atıyorlardı.</p>

      <p class="e-paragraf">Rogojin, onlara zafer kazanmışçasına baktı. Dudakları kötü bir tebessümle kıvrılmıştı.</p>

      <p class="e-paragraf">“Zalejev de burada,” diye mırıldandı ve Prense döndü: “Prens, neden bilmem ama seni sevdim. Belki de böyle bir zamanda sana rastladığımdandır. [Lebedev’i göstererek] Şuna da rastladım ancak sevmedim. Beni görmeye gel, Prens. Ayaklarından şu tozlukları atarız; sana en iyisinden bir samur kürk ve takım elbise alır, beyaz ya da istediğin bir renkte yelek veririm. Ceplerini de parayla doldururum, sonra… Nastasya Filipovna’ya gideriz! Gelir misin?”</p>

      <p class="e-paragraf">Lebedev, ağırbaşlı bir tavırla araya girdi.</p>

      <p class="e-paragraf">“Bunu kaçırmayın derim, Prens Lev Nikolayeviç! Ah, kaçırmayın bunu…”</p>

      <p class="e-paragraf">Prens Mişkin ayağa kalktı, elini kibarca Rogojin’e uzatıp büyük bir nezaketle, “Memnuniyetle gelirim,” dedi. “Hatta zamanım olursa, bugün bile gelebilirim. Beni sevdiğiniz için çok teşekkür ederim. Açık söyleyeyim, ben de sizden çok hoşlandım, özellikle de şu pırlanta küpe hikâyesini anlatırken. Ondan evvel de sizi sevmiştim, yüzünüz asık olsa bile. Giysiler ve kürk palto için de size minnettarım; yakında gerçekten giysiye de, paltoya da ihtiyacım olacak. Para konusuna gelince, şu anda cebimde tek bir kapik yok.”</p>

      <p class="e-paragraf">“Paranız olacak, akşama cepleriniz dolacak.”</p>

      <p class="e-paragraf">“Dolacak,” diye tekrarladı memur. “Gün batmadan önce paranız olacak!”</p>

      <p class="e-paragraf">“Prens, kadınlara düşkün müsünüz? Bunu önceden söyleyin bana?”</p>

      <p class="e-paragraf">“Ben mi? Doğuştan gelen bir hastalık yüzünden, hiç tanımadım kadınları…”</p>

      <p class="e-paragraf">“Öyleyse,” dedi Rogojin. “Sahiden de ermiş bir adamsın sen Prens. Tanrı senin gibileri sever!”</p>

      <p class="e-paragraf">Memur tekrarladı:</p>

      <p class="e-paragraf">“Tanrı böyleleri sever!”</p>

      <p class="e-paragraf">Rogojin, Lebedev’e dönerek, “Sen de gel benimle, kâtipçik!” dedi ve hep birlikte vagondan çıktılar.</p>

      <p class="e-paragraf">Lebedev amacına ulaşmıştı. Az sonra gürültücü grup Voznesenski Caddesi’ne doğru uzaklaştı. Prensin, Liteynaya’ya doğru sapması lazımdı. Hava nemli ve sisliydi; Prens yoldan geçenlere sorarak daha üç verstlik<span class="e-dipnotno" style="font-size:0.74em;"><a class="footnote-link" href="#footnote-202-1" id="footnote-202-1-backlink">1</a></span> yolu kaldığını öğrenince bir araba tutmaya karar verdi.</p>

      <p class="e-2-baslik">II</p>

      <p class="e-paragraf">General Epançin, Liteynaya’dan az ötede, Preobrajeniye Kilisesi’nin yanında, kendine ait bir evde oturuyordu. Generalin, beşi kirada olan altı dairelik bu olağanüstü ikametgâhının dışında, Sadovaya’da, epey iyi kazanç getiren büyük bir konutu daha vardı. Bu iki evden başka, Petersburg civarında muhteşem bir mülkün ve bir de fabrikanın sahibiydi. Epançin çok önemli birkaç şirkette ortak ve söz sahibiydi; önemli meşguliyetleri, takdire değer ilişkileri ve hatırı sayılır bir servete sahip birisi olarak ün yapmıştı.</p>

      <p class="e-paragraf">Oysa İvan Fedoroviç Epançin’in eğitim görmediği ve bir asker çocuğu olduğu bilinirdi. Hiç kuşkusuz bununla gurur duymalıydı. Akıllı bir adamdı, ancak bağışlanabilir bazı küçük kusurları da vardı ve ailesiyle ilgili konuşmalardan hoşlandığı söylenemezdi. Kesinlikle son derece maharetli biriydi; silik kalması gereken durumlarda geride kalmayı iyi bilirdi. Pek çok kişi, sadeliğinden ve her zaman yerini bilme özelliğinden dolayı ona değer verirdi. Oysa İvan Fedoroviç’in içinden neler geçtiğini bir bilselerdi!</p>

      <p class="e-paragraf">Görmüş geçirmiş, günlük hayatta son derece becerikli ve kayda değer özelliklere sahip biri olmasına rağmen, kendisini başkalarının fikirlerinin uygulayıcısı olarak göstermekten hoşlanırdı; bir de baştan aşağı Rus ve candan görünmeye gayret ederdi. Bu son özelliğiyle ilgili hakkında fıkralar anlatılırdı, ancak General en gülünç olaylarda bile iyimserliğini korurdu. Üstelik şanslı biriydi, kâğıt oyunlarında bile… Kartlara karşı bu önemsiz gibi görünen ve aslında epey işe yarayan zaafını gizlemekten ziyade açığa vururdu. Geniş bir çevreye sahipti, tabii “büyük başlar” çoğunluktaydı. Bütün umudu gelecekteydi, acele etmiyordu; her şey zamanla ve sırasıyla gerçekleşecekti. General Epançin sadece elli altı yaşındaydı, parlak ve gerçek hayatın başladığı olgunluk çağında. Sağlığı, yüzünün rengi, kara olsa bile sağlam dişleri, tıknaz ama güçlü yapısı, sabahları iş yerinde ciddi, akşamları oyun masasında ya da evinde neşeli olan yüzü bugün –ve gelecekte– başarılı olmasını sağlıyor ve hayatına mutluluk katıyordu.</p>

      <p class="e-paragraf">General, pırıl pırıl bir ailenin reisiydi. Evinde Generalin umutlarını besleyen, amaçlarını yönelttiği şeyler vardı. Zaten hayatta bir babanın gayelerinden daha kutsal ve önemli ne olabilir ki? Generalin ailesi; karısı ve üç yetişkin kızından oluşuyordu. Uzun yıllar önce, daha teğmenken, aşağı yukarı kendisiyle aynı yaşta, ne eğitimli ne de güzel sayılabilecek bir kızla evlenmişti. Karısı çeyiz olarak ancak elli köle getirmişti ama servetin temeli de bunlarla atılmıştı. General bu erken evliliğinden hiç şikâyet etmemiş, düşüncesizce işlenmiş bir gençlik hatası olarak görmemişti. Aksine, karısına o denli saygı gösterir ve zaman zaman ondan öyle çekinirdi ki ona karşı sevgi duyduğu bile söylenebilirdi.</p>

      <p class="e-paragraf">Generalin karısı, ünlü olmasa da eskilere dayanan Mişkin Prensleri soyundan geliyordu. O zamanın etkili simalarından biri, genç Prensesin yuva kurmasına yardım etmeyi kabul etmişti; bu iyilik onun için önemsizdi tabii. Adam, genç subaya bir kapı açmış, onu cesaretlendirmişti; oysa buna lüzum yoktu, bir bakış bile bu işi bağlamaya yeterli olacaktı! Ender bazı olayların dışında, karı-kocanın uzun ortak yaşamları anlayış ve huzur içinde geçti. Generalin karısı, daha küçük yaştayken, soyunun son prensesi oluşu ve vasıflarından dolayı kendisine yüksek tabakadan birkaç koruyucu edinmeyi başarmıştı. Daha sonraları, kocasının mevkisi ve serveti yüzünden bu çevrenin mensupları tarafından benimsenmeye ve kendini daha rahat hissetmeye başlamıştı.</p>

      <p class="e-paragraf">Son yıllarda Generalin üç kızı Aleksandra, Adelaida ve Aglaya büyüyüp olgunlaşmıştı. Taşıdıkları Epançin isminin asilliğiyle övünemeyecekleri doğruydu ama anneleri tarafından prens soyundandılar. Ayrıca hatırı sayılır drahomaları ve belki de gelecekte parlak bir mevki sahibi olmayı vaat eden bir babaları vardı. En önemlisi de, en büyüğü yirmi beşini geçmiş Aleksandra dahil, üçü de son derece hoş kızlardı. Ortanca kız yirmi üç yaşındaydı. Küçüğü Aglaya ise yirmiyi yeni doldurmuştu. Küçük kız çok güzeldi; bu yüzden yüksek tabakada dikkatleri çekmeye başlamıştı. Kızların üçü de bilgili, akıllı ve yetenekliydi. Birbirlerini çok sevip desteklediklerini herkes biliyordu; iki büyük kızın, evin gözbebeği olan küçük kardeşleri için bulundukları bir fedakârlıktan bile bahsediliyordu. Toplum içinde öne çıkmaktan hoşlanmıyorlardı, son derece mütevazıydılar. Kimse onları kibirli ve küstah olmakla suçlayamazdı, ama gururlu ve kendi değerlerinin bilincinde oldukları bir gerçekti. Büyük kız müzisyendi. Ortanca çok iyi resim yapardı, ancak uzun yıllar bunun farkında değildi. Bu becerisi son günlerde bir rastlantı neticesinde ortaya çıkmıştı. Kısacası kızlardan övgüyle söz edilirdi. Ama kötü yürekliler de yok değildi; bu insanlar dehşetle, kızların çok fazla kitap okuduklarını söylerlerdi. Kardeşler evlenme konusunda acele etmiyorlardı; ebeveynlerinin gaye ve istekleri bilindiğinden, bu özellikleri daha da dikkat çekiyordu.</p>

      <p class="e-paragraf">Prens, Generalin kapısını çaldığı zaman saat on bir sularıydı. General ikinci katta, gösterişli sayılmasa da bulunduğu mevkiye uygun bir dairede oturuyordu. Kapıyı üniformalı bir uşak açtı. Prens kendisini ve bohçayı kuşkuyla süzen bu adama uzun açıklamalar yapmak zorunda kaldı. Kendisinin gerçekten de Prens Mişkin olduğunu ve Generali önemli bir mesele yüzünden görmesi gerektiğini birkaç kez tekrarladıktan sonra şaşkın uşak onu kabul salonuna bitişik hole aldı. Orada, sabahları Generale ziyaretçileri bildirme görevini yürüten başka birine Prensi teslim etti. Üzerinde frak olan ve düşünceli bir yüz ifadesi takınan kırk yaşlarındaki bu adam Generalin özel uşağıydı ve bu yüzden sorumluluklarının ve değerinin bilincindeydi.</p>

      <p class="e-paragraf">Uşak acele etmeden ciddi bir tavırla koltuğuna otururken, kucağında bohçasıyla yanındaki bir iskemleye oturan Prense şaşkın şaşkın baktı.</p>

      <p class="e-paragraf">“Kabul salonunda bekleyin, bohçanızı da burada bırakın” dedi.</p>

      <p class="e-paragraf">“İzin verirseniz,” dedi Prens. “Burada sizinle bekleyeyim. O odada yalnız ne yapayım?”</p>

      <p class="e-paragraf">“Burada beklemeniz doğru olmaz; çünkü siz ziyaretçisiniz, yani misafir. Generalin kendisini mi görmek istiyorsunuz?”</p>

      <p class="e-paragraf">Belli ki uşağın gönlü böyle bir ziyaretçiyi içeri bırakmaya razı olamıyordu, bu yüzden bir kez daha sorma gereği duymuştu.</p>

      <p class="e-paragraf">“Evet, kendisiyle bir meseleyi görüşecektim…” diye söze başladı Prens.</p>

      <p class="e-paragraf">“Meselenin ne olduğu beni alâkadar etmez. Görevim sadece sizin gelmiş olduğunuzu bildirmek. Ama kâtip olmadan ziyaretinizi haber veremem.”</p>

      <p class="e-paragraf">Uşağın kuşkusu gitgide artıyordu. Prens her zamanki ziyaretçilere hiç mi hiç benzemiyordu. General sık sık, hemen hemen her gün, belirli saatlerde <span class="e-italik">iş için</span> gelen çeşitli adamları kabul etse bile, alışkanlıkları ve geniş yetkisine rağmen, uşak yine de büyük bir şüphe içindeydi. Bu ziyaret için kâtibin aracılık etmesi şarttı.</p>

      <p class="e-paragraf">“Siz sahiden de…” diye söze başladı uşak ve kısa bir sessizlikten sonra “Yurt dışından mı geliyorsunuz?” diye tamamladı sorusunu. Belki de “Siz sahiden Prens Mişkin misiniz?” diye sormak istiyordu.</p>

      <p class="e-paragraf">“Evet, az evvel trenden indim. Aslında ‘Siz sahiden Prens Mişkin misiniz?’ diye sormak istediniz ama kibarlığınız yüzünden sormadınız.”</p>

      <p class="e-paragraf">Uşak şaşırmıştı. “Hımm…” diye homurdandı.</p>

      <p class="e-paragraf">“Yalan söylemedim. Sizi temin ederim. Başınıza bir iş açmam. Kılığıma ve bohçama gelince, bunda şaşılacak bir şey yok. Bugünlerde durumum pek parlak değil.”</p>

      <p class="e-paragraf">“Hımm… Beni endişelendiren bu değil. Geldiğinizi haber vermek zorundayım, kâtip sizinle görüşür. Ama eğer siz… Siz eğer… İzninizle sorayım, yoksul olduğunuzdan, Generalden bu yönde bir yardım beklediğiniz için mi kendisiyle görüşmek istiyordunuz?”</p>

      <p class="e-paragraf">“Hayır, bu konuda gönlünüzü rahat tutun. Benim görüşmek istediğim mesele bambaşka, inanın.”</p>

      <p class="e-paragraf">“Bağışlayın, görünüşünüz yüzünden sordum bunu. Kâtibi bekleyin. Şu anda kendileri Albayla ilgileniyor, gelip size eşlik edecektir.”</p>

      <p class="e-paragraf">“Belli ki uzunca bir süre bekleyeceğim. Sizden bir şey rica edeceğim. Pipomla tütünüm yanımda. Burada tütün içebileceğim bir yer var mı?”</p>

      <p class="e-paragraf">“Tütün içmek mi?” Uşak küçümseyerek baktı Prense, kulaklarına inanamıyor gibiydi. “Tütün mü içeceksiniz? Hayır, burada tütün içemezsiniz, bunu düşünmeniz bile utanç verici. Tuhaf, çok tuhaf…”</p>

      <p class="e-paragraf">“Bu odada içmem tabii. Bana göstereceğiniz bir yere gidip içerdim tütünümü, üç saattir içmedim. Ama siz bilirsiniz yine de. Bir atasözü vardır: Her horoz…”</p>

      <p class="e-paragraf">“Ama sizin gibi birinin ziyarete geldiğini nasıl haber veririm?” diye geveledi uşak, kendini tutamamıştı. “Bir kere burada değil de kabul salonunda beklemeniz gerekiyor; çünkü siz ziyaretçi sınıfına giriyorsunuz. Azar işitirim sonra… Ne yapıyorsunuz? Yoksa bizde kalmaya mı niyetlisiniz?” diye ilave etti, Prensin ona bir türlü rahat vermediği anlaşılan bohçasına göz ucuyla bakarak.</p>

      <p class="e-paragraf">“Hayır, böyle bir niyetim yok. Israr etseler de kalamam. Ben sadece tanışmaya geldim, hepsi bu.”</p>

      <p class="e-paragraf">“Ne, tanışmaya mı?” dedi uşak şaşırarak. İyice kuşkulanmıştı. “Ama az evvel öyle dememiştiniz, bir mesele yüzünden geldiğinizi söylemiştiniz?”</p>

      <p class="e-paragraf">“Bir mesele var tabii… Bir konuda akıl danışmak istiyorum. Ama asıl amacım kendimi tanıtmak; çünkü ben Prens Mişkin’im. Generalin karısı da son Prenses Mişkin’dir. Mişkin sülalesinden ikimiz dışında kimse kalmadı.”</p>

      <p class="e-paragraf">Uşak afallamış ve bu kez de korkmuştu.</p>

      <p class="e-paragraf">“Siz bir de akraba mısınız?”</p>

      <p class="e-paragraf">“Hem öyle, hem de değil. Aslında iyice araştıracak olursak akrabayız tabii ama çok uzaktan; o kadar ki bize akraba bile denemez. Yurt dışındayken Generalin karısına bir mektup yollamıştım, ama cevap vermedi. Yine de döndüğüm zaman onunla bağlantı kurmam gerektiğini düşündüm. Bütün bunları size endişe etmeyesiniz diye anlatıyorum; çünkü hâlâ tedirgin olduğunuzu görüyorum. Prens Mişkin diye haber verin, ismim ziyaret sebebimi de açıklayacaktır. Beni kabul ederler ise ne âlâ; etmezler ise o da iyi, belki daha da iyi olur. Ama kabul etmeyeceklerini sanmam. Generalin karısının, soyunun en büyük ve tek temsilcisini görmek isteyeceğine inanıyorum; çünkü bildiğim kadarıyla soyuna değer veren bir kadınmış.”</p>

      <p class="e-paragraf">Prensin konuşması son derece doğaldı fakat içinde bulundukları durumda uygun değildi. Deneyimli hizmetkâr uşaklar arasında doğal ve uygun olan böyle bir sohbetin bir uşak ile bir misafir arasında geçmesinin hiç de yakışık almayacağının farkındaydı. <span class="e-italik">Hizmetkârlar</span>, efendilerin sandıklarından çok daha akıllıdırlar. O sırada uşağın aklından şunlar geçiyordu: Prens ya sadece sadaka istemeye gelen bir serseriydi, ya da hiç gururu olmayan bir budala… Çünkü haysiyetli ve aklı başında bir Prens holde oturup bir hizmetkâra işlerinden bahsetmeye kalkışmazdı. Her iki durumda da sorumluluğu kendisi üstlenmek mecburiyetinde değil miydi?</p>

      <p class="e-paragraf">“Yine de kabul salonunda beklemeniz lazımdı” diye üsteledi uşak.</p>

      <p class="e-paragraf">Prens neşeyle güldü.</p>

      <p class="e-paragraf">“Salonda otursaydım, size bunları anlatamazdım,” dedi. “Üstelik pelerinime ve bohçama bakarak hâlâ tedirginlik duyacaktınız. Oysa şimdi, belki kâtibi beklemeyip gelişimi kendiniz haber verebilirsiniz.”</p>

      <p class="e-paragraf">“Sizin gibi bir ziyaretçiyi, kâtibin aracılığı olmadan haber veremem. Az evvel General de yanında Albay varken içeriye kimseyi almamamı söylediler. Sadece Gavrila Ardalyonoviç içeriye habersiz girebiliyor.”</p>

      <p class="e-paragraf">“Memur mu kendisi?”</p>

      <p class="e-paragraf">“Gavrila Ardalyonoviç mi? Hayır, şirkette kendi hesabına çalışır. Bohçanızı şuraya koyun.”</p>

      <p class="e-paragraf">“Ben de bunu düşünüyordum. Bir de izninizle, pelerinimi çıkarayım.”</p>

      <p class="e-paragraf">“Çıkarın tabii. İçeri pelerinle giremezsiniz.”</p>

      <p class="e-paragraf">Prens kalktı, aceleyle pelerinini çıkardı. Üzerinde artık eskimiş de olsa iyi dikilmiş, düzgün bir ceket vardı. Yeleğinden çelik bir zincir sarkıyordu. Zincirin ucunda İsviçre yapımı gümüş bir saat asılıydı.</p>

      <p class="e-paragraf">Prensin budala olduğunu düşünen Generalin uşağı –artık kesinlikle bu kanıya varmıştı– bir ziyaretçiyle böyle samimi bir sohbeti sürdürmenin uygun olmayacağına karar verdi. Prensten hoşlanmıştı ama bununla birlikte içinde ona karşı bir öfke de uyanmıştı.</p>

      <p class="e-paragraf">Tekrar yerine oturan Prens sordu: “Generalin karısı beni ne zaman kabul ederler?”</p>

      <p class="e-paragraf">“Bunu bilemem. Görevlerim dışında. Ama Hanımefendinin kabul saatleri kişiye göre değişir. Mesela terzi on birde kabul edilir. Gavrila Ardalyonoviç ise herkesten önce girer yanına, hatta kahvaltıya bile geldiği olur.”</p>

      <p class="e-paragraf">“Kışın buradaki evler yurt dışındakilerden daha sıcak oluyor,” dedi Prens. “Oralarda ise hava bizim buralara göre daha sıcak. Sokakta üşümeyiz ama biz Ruslar alışkın olmadığımızdan içeride bir türlü ısınamayız.”</p>

      <p class="e-paragraf">“Evleri ısıtmazlar mı ki?”</p>

      <p class="e-paragraf">“Isıtırlar. Ancak evlerinin planları farklı… Bacalarla pencerelerinin demek istiyorum.”</p>

      <p class="e-paragraf">“Hımm… Dışarıda uzun süre mi kaldınız?”</p>

      <p class="e-paragraf">“Evet. Dört sene. Aslında ben hep aynı yerde, bir köyde kaldım.”</p>

      <p class="e-paragraf">“Buraları unuttunuz mu?”</p>

      <p class="e-paragraf">“Sahiden de unuttum sayılır. İnanır mısınız, Rusça konuşabildiğime şaşıyorum. İşte şu anda sizinle sohbet ediyorum, bir yandan da ‘İyi konuşuyorum’ diyorum içimden. Belki de bu yüzden bu kadar çok konuşuyorum. Dünden beri sürekli Rusça konuşmak istiyorum.”</p>

      <p class="e-paragraf">“Bak sen şu işe! Önceleri Petersburg’da mı oturuyordunuz?” Uşak devam etmemek için gayret etse de böyle kibar bir sohbeti kaçırmak istemiyordu.</p>

      <p class="e-paragraf">“Petersburg’da mı? Hiç bulunmadım, geçerken uğradım sadece. Eskiden burayı bilmiyordum. Şimdi ise öyle çok değişiklik olmuş ki bilenler bile yeniden öğrenmek zorunda kalıyormuş diyorlar. Şu sıralar, mahkemelerden çok konuşuluyor.”</p>

      <p class="e-paragraf">“Hımm! Mahkemeler… Oradaki mahkemeler adil mi?”</p>

      <p class="e-paragraf">“Bilmiyorum. Ama bizimkiler konusunda iyi şeyler duydum. Bizde idam cezası yok mesela.”</p>

      <p class="e-paragraf">“Orada var mı?”</p>

      <p class="e-paragraf">“Evet. Fransa’da gördüm. Lyon’da… Schneider götürmüştü.”</p>

      <p class="e-paragraf">“Asıyorlar mı?”</p>

      <p class="e-paragraf">“Hayır. Fransa’da kafa kesiyorlar.”</p>

      <p class="e-paragraf">“Adam bağırıyor mu peki?”</p>

      <p class="e-paragraf">“Göz açıp kapayana dek kafa yere uçuyor. Adamı giyotin denen uzun bir makineye yerleştiriyorlar; ağır, geniş bir bıçak hızla iniveriyor. Bir anlık iş. Kararın okunması, adamın idam sehpasına çıkarılması, bütün bu hazırlık süreci işin en kötü tarafı… Herkes seyretmeye koşuyor, kadınlar bile! Ama onların izlemesi istenmiyor.”</p>

      <p class="e-paragraf">“Onlara göre değil!”</p>

      <p class="e-paragraf">“Değil tabii! Böyle bir işkenceye seyirci olmak! Suçlu, zeki, akıllı, cesur, gücü kuvveti yerinde biriydi. Legros’tu ismi. Ama ister inanın ister inanmayın, idam sehpasına çıkarken yüzü kireç gibiydi ve ağlıyordu. Bu olanları aklım almıyor… Vahşet bu! Ufak bir çocuk korkudan ağlayabilir; ama kırk beş yaşında, o zamana dek herhalde hiç ağlamamış birinin korkudan gözyaşı dökeceği aklıma gelmezdi… O adamın ruhunda o anda neler oluyor, kim bilir? Sınırların zorlandığı bir durum yaşanıyor. İnsan ruhuna işkence ediliyor. Kutsal Kitapta ‘Öldürmeyeceksin’ denmiştir. O öldürdü diye onu da mı öldürmek gerekiyor? Hayır, olmaz! Üzerinden bir ay geçti, ama bu olay hâlâ gözlerimin önünde. Beş kez de rüyama girdi.” Prens bunları söylerken heyecanlanmıştı; eskisi gibi kısık sesle konuşuyordu ama solgun yüzüne renk gelmişti.</p>

      <p class="e-paragraf">Uşak bu konuşmanın bitmesini istemiyormuşçasına Prensi ilgiyle dinliyordu; belki o da biraz hayal ve düşünce gücü olan biriydi. “Fazla ıstırap çekmemesi, hemen ölmesi iyi” diye belirtti.</p>

      <p class="e-paragraf">“Demek…” diye telaşla söze başladı Prens. “Demek bunun farkına vardınız, herkes gibi siz de bunun farkındasınız. Giyotin makinesini icat etmenin sebebi de budur işte, suçlunun fazla ıstırap çekmemesi, hemen ölmesi… Ama yine de o anda ‘Böylesi gerçekten daha mı iyi’ diye geçti içimden. Bu sizin için anlamsız olabilir, ama farklı türden hayal gücüne sahip olanların aklına böyle bir soru gelebilir. İşkence çekerek ölmeyi ele alalım mesela; acılar, yaralar, bedensel ıstıraplar var. Bunlar insanın çektiği ruhsal acıyı arka plana iter; insan, bedenindeki yaralardan dolayı acılar içinde kıvranarak ölür. Oysa en büyük acı, yaraların verdiği değil de bir saat, ardından on dakika, yarım dakika sonra ruhun <span class="e-italik">mutlaka</span> bedenden ayrılacağını, artık yaşamayacağınızı bilmenizdir. <span class="e-italik">Mutlaka.</span> İşte en önemlisi de bunun <span class="e-italik">mutlaka</span> gerçekleşecek olmasıdır. Başınızı satırın altına koyduğunuz, onu hissettiğiniz an, saniyenin dörtte biri kadar bir süredir en korkunç olanı. Bunları ben uydurmadım, herkes aynı şeyi söylüyor. Buna yürekten inanıyorum.</p>

      <p class="e-paragraf">“Size kendi fikrimi söyleyeyim. Başkasını öldürdü diye birini öldürmek işlenen suçtan çok daha ağır bir cezadır. Karar sonucu katletme, bir haydudun işlediği cinayetten daha dehşet vericidir. Geceleyin ormanda haydutların öldürdüğü adam, son ana kadar kurtarılmayı ümit eder, son ana dek bu umutla yaşar. Boğazı kesilmiş olsa da adamın kurtulmak için çabaladığı, hâlâ kurtulacağına inandığına dair misaller vardır. Giyotin, ölmeyi en az on kat kolaylaştıran o son umudu ortadan kaldırır. Öldürmek için kesin bir karar verilmiştir, bu kararın <span class="e-italik">mutlaka</span> uygulanacağını bilmek dünyadaki acıların en büyüğüdür. Bir askeri, savaş alanında namlunun karşısına dikin ve ateş edin; asker yine de umudunu kaybetmez. Ama aynı askere <span class="e-italik">mutlaka</span> öldürüleceğine dair karar metnini okuyun, aklını yitirir ya da hüngür hüngür ağlar. <span class="e-italik">Mutlaka.</span> Buna, çıldırmadan katlanabilecek bir insanoğlu var mıdır? Belki dünya yüzünde, kendisine idam kararı okunduktan ve acısıyla baş başa bırakıldıktan sonra, ‘Git, seni bağışladık!’ denen biri vardır. Varsa bu adamın sözlerini duymak lazım. Bu işkenceden ve acıdan İsa bile söz etmiştir. Hayır, insanlara böyle davranılmasına izin verilmemelidir!”</p>

      <p class="e-paragraf">Uşak, bu konuda düşündüklerini Prens kadar iyi ifade edemese de konunun özünü kavramıştı. Yumuşamış yüzünden belliydi bu.</p>

      <p class="e-paragraf">“Eğer canınız çok tütün çektiyse,” dedi. “Bir çaresini buluruz. Ama acele edin; bakarsınız ansızın çağırıverirler. Şurada, merdivenin altında bir kapı var. Görüyor musunuz? Girin, sağda küçük bir bölme var. Orada içebilirsiniz. Pencereyi açın; evde tütün içilmez de…”</p>

      <p class="e-paragraf">Ama Prensin tütün içmek için zamanı olmadı. Elinde kâğıtlarla içeri bir delikanlı girdi. Uşak, kürkünü çıkarmaya koyuldu. Genç adam göz ucuyla Prense baktı.</p>

      <p class="e-paragraf">Uşak sır verirmişçesine: “Gavrila Ardalyonoviç, bu adam Hanımefendinin akrabası olduğunu, adının da Prens Mişkin olduğunu söylüyor. Yurt dışından geliyor, elinde bohçasıyla. Ancak…”</p>

      <p class="e-paragraf">Prens sözlerin gerisini duyamadı; çünkü uşak konuşmasına fısıltıyla devam etti. Gavrila Ardalyonoviç dikkatle dinliyor, ara sıra da merakla Prense bakıyordu. Sonunda dinlemeyi bırakıp sabırsızca ona yaklaştı.</p>

      <p class="e-paragraf">Son derece kibar bir tavırla, “Siz Prens Mişkin misiniz?” diye sordu.</p>

      <p class="e-paragraf">Gavrila Ardalyonoviç yirmi sekiz yaşlarında, sarışın, ortadan biraz uzun boylu, yakışıklı bir gençti; Napolyonvari küçük bir sakalı, akıllı görünen çok güzel bir yüzü vardı. Ne var ki sevimli gülüşünde aşırı bir incelik gizliydi; bir dizi inciye benzeyen dişleri fazla kusursuzdu; saf ve neşeli görünen bakışları ise bir hayli inceleyiciydi.</p>

      <p class="e-paragraf">Prens “Kuşkusuz tek başınayken böyle bakmıyordur, belki gülmüyordur bile” diye geçirdi içinden.</p>

      <p class="e-paragraf">İlk önce Rogojin’e, az önce de uşağa anlattıklarını çabucak ona da özetledi. Prens anlatırken Gavrila Ardalyonoviç belleğini yokluyormuş gibi görünüyordu.</p>

      <p class="e-paragraf">“Siz bir yıl evvel, yanılmıyorsam İsviçre’den, Lizaveta Prokofyevna’ya mektup yollayan kişi değil misiniz?”</p>

      <p class="e-paragraf">“Evet.”</p>

      <p class="e-paragraf">“O halde, sizi burada mutlak tanıyor ve hatırlıyorlardır. Ekselansı mı görmek istiyorsunuz? Hemen ona geldiğinizi bildireceğim. Biraz sonra müsait olur. Yalnız lütfedip… kabul salonunda beklesiniz… Beyefendi neden burada?” diye sertçe döndü uşağa.</p>

      <p class="e-paragraf">“Ona söylemiştim. Kendileri istemedi.”</p>

      <p class="e-paragraf">O esnada ansızın çalışma odasının kapısı açıldı ve kolunda çantayla üniformalı biri, yüksek sesle konuşarak dışarı çıktı.</p>

      <p class="e-paragraf">Çalışma odasından, “Burada mısın, Ganya?” diye bir ses duyuldu. “Gelsene!”</p>

      <p class="e-paragraf">Gavrila Ardalyonoviç, Prensi başıyla selamlayıp aceleyle odaya girdi.</p>

      <p class="e-paragraf">İki dakika sonra kapı yeniden açıldı ve Gavrila Ardalyonoviç yüksek sesle, “İçeri buyurun Prens!” dedi.</p>

      <p class="e-2-baslik">III</p>

      <p class="e-paragraf">General İvan Fedoroviç Epançin çalışma odasının ortasında durmuş, içeri giren Prense büyük bir merakla bakıyordu; hatta ona doğru iki adım bile atmıştı. Prens yaklaştı ve kendini takdim etti.</p>

      <p class="e-paragraf">“Pekâlâ,” dedi General. “Size nasıl yardım edebilirim?”</p>

      <p class="e-paragraf">“Aslında amacım sadece sizinle tanışmaktı. Rahatsız etmek istemezdim ama ne kabul günlerinizi, ne de bu hususta verdiğiniz talimatları biliyorum. İsviçre’den geliyorum. Trenden az önce indim…”</p>

      <p class="e-paragraf">General bir an tebessüm edecek gibi olsa da düşünüp kendini toparladı; ardından bir kez daha düşündü, gözlerini kıstı, ziyaretçiyi tepeden tırnağa şöyle bir süzdü, hemen sonra ona bir iskemle gösterdi. Kendi de yanlamasına oturdu ve sabırsızlanmış gibi yüzünü Prense çevirdi. Yazı masasının yanında duran Ganya kâğıtları yerleştiriyordu.</p>

      <p class="e-paragraf">“Birileriyle tanışma zamanım yok denecek kadar azdır,” dedi General. “Amacınızın ne olduğu…”</p>

      <p class="e-paragraf">Prens sözünü kesti: “Ziyaretimin illa bir amacı olduğunu düşüneceğinizi seziyordum. Ancak sizinle tanışma zevkine erişmek dışında, yemin ederim, hiçbir gayem yok.”</p>

      <p class="e-paragraf">“Tanıştığımıza ben de memnun oldum tabii, ama bilirsiniz, hayatımız her zaman zevk içinde geçmez, işler de vardır… Aramızda ortak bir nokta göremiyorum; bir sebep diyelim…”</p>

      <p class="e-paragraf">“Bir sebep yok, kuşkusuz; ortak noktamız da az… Zira ben Prens Mişkin isem, eşiniz de bizim sülaleden ise bu sebep teşkil etmez, gayet iyi anlıyorum. Ancak yine de budur sebebim. Dört senedir Rusya’dan uzaktaydım, daha bile fazla… Hem giderken de aklım başımda değildi. O zamanlar fazla bilgim yoktu, şimdi daha da az bilgi sahibiyim. İyi insanlara ihtiyaç duyuyorum; hatta bir mesele var ama nereye başvuracağımı bilmiyorum. Daha Berlin’deyken kendi kendime ‘Onlar akraba sayılır, bir ziyaret edeyim. İyi insanlar ise belki de birbirimize yardımımız dokunur; onların bana, benim onlara…’ diye düşündüm. Sizin iyi insanlar olduğunuzu duydum.”</p>

      <p class="e-paragraf">“Çok teşekkür ederim,” dedi General, şaşırmıştı. “Nerede kaldığınızı öğrenebilir miyim?”</p>

      <p class="e-paragraf">“Henüz hiçbir yere yerleşmedim.”</p>

      <p class="e-paragraf">“Trenden inince doğruca buraya mı geldiniz? Eşyanız?”</p>

      <p class="e-paragraf">“Bütün eşyam içinde çamaşırlarımın bulunduğu küçük bir bohça; hep elimde taşırım. Oda bulmak için akşama kadar zamanım var.”</p>

      <p class="e-paragraf">“Bir oda tutmakta hâlâ kararlı mısınız?”</p>

      <p class="e-paragraf">“Evet. Elbette.”</p>

      <p class="e-paragraf">“Söylediklerinize bakarak, yerleşmek için doğruca buraya geldiğinizi düşünmeye başlamıştım.”</p>

      <p class="e-paragraf">“Bu ancak beni siz davet ederseniz olabilir. İtiraf etmeliyim ki davet etseniz bile bunu kabul edemem. Belirli bir sebebi olduğundan değil… Huyum böyledir.”</p>

      <p class="e-paragraf">“Bu durumda, sizi davet etmemem isabet olmuş. İzin verirseniz Prens, bir şeyi daha açıklığa kavuşturmak istiyorum. Az evvel aramızda herhangi bir akrabalığın olmadığı konusunda anlaşmıştık; olsaydı bundan memnuniyet duyardım. O halde…”</p>

      <p class="e-paragraf">“O halde en iyisi kalkıp gitmek, değil mi?” Prens doğruldu; içinde bulunduğu zor duruma rağmen neşeyle güldü. “İnanır mısınız General, bu şehrin ne geleneklerini bilirim, ne de insanların yaşayış tarzını; ama aramızda geçenleri önceden kestirmiştim. Kim bilir, belki de böylesi daha iyidir. Zaten mektubuma da cevap vermemiştiniz. Eh, hoşça kalın ve rahatsızlık verdiğim için beni bağışlayın.”</p>

      <p class="e-paragraf">Tebessümünde dostça olmayan en ufak bir iz bile yoktu. Prensin bakışları o denli sevgi doluydu ki General birden durdu ve ziyaretçisine farklı bir gözle baktı. Her şey bir anda gerçekleşti.</p>

      <p class="e-paragraf">“Biliyor musunuz Prens,” dedi, ses tonu değişmişti. “Sizi daha yakından tanımak isterim. Hem Lizaveta Prokofyevna da kendi soyadını taşıyan birini görmek ister belki… Zamanınız varsa biraz bekleyin.”</p>

      <p class="e-paragraf">“Oh, zamanım çok benim. Her zaman özgürüm,” Prens, yuvarlak kenarlı yumuşak şapkasını hemen masanın üstüne bıraktı. “İtiraf etmeliyim ki Lizaveta Prokofyevna’nın kendisine mektup yazdığımı hatırlayacağını umut ediyordum. Az evvel beni kabul etmenizi beklerken, uşağınız yardım istemeye geldiğimden şüpheleniyordu. Bunu fark ettim, belli ki bu konuda kesin talimatlarınız var. Ama ben sahiden de bunun için gelmedim, tek istediğim sizinle tanışmaktı. Ancak sizi sıktığımı düşünüyorum; bu da beni üzüyor.”</p>

      <p class="e-paragraf">General neşeli bir tebessümle, “Pekâlâ Prens,” dedi. “Eğer siz gerçekten de göründüğünüz gibiyseniz, sizi daha yakından tanımaktan memnuniyet duyacağım. Ancak görüyorsunuz çok meşgul biriyim, şu kâğıtları inceleyip imzalamam gerekiyor. Ondan sonra Ekselanslarının yanına, ardından da büroma gideceğim. Bu yüzden iyi insanlarla birlikte olmaktan hoşlansam da… Bu arada sizin çok iyi eğitim almış biri olduğunuza inanıyorum… Kaç yaşındasınız Prens?”</p>

      <p class="e-paragraf">“Yirmi altı.”</p>

      <p class="e-paragraf">“Ya! Çok daha küçük olduğunuzu sanmıştım.”</p>

      <p class="e-paragraf">“Evet, genç göründüğümü söylerler. Sizi sıkmamaya gayret göstereceğim; insanlara rahatsızlık vermekten hoşlanmam çünkü… Şunu da belirtmek istiyorum, birbirimizden çok farklıyız, sanki fazla ortak yönümüz yok gibi… Ancak bu son söylediğime pek de inanmıyorum; zira çoğu kez insanlar arasında ortak noktalar yokmuş gibi görünse de aslında vardır. Bu, kişilerin biraz da tembelliğinden, yarım gözle bakma alışkanlığından kaynaklanıyor; hemen karşısındakine bir yafta yapıştırıp hiçbir şey görmüyorlar. Ben galiba sizi sıkıyorum… Siz sanki…”</p>

      <p class="e-paragraf">“Sadece bir şey öğrenmek istiyorum: Herhangi bir geliriniz var mı? Ya da yapmaya niyetlendiğiniz işler? Bu şekilde sorduğum için kusura bakmayın.”</p>

      <p class="e-paragraf">“Rica ederim. Sorunuzu anlıyorum ve hak veriyorum. Hiçbir gelirim yok ve henüz bir işim de yok. Olmalı tabii… Cebimdeki para da benim değil. İsviçre’de tedavimi üstlenen ve beni okutan profesörüm Schneider yol harçlığı olarak vermişti; tamı tamına yetti, öyle ki şu anda cebimde sadece birkaç kapik kaldı. Aslına bakarsanız halletmem gereken bir mesele var; tavsiyeleriyle bana yol gösterecek birine ihtiyaç duyuyorum, ama…”</p>

      <p class="e-paragraf">“Peki, şu anda neyle geçinmeyi düşündüğünüzü öğrenebilir miyim? Ne gibi niyetleriniz var?” diye sözünü kesti General.</p>

      <p class="e-paragraf">“Çalışmak istiyorum. Ne iş olursa olsun.”</p>

      <p class="e-paragraf">“Siz bir filozofsunuz, bunu anlıyorum. Yine de ekmeğinizi kazanabileceğiniz kabiliyetleriniz, becerileriniz var mı? Bunu sorduğum için beni bağışlayın…”</p>

      <p class="e-paragraf">“Bağışlanacak bir şey yok. Hayır, özel kabiliyetlerim ve becerilerim olduğunu sanmıyorum; hastalıklı biri olduğumdan bunlara yönelik bir eğitim alamadım. Ekmeğimi kazanma hususuna gelince…”</p>

      <p class="e-paragraf">General tekrar sözünü kesti ve bazı sorular yöneltmeye başladı. Prens daha önce anlattıklarını tekrarladı. Generalin Pavlişçev’i bildiği, hatta kendisini şahsen tanıdığı ortaya çıktı. Prens, Pavlişçev’in onun eğitimiyle neden ilgilendiğini bilmiyordu; belki de müteveffa babasıyla eskilere dayanan dostluğuyla izah edilebilirdi bu.</p>

      <p class="e-paragraf">Anne babasını küçük yaştayken kaybetmişti Prens; sağlığı için açık havaya ihtiyaç duyduğundan köyde yaşayıp büyümüştü. Pavlişçev, eğitimiyle ilgilenmesi için yaşlı bir toprak sahibesine emanet etmişti onu; ilk öğretmeni kadındı, daha sonra eğitimine bir erkek öğretmenle devam etmişti. Prens her şeyi hatırladığını, ama üzerinde düşünmediğinden ayrıntılarıyla izah edemediğini belirtti. Hastalığı sebebiyle sık sık tekrarlanan nöbetlerden dolayı budala gibi olmuştu (Kendisi de aynen “budala” sözcüğünü kullandı). Son olarak Pavlişçev’in Berlin’deyken, Prensin muzdarip olduğu hastalıkla ilgilenen Profesör Schneider ile karşılaştığını, Schneider’in İsviçre’de söz konusu hastalığı soğuk su ve jimnastiğe dayanan kendi özel yöntemiyle tedavi ettiğini, ayrıca Valais bölgesinde hastaların manevi yönden gelişimiyle de ilgilendiği bir sanatoryumu olduğunu anlattı; Pavlişçev’in bundan beş sene evvel onu İsviçre’ye, profesörün yanına gönderdiğini ve bundan iki yıl evvel, hiçbir konuda talimat bırakmadan vefat ettiğini, Schneider’in yine de iki sene daha kendisiyle ilgilendiğini söyledi. Prens tam olarak iyileşmese de profesörün ona çok yardımı dokunduğunu ve sonunda kendi isteği üzerine ve karşılarına çıkan bir fırsatı değerlendirerek onu Rusya’ya yolladığını söyleyerek hikâyesini bitirdi.</p>

      <p class="e-paragraf">General çok şaşırmıştı.</p>

      <p class="e-paragraf">“Sizin şimdi Rusya’da kimseniz yok mu? Hiç mi yok?” diye sordu.</p>

      <p class="e-paragraf">“Şimdi yok ama umarım… Ben bir mektup aldım ve…”</p>

      <p class="e-paragraf">Prensin son sözünü işitmeyen General konuşmasını kesti. “En azından bir eğitim almışsınız; hastalığınız herhangi bir işte çalışmanıza engel olmaz, öyle değil mi?”</p>

      <p class="e-paragraf">“Oh, engel değil tabii. Ben de bunu istiyorum zaten, bir iş; hem böylece neler yapabileceğimi de görüp öğrenmiş olurum. Son dört sene boyunca, profesörün sistemine dayanan bir eğitim gördüm; düzenli olarak ders çalıştım, bir yandan da pek çok Rusça kitap okuma imkânı buldum.”</p>

      <p class="e-paragraf">“Rusça kitaplar mı? Demek iyi bir okuryazarsınız ve imlâ kurallarına göre yazabiliyorsunuz…”</p>

      <p class="e-paragraf">“Oh, yazabiliyorum tabii.”</p>

      <p class="e-paragraf">“Harika. Peki, el yazınız nasıl acaba?”</p>

      <p class="e-paragraf">“El yazım çok güzeldir. İşte bu konuda çok yetenekliyim, güzel yazı yazmakta ustayım. Hemen size göstereyim, misal olarak bir şeyler yazayım…” Bunu heyecanla söylemişti Prens.</p>

      <p class="e-paragraf">“Yazın lütfen… Şu sizin heyecanınızı çok sevdim Prens. Sahiden de çok nazik bir insansınız.”</p>

      <p class="e-paragraf">“Öyle güzel yazı takımlarınız var ki… Şu kalemler, divitler, kalın kâğıtlar; hepsi de harika şeyler… Çalışma odanız da muhteşem! Şu tabloyu biliyorum, İsviçre manzarası; daha önce gördüğüme eminim, Vri kantonunda bir yer…”</p>

      <p class="e-paragraf">“Buradan satın alındı ama olabilir. Ganya, Prense bir kâğıt verin… İşte kâğıt kalem. Buyurun, şu sandalyeye oturun.”</p>

      <p class="e-paragraf">Bu esnada Ganya çantasından bir resim çıkarıp Generale uzatmıştı.</p>

      <p class="e-paragraf">“Nedir bu? Bak sen! Nastasya Filipovna! Sana bunu kendisi mi yolladı?” diye sordu General, büyük bir merak ve heyecanla.</p>

      <p class="e-paragraf">“Az önce kendisine iyi dileklerimi sunduğumda verdi. Uzun zamandır istiyordum,” dedi Ganya ve “Böyle bir günde yanına eli boş, hediyesiz gittiğim için bu resim bana bir tür sitem mi bilmem!” diye ilave etti hoş olmayan bir tebessümle.</p>

      <p class="e-paragraf">General sözünü kesti. “Hayır, öyle olmadığına eminim. Ne de tuhaf fikirlerin var böyle! Çıkarcı biri değildir. Üstelik ona ne hediye edebilirdin ki? Bunun için çok para lazım. Kendi resmini mi hediye edecektin? Bu arada, senden hâlâ resmini istemedi mi?”</p>

      <p class="e-paragraf">“İstemedi. Belki de hiç istemez. İvan Fedoroviç, bu akşamki daveti unutmadınız, değil mi? Siz özel misafirlerden birisiniz.”</p>

      <p class="e-paragraf">“Hiç unutur muyum? Tabii katılacağım ziyafete, nasıl katılmam? Yirmi beşinci doğum günü! Hımm… Ganya, biliyor musun, bu akşam hazırlıklı ol. Afanasiy İvanoviç ile bana söz verdi. Evet mi, hayır mı, kesin kararını bildirecek. Bilmen gerekir diye düşündüm.”</p>

      <p class="e-paragraf">Ganya birden heyecanlandı, öyle ki benzi attı.</p>

      <p class="e-paragraf">“Böyle mi söyledi gerçekten?” diye sordu titreyen bir sesle.</p>

      <p class="e-paragraf">“Önceki gün bu konuda söz verdi. İkimiz de öylesine üstüne gittik ki buna mecbur kaldı. Yalnız zamanı gelmeden sana söylemememi istedi.”</p>

      <p class="e-paragraf">General, Ganya’yı dikkatle inceliyordu; belli ki bu kadar etkilenmesi hoşuna gitmiyordu.</p>

      <p class="e-paragraf">Ganya, kararsız ve kaygılı bir ses tonuyla, “İvan Fedoroviç, hatırlarsanız, kendisi konuyu halledene dek beni karar vermekte özgür bırakacaktı, hatta son söz benim olacaktı” dedi.</p>

      <p class="e-paragraf">“Ama sen… Yoksa…” diye şaşırdı General birden.</p>

      <p class="e-paragraf">“Bir şey yaptığım yok benim.”</p>

      <p class="e-paragraf">“İzin ver sorayım, biz neciyiz burada?”</p>

      <p class="e-paragraf">“Ama ben vazgeçmiş değilim ki… Belki de gerektiği gibi ifade edemedim…”</p>

      <p class="e-paragraf">“Daha neler, vazgeçseydin bir de!” dedi General. Bozulmuştu ve bunu saklamaya gerek duymuyordu. “Burada söz konusu olan senin <span class="e-italik">vazgeçmemen</span> değil, bunu büyük bir zevkle, sevinç içinde kabul etmen. Evde durumlar nasıl?”</p>

      <p class="e-paragraf">“Nasıl olsun… Kontrolüm altında, yalnız babam her zamanki gibi yine saçmalıyor. Artık onunla muhatap olmuyorum; onu kapı dışarı etmesini bilirdim ama anneme acıyorum. Ağlayıp duruyor, kardeşim ise köpürüyor. En sonunda kararımın bana ait olduğunu ve evdekilerin de buna boyun eğmeleri gerektiğini söyledim. Açık açık… Bütün bunları kız kardeşime söyledim, annem de vardı odada.”</p>

      <p class="e-paragraf">General düşünceliydi. Omuzlarını silkti ve kollarını açarak, “Olanları hâlâ anlayamıyorum, dostum,” dedi. “Nina Aleksandrovna da geçen gün geldiğinde, hatırlarsın, ahlayıp duruyordu. ‘Neyiniz var?’ diye sordum. Bunun onlar için bir <span class="e-italik">şerefsizlik</span> olduğunu söyledi. İzin verin sorayım, şerefsizlik bunun neresinde? Nastasya Filipovna’yı kim ayıplayabilir? Hakkında kim ne diyebilir? Totzki ile yaşıyor diye mi bütün bunlar? Ama bu saçmalamak olur, hele belirli şartlar altında! ‘Siz bu kadını kızlarınıza yaklaştırmazsınız’ diyor. Bakar mısınız Nina Aleksandrovna’ya! Nasıl da anlamıyor…”</p>

      <p class="e-paragraf">“Anlıyor aslında, siz gönlünüzü rahat tutun,” dedi Ganya. “Başkalarının işlerine karışmasınlar diye onlara tembih etmiştim. Evde huzur yok. Çok yakında büyük bir gürültü kopacak. Her şey o son söze bağlı. Eğer bu akşam kesin karar verilirse, olanlar olacak.”</p>

      <p class="e-paragraf">Bir köşede oturmuş yazmakla meşgul olan Prens bu konuşmaları duyuyordu. Yazmayı bitirince masaya yaklaştı ve kâğıdı uzattı. Resmi büyük bir dikkat ve merakla inceledikten sonra, “Demek Nastasya Filipovna bu,” dedi. “Muhteşem!” diye ilave etti heyecanla.</p>

      <p class="e-paragraf">Resimdeki kadın gerçekten de olağanüstü güzeldi. Sanki ev haliyle fotoğraf çektirmişti. Siyah, gösterişsiz ama çok zarif bir ipek elbise vardı üzerinde. Açık kumral saçları sade bir biçimde toplanmıştı. Bakışları derin, yüz ifadesi kibir ve tutku doluydu. Yüzü biraz zayıfça ve solgun gibiydi.</p>

      <p class="e-paragraf">Ganya ve General Prense şaşkın şaşkın baktılar.</p>

      <p class="e-paragraf">“Nastasya Filipovna mı? Siz Nastasya Filipovna’yı da mı tanıyorsunuz?” diye sordu General.</p>

      <p class="e-paragraf">“Evet. Rusya’ya geleli sadece yirmi dört saat oldu ama bu güzeller güzeli kadını biliyorum” diye cevapladı Prens. Ardından Rogojin ile karşılaşmasını ve bütün konuşmalarını anlattı.</p>

      <p class="e-paragraf">Prensin söylediklerini büyük bir dikkatle dinleyen General kaygılanarak, “İşte sana yeni haberler!” dedi ve Ganya’ya merakla baktı.</p>

      <p class="e-paragraf">Biraz şaşırmış görünen Ganya, “Saçma sapan şeyler bunlar,” dedi. “Bir zengin çocuğu gönül eğlendiriyor. Hakkında bazı şeyler duymuştum” diye homurdandı.</p>

      <p class="e-paragraf">“Ben de duymuştum, ben de…” dedi General. “Şu küpe olayından sonra Nastasya Filipovna her gittiği yerde anlatıyordu olan biteni. Fıkra gibi doğrusu. Yalnız şimdi işler değişti. Söz konusu bir milyon… Çok büyük bir para ve bir de ihtiras… Korkutucu bir ihtiras, zira bu beylerin neler yapabileceği bilinir. Hımm… Bir rezalet çıkmaz umarım!” diye bitirdi sözlerini tedirgin bir ifadeyle.</p>

      <p class="e-paragraf">“Sizi endişelendiren bir milyon mu?” diye sordu Ganya.</p>

      <p class="e-paragraf">“Senin için bu bir endişe sayılmaz tabii.”</p>

      <p class="e-paragraf">Ganya birden Prense dönerek, “Sizin fikriniz nedir Prens?” diye sordu. “Bu adam ciddi biri mi, yoksa serserinin teki mi?”</p>

      <p class="e-paragraf">Bu soruyu sorarken garip davranıyordu Ganya. Sanki o anda zihninde yepyeni, değişik bir fikir belirmişti; gözleri parlıyordu. Endişelendiği belli olan General de bakışlarını Prense çevirdi, ama ondan önemli bir cevap beklemiyor gibiydi.</p>

      <p class="e-paragraf">“Nasıl söylesem bilmem,” dedi Prens. “Bana onda büyük bir hırs varmış gibi geldi, hastalıklı bir ihtiras ve öfke. Zaten kendisi de pek sağlıklı sayılmaz. Petersburg’a gelişinin ilk günlerinde kendini eğlenceye verirse tekrar yatağa düşer.”</p>

      <p class="e-paragraf">General bu düşünceye sarıldı. “Öyle mi göründü size?”</p>

      <p class="e-paragraf">“Evet, öyle.”</p>

      <p class="e-paragraf">Ganya gülümseyerek Generale döndü. “Çok fazla geçmez, mutlaka olay çıkar. Hatta belki de bugün…”</p>

      <p class="e-paragraf">“Hımm, mümkündür… Her şey Nastasya Filipovna’nın kafasından geçenlere bağlı” dedi General.</p>

      <p class="e-paragraf">“Onun bazen nasıl bir kadına dönüştüğünü bilirsiniz.”</p>

      <p class="e-paragraf">Son derece endişelendiği belli olan General, “Nasıl bir kadına dönüşürmüş bakalım?” dedi. “Bak Ganya, sözlerime kulak ver, bugün ona itiraz etme. Nasıl desem, onun suyuna git lütfen… Hımm! Neden ağzını yüzünü öyle buruşturuyorsun? Dinle beni Gavrila Ardalyonoviç, endişe etmeye gerek yok. Ben bu işten çıkar sağladım sayılır, öyle ya da böyle işler lehime sonuçlanacaktır. Totzki kesin kararını verdi. Şu anda hâlâ bir şeylerin peşindeysem, bu sırf senin içindir. İyi düşün. Bana güvenmiyor musun yoksa? Üstelik sen… aklı başında bir adamsın ve bu… bu da…”</p>

      <p class="e-paragraf">“Bu da en önemlisi…” diye yetişti Ganya Generalin imdadına, dudaklarında artık saklamaya gerek duymadığı zehir gibi bir gülümsemeyle. Ateşli gözlerini Generalin gözlerinin içine dikmişti; o anda kafasından geçen bütün düşünceleri Generalin okumasını istiyor gibiydi.</p>

      <p class="e-paragraf">General morardı ve sertçe, “Aklı başında olmaktır en önemlisi, evet,” dedi. “Komik adamsın Gavrila Ardalyonoviç! Şu tüccarın oğluna kurtarıcı gözüyle bakıyorsun, farkındayım. Şimdi aklını kullanma zamanı, olan biteni iyice anlamalı ve… ve iki taraf da dürüst olmalı, kimseyi zor durumda bırakmamalı. Zira yeteri kadar zaman vardı, birkaç saat kalmış olsa bile hâlâ da var sayılır. [General anlamlı bir şekilde kaşlarını çattı.] Anladın beni, değil mi? Sahiden bunu istiyor musun, yoksa istemiyor musun? Hayır dersen, söylemen yeter. Sizi kimse zorlamıyor Gavrila Ardalyonoviç! Kimsenin seni tuzağa düşürmek gibi bir niyeti yok!”</p>

      <p class="e-paragraf">“İstiyorum!” dedi Ganya, kısık ama kararlı bir sesle. Gözlerini eğdi ve somurtarak sustu.</p>

      <p class="e-paragraf">General bu cevaptan memnun kaldı. Biraz kızmıştı ama yine de ileri gittiği için üzülüyordu. Birden Prensin bütün bu konuşmaya şahit olduğunu hatırladı ve endişelendi; ama Prense attığı tek bir bakış rahatlaması için yeterli oldu.</p>

      <p class="e-paragraf">“Harika!” diye bağırdı, Prensin kendisine uzattığı kâğıda bakarak. “Bu eşsiz bir yazı örneği! Bak Ganya, ne kadar da yetenekli!”</p>

      <p class="e-paragraf">Prens kalın beyaz bir kâğıt üzerine, Ortaçağ’a has Rus el yazısıyla “Tanrı’nın boynu eğik kulu Pafnutiy parmak bastı” yazmıştı.</p>

      <p class="e-paragraf">Prens büyük bir heyecan ve sevinç içinde yazdıklarını izah etti. “Bu, on dördüncü asırda yaşamış Rahip Pafnutiy’nin imzasıdır. Eski rahiplerimizin imzaları hep böyle özgün olur; sabır ve zevkle işlenmişlerdir. Pogodin’in albümünün elinizde olmaması ne kadar yazık! Bakın, burada da farklı bir yazı karakteri kullandım. Geçen yüzyılın yuvarlak Fransız stili; halkın, meydanların kullandığı bir stil bu. Bazı harfler şimdikinden daha farklı yazılıyordu. Misallerinden yararlandım (Bende de buna benzer bir örnek vardı). Siz de katılırsınız ki değerlidir. <span class="e-italik">D</span> ve <span class="e-italik">A</span> harflerinin yuvarlaklığına dikkatinizi çekmek isterim. Burada Fransız yazı karakterini Rus harflerine uyguladım; zor bir iştir ama başardım.</p>

      <p class="e-paragraf">“Size değişik ve güzel bir yazı stili daha göstereceğim. ‘Gayret her şeyin üstesinden gelir’ cümlesine bir bakın. Rus yazı stillerinden biridir bu; kâtiplerin, daha ziyade askerî kâtiplerin yazısı… Önemli kişilerle mektuplaşırken kullanılırdı. Harfler yuvarlak ve kalındır; etkileyici bir zevkin ürünüdür. Bir yazı ustası bu doldurma süslere, şu yarı çengellere izin vermezdi. Ama bir bütün olarak ortaya özgün bir yazı stili çıkıyor. Bu yazıda bir askerî kâtibin ruhunu görebiliriz. Kendini fark ettirmek isteyen yeteneği üniformanın gerektirdiği disiplin tarafından dizginleniyor; sonuçta ortaya harika bir yazı stili çıkıyor. Kısa zaman evvel benzer bir yazı örneğine rastlamıştım, hem de İsviçre’de! Düşünebiliyor musunuz? Sade ve son derece zarif bir İngiliz yazısıydı. Bundan güzel olamazdı! Her harf elmas değerinde!</p>

      <p class="e-paragraf">“İşte bir Fransız yazı örneği daha. Onu bir işportacıdan öğrenmiştim. İngiliz yazı stilini andırıyor ama çizgiler daha kalın ve koyu. Böylece renklerin dengesi bozulmuş. Bakın, bir de yuvarlaklar daha farklı; üstelik süslemelere de yer verilmiş. Ama süsleme tehlikeli olabilir; derin bir zevk gerektirir süsleme sanatı! Ancak süslemeleri yerinde ve güzel ise işte o yazı stili eşsiz ve olağanüstü güzellikte olur. Öyle ki gözlerinizi ayıramazsınız!”</p>

      <p class="e-paragraf">“Oh, ne de büyük incelikler!” dedi General gülerek. “Siz dostum, sadece bir yazı ustası değil, ayrıca bir sanatçısınız! Değil mi, Ganya?”</p>

      <p class="e-paragraf">“Olağanüstü!” dedi Ganya ve “Hem de işinin bilincinde olan bir sanatçı!” diye ilave etti alaycı bir tebessümle.</p>

      <p class="e-paragraf">General, “Gül bakalım, önünde meslek sahibi biri var,” dedi. “Size, kime mektup yazdıracağımızı bir bilseniz Prens! Ayda otuz beş ruble maaşla işe başlayabilirsiniz. Yarım olmuş,” dedi saatine bakarak. “Konumuza dönelim Prens, bugün belki bir daha görüşemeyiz. Oturun şöyle, size söylemek istediğim bir iki şey var. Sık sık bir araya gelme imkânımız olmayacak, bundan zaten söz etmiştim. Size yardım etmek istiyorum; küçük bir yardım, temel ihtiyaçlarınız için… Ondan sonrası size bağlı. Kâtip olarak işe başlamanızı sağlayacağım. Bir de ikametgâha ihtiyacınız var; kendisini daha yakından tanımanızı istediğim şu genç dostum Gavrila Ardalyonoviç İvolgin’in evinde, annesiyle kız kardeşi, iki üç odayı tavsiye edilenlere, yemek ve hizmetçi de dâhil olmak üzere kiraya veriyorlar. Tavsiyem üzerine, Nina Aleksandrovna’nın sizi kabul edeceğine eminim. Bu büyük bir şans Prens. Hem yalnız kalmayacak hem de bir aile ortamında yaşayacaksınız. Petersburg gibi büyük bir şehirde, en azından başlangıçta, tek başına olmamanız lazım. Gavrila Ardalyonoviç’in annesi Nina Aleksandrovna ile kız kardeşi Varvara Ardalyonovna, çok saygı duyduğum kadınlardır. Nina Aleksandrovna, askerlik mesleğimin ilk yıllarındaki dostum emekli General Ardalyon Aleksandroviç’in eşidir. Bazı sebeplerden dolayı kendisiyle ilişkimi kesmiş olsam da kendisine hâlâ saygı duyarım. Bütün bunları anlatıyorum, çünkü sizi o aileye salık verirken bir sorumluluk alıyorum.</p>

      <p class="e-paragraf">“Ödeyeceğiniz kira fazla sayılmaz; umarım çok yakında almaya başlayacağınız maaş bunu fazlasıyla karşılar. Cep harçlığınız da olmalı, ama bana gücenmezseniz, yanınızda para taşımamanızı öneririm Prens. Sizin iyiliğiniz için böyle söylüyorum. Ama şu anda hiç paranız olmadığından, size yirmi beş ruble vermeme müsaade edin. Daha sonra hesaplaşırız elbette. Konuşmalarınız kadar doğal ve candan biriyseniz, aramızda bu gibi konularda da sorun çıkmayacaktır. Sizinle ilgili bazı düşüncelerim var, bu kadar ilgilenmemin sebebi budur. Bunu daha sonra anlarsınız. Ne kadar açık yürekli davrandığımı görüyorsunuz. Ganya, sanırım Prensin sizde kalmasına bir itirazın yoktur…”</p>

      <p class="e-paragraf">“Yo, aksine! Annem de çok sevinecektir” dedi Ganya nazikçe.</p>

      <p class="e-paragraf">“Bir odanızda kiracı var, değil mi? Neydi şu adamın ismi? Ferd… Fer…”</p>

      <p class="e-paragraf">“Ferdişçenko.”</p>

      <p class="e-paragraf">“Evet. Hiç hoşuma gitmiyor şu sizin Ferdişçenko. Şaklabanın biri. Nastasya Filipovna’nın onu neden bu kadar cesaretlendirdiğini anlamıyorum. Akrabası falan olmasın gerçekten?”</p>

      <p class="e-paragraf">“Yo, hayır, bu yalnızca bir şaka. Akraba olmadığı kesin.”</p>

      <p class="e-paragraf">“Canı cehenneme! Neyse Prens, ne dersiniz, size uyar mı?”</p>

      <p class="e-paragraf">“Çok teşekkür ederim General, bana çok büyük bir iyilik yaptınız. Üstelik sizden hiçbir ricada bulunmadım. Başımı nereye sokacağımı bilmiyordum. Gerçi Rogojin beni evine çağırdı.”</p>

      <p class="e-paragraf">“Rogojin mi? Olmaz… Size bir baba ya da bir dost nasihati vereyim, Rogojin’i aklınızdan çıkarın. Gireceğiniz aileye layık olmaya çalışın.”</p>

      <p class="e-paragraf">“Bana karşı çok iyi davrandığınıza göre, General,” diye söze başladı Prens. “Size açmak istediğim bir mesele var. Aldığım bir mektuba göre…”</p>

      <p class="e-paragraf">General, “Özür dilerim,” diyerek sözünü kesti. “Hiç vaktim yok. Şimdi Lizaveta Prokofyevna’ya sizden bahsedeceğim. Sizi hemen görmeyi isterse bu fırsattan yararlanmanızı tavsiye ederim; çünkü size çok yardımı dokunabilir. Soyadlarınız aynı sizin. Eğer sizi şimdi kabul etmezse tanışmanız başka bir zamana kalır. Ganya, şu hesaplara bir göz atıver. Az evvel Fedoseyev’le tartıştık. Deftere işlemeyi unutmamak lazım…”</p>

      <p class="e-paragraf">General çıktı. Prens birkaç kez açmaya teşebbüs ettiği meseleyi anlatamadı. Ganya bir sigara yaktı ve ona da bir tane ikram etti. Prens sigarayı aldı, çalışma odasını sessizce gözden geçirmeye başladı; rahatsızlık vermek istemiyordu. Ganya, Generalin gösterdiği deftere şöyle bir göz attı. Dalgındı. Gülümsemesi, bakışları ve duruşundaki düşünceli hali daha da artmış gibiydi. Ansızın, Nastasya Filipovna’nın resmine eğilmiş bakan Prense yaklaştı.</p>

      <p class="e-paragraf">Ganya ona dik dik bakarak sordu. “Böyle bir kadından hoşlanır mıydınız Prens?” Sanki çok farklı bir niyeti vardı.</p>

      <p class="e-paragraf">“Olağanüstü bir kadın!” diye cevapladı Prens. “Kaderinin sıradan olmadığına eminim. Yüzü neşeli, ancak çok acı çekmiş, değil mi? Gözlerinden belli. Yanaklarının üstünde, gözlerinin altındaki şu iki küçük kemiğe dikkat edin. Gururlu bir yüz, hem de son derece gururlu. İyi biri midir bilemiyorum. Keşke öyle olsaydı! O zaman her şey kurtarılmış olurdu.”</p>

      <p class="e-paragraf">“Siz böyle bir kadınla evlenir miydiniz?” diye sordu Ganya, ateşli bakışlarını Prensin yüzünden ayırmadan.</p>

      <p class="e-paragraf">“Kimseyle evlenemem ben, hastayım” dedi Prens.</p>

      <p class="e-paragraf">“Peki, Rogojin evlenir miydi? Ne dersiniz?”</p>

      <p class="e-paragraf">“Sanırım hemen yarın evlenirdi. Ama kuşkusuz, bir hafta sonra da boğazını keserdi.”</p>

      <p class="e-paragraf">Bu sözleri söyler söylemez, Ganya titremeye başladı. Prens bir çığlık attı.</p>

      <p class="e-paragraf">“Neyiniz var?” dedi kolundan tutarak.</p>

      <p class="e-paragraf">O sırada çalışma odasının eşiğinde bir uşak belirdi.</p>

      <p class="e-paragraf">“Prens Hazretleri, Ekselans, Hanımefendilerin yanına gelmenizi rica ediyorlar!” diye bildirdi.</p>

      <p class="e-paragraf">Prens uşağı izledi.</p>

      <p class="e-2-baslik">IV</p>

      <p class="e-paragraf">Generalin üç kızı da boylu poslu, sağlıklı ve geniş omuzlu, kolları erkek gibi kuvvetliydi. Güçlü ve sıhhatli olduklarından, yemeye içmeye de düşkünlerdi ve bunu saklamaya gerek duymuyorlardı. Generalin karısı, anneleri Lizaveta Prokofyevna, zaman zaman kızlarının iştahını kınardı. Ama onlar annelerinin bazı tembihlerini dinliyor, saygıda kusur etmiyor gibi görünseler de aslında Lizaveta Prokofyevna uzun zamandır onlar üzerindeki iktidarını kaybetmişti. Üç kız arasındaki birlik zamanla öyle güçlenmişti ki anneleri kendi iyiliği için geri çekilip onlarla tartışmaktan vazgeçmişti. Gerçi bazen kişiliği ön plana çıkıyor ve duygularına hâkim olamıyordu. Seneler geçtikçe Lizaveta Prokofyevna’nın huysuzluğu da artmış, çekilmez biri olmuştu. Yine de elinin altında yumuşak başlı kocası vardı; çoğunlukla hırsını Generalden çıkarır ve ailede düzen yeniden sağlanırdı, hatta her şey daha da iyiye giderdi.</p>

      <p class="e-paragraf">Generalin karısının da iştahı yerindeydi. Genelde saat yarımda kızlarıyla birlikte, öğle yemeğine benzeyen geniş bir kahvaltı yapardı. Kızlar uyanır uyanmaz, saat tam onda yatakta kahvelerini içerlerdi. Bunu alışkanlık haline getirmişlerdi. Saat yarımda ise annelerinin odasının yakınındaki küçük yemek salonunda masa hazırlanırdı. Bu aile kahvaltısına müsait olduğunda Generalin kendisi de katılırdı. Çay, kahve, peynir, tereyağı ve Lizaveta Prokofyevna’nın çok sevdiği çörekler dışında masada köfte ve sıcak et suyu da bulunurdu.</p>

      <p class="e-paragraf">Hikâyemizin başladığı gün, bütün aile küçük yemek salonunda toplanmış, saat yarımda kahvaltıya geleceğine söz veren Generali bekliyordu. Bir dakika bile geç kalmış olsa, ona haber yollanacaktı; ama General tam vaktinde geldi.</p>

      <p class="e-paragraf">General selamlaşmak ve elini öpmek için yaklaşınca, karısının yüzünde garip bir ifadenin belirdiğini fark etti. Gerçi bir şeyler olacağını önceden sezmiş, hatta dün gece yatağa bu kaygıyla girmişti; yine de şu an korkuyordu. Kızları, öpmek için babalarına yaklaştılar; ona karşı her zamanki gibi görünseler de tavırlarında bir tuhaflık vardı. Bazı sebepler dolayısıyla İvan Fedoroviç aşırı kuşkuluydu ama olgun ve becerikli bir koca ve baba olduğundan, hemen tedbirlerini aldı.</p>

      <p class="e-paragraf">Burada bir ara verip, General Epançin’in ailesinin içinde bulunduğu durumlar ve ilişkileri hakkında bazı açıklamalarda bulunursak, sanırım hikâyemizin bütünlüğünü bozmuş olmayız.</p>

      <p class="e-paragraf">Az evvel Generalin fazlaca eğitim görmediğini, aksine kendi deyimiyle “kendi kendini yetiştirdiğini”, buna rağmen olgun bir koca ve becerikli bir baba olduğunu söylemiştik. Ayrıca evlenmeleri konusunda kızlarını sıkıştırmamayı da ilke edinmişti. Yetişkin kızları olan bazı düzeyli ailelerin yaptığı gibi, babalık görevlerini sürekli kızlarının mutluluğundan bahsederek yerine getirmekten kaçınırdı. Hatta bu görüşünü Lizaveta Prokofyevna’ya da kabul ettirmişti. Gerçi bunu çok zor başarmıştı; çünkü onun bu şekilde davranabilmesi tabiata aykırıydı ama Generalin öne sürdüğü kanıtlar sağlamdı ve gerçek olaylara dayanırdı. Tamamen kendi iradelerine bırakılan kızlar, nasılsa günün birinde şımarıklığı ve kılı kırk yarmayı bir yana bırakıp karar vermek zorunda kalacaklardı. Anne babaya da kızları fark ettirmeden gözlemek, tuhaf bir seçim yapmalarına ya da yanlış bir yola sapmalarına engel olmak, uygun zaman geldiğinde de otoritelerini kullanıp onlara yardım etmek ve olayı en iyi biçimde neticelendirmek kalıyordu. Ayrıca her geçen sene ailenin serveti artıyor ve toplumdaki yeri sağlamlaşıyordu; dolayısıyla kızların evlenme şansı da yükseliyordu.</p>

      <p class="e-paragraf">Ama bütün bunlar olurken zaman geçmiş ve büyük kız Aleksandra yirmi beş yaşına gelmişti. Aynı dönemde cemiyet hayatının en tanınmış ve zengin simalarından Afanasiy İvanoviç Totzki’nin de eskiden beri var olan evlenme isteği nüksetmişti. Elli beş yaşında, son derece duygulu ve çok zevkli bir adamdı. Güzelliğe çok değer veriyordu; iyi bir evlilik yapmak istiyordu. Bir süredir General Epançin’le aralarında güçlü bir dostluk kurulmuştu. Ticaret alanında ortaklaşa atılan bazı adımlarla daha da pekişen bu dostluğa dayanarak, Totzki içini Generale açmış, nasihat vermesini ve ona yol göstermesini rica etmişti. Kızlarından biriyle evlenmesini uygun bulur muydu acaba? Bu teklif karşısında General Epançin’in sakin ve huzurlu aile hayatında belirgin değişiklikler ortaya çıkmaya başladı.</p>

      <p class="e-paragraf">Önceden de söylendiği gibi, tartışmasız, ailenin en güzel kızı küçük Aglaya idi. Son derece kendini beğenmiş olan Totzki bile Aglaya’nın ona verilmeyeceğini anlamıştı. Kız kardeşler, aralarındaki aşırı sevgi sebebiyle Aglaya’yı gözlerinde çok büyütüyor olabilirlerdi. Ama içtenlikle, onun için sıradan bir yaşam değil, bir yeryüzü cenneti arzuluyorlardı. Küçük kız kardeşlerinin gelecekteki kocası, zenginliğin yanı sıra, erdem ve başarıya da sahip olmalıydı. İki büyük kız, Aglaya’nın drahomasını artırmak amacıyla fedakârlıkta bulunmaya karar vermişlerdi.</p>

      <p class="e-paragraf">Anne ve babaları, büyük kızların bu anlaşmasından haberdardı. Totzki isteğini dile getirince, büyük kızlardan birinin bu teklifi kabul edeceğini düşündüler. Üstelik Totzki’nin drahoma üzerinde durmayacağını da biliyorlardı. Hayatı iyi tanıyan biri olarak General, arkadaşının teklifinin değerinin farkındaydı. Öte yandan Totzki özel bazı durumlar yüzünden son derece tedbirli davranıyordu.</p>

      <p class="e-paragraf">Epançinler, kızlara bu evlilik meselesinden uzak bir varsayım olarak bahsettiler. Çok net olmasa da rahatlatıcı bir cevap olarak, Aleksandra’nın bu teklifi değerlendirebileceği söylendi. Aleksandra sağlam karakterli olmasıyla birlikte iyi kalpli, akıllı ve geçimli bir kızdı. Ayrıca sözüne de sadıktı ve Totzki’yle evlenmek isterdi. Gösterişi sevmezdi, köklü değişiklikler taraftarı değildi; yani gelecekteki kocasının hayatına huzur ve tatlılık getirebilirdi. Çok güzeldi ama göze batmaktan da hoşlanmazdı. Totzki için bundan daha iyisi olabilir miydi?</p>

      <p class="e-paragraf">Bütün bunlara rağmen bu evlilik işi ağır aksak gidiyordu. Totzki ile General, işi aceleye getirmemeye, zamanı gelene kadar beklemeye karar vermişlerdi. Anne baba da henüz kızlara bu tekliften açıkça söz etmemişlerdi. Ama bir anlaşmazlık belirmeye yüz tutmuştu bile. Lizaveta Prokofyevna hiç memnun görünmüyordu. Evlilik işini bozabilecek, son derece “nazik” bir durum söz konusuydu.</p>

      <p class="e-paragraf">Totzki’nin deyimiyle bu “nazik” durum, on sekiz sene evvel başlamıştı. Afanasiy İvanoviç’in merkez illerdeki en verimli arazilerinden birinin yanında küçük bir toprak sahibinin çiftliği vardı. Soylu bir aileden gelen (Totzki’nin ailesinden daha soylu) emekli subay Filip Aleksandroviç Baraşkov yoksul ve elini attığı her işte başarısız olan biriydi. Uçan kuşa borçlu ve bütün malları ipotekli olan bu adam, bir kürek mahkûmu gibi çalışarak durumunu toparlamıştı. En ufak bir başarı bile onu cesaretlendiriyordu. Keyfi yerine gelip içi umutla dolunca, en büyük alacaklılardan biriyle görüşmek ve mümkünse anlaşmak için birkaç günlüğüne çiftliğinden ayrılıp il merkezine gitti.</p>

      <p class="e-paragraf">Şehre gelişinin üçüncü günü, köyün muhtarı ona ani bir ziyarette bulundu. Yaşlı adamın yanakları ve sakalı yanmıştı. Ona bir gün evvel, öğle vakti, çiftliğinin yandığını, bu yangında eşinin öldüğünü ama çocuklarının kurtulduğunu bildirdi. Feleğin sillesini yemiş Baraşkov gibi bir adam bile bu habere dayanamadı; aklını yitirdi ve bir ay sonra da yüksek ateşten öldü. Yanmış çiftlik, içindeki çalışanlarla birlikte, borçları ödemek üzere satıldı. Baraşkov’un altı ve yedi yaşlarındaki iki kız çocuğunun bakımını ve eğitimini Afanasiy İvanoviç Totzki üstlendi. Kızlar Totzki’nin kâhyasının ailesiyle kaldı; adam Alman asıllıydı ve çok çocuğu olan eski bir memurdu. Kısa bir süre sonra Nastya tek kaldı; kız kardeşi kızamıktan ölmüştü. O seneler yurt dışında yaşayan Totzki onları neredeyse unutmuştu. Beş yıl sonra bir gün çiftliğine uğradığında Alman kâhyanın evinde on iki yaşlarında, kıpır kıpır, akıllı, ileride olağanüstü güzel olacağı şimdiden belli olan (Bu konuda Afanasiy İvanoviç tam bir uzmandı ve asla yanılmazdı) küçük bir kız gördü. Sadece birkaç gün kaldı ama küçük Nastya’nın eğitimini kökten değiştirecek bazı kararlar aldı.</p>

      <p class="e-paragraf">Orta yaşlı, saygıdeğer, Fransızca dışında bilim eğitimi de veren, genç kızların yüksek tahsilinde uzmanlaşmış İsviçreli bir mürebbiye tutuldu. Kadın köy evine gelip yerleşti ve Nastya dört sene süren yoğun bir eğitim dönemine girdi. Ardından uzak illerden birinde Totzki’nin komşusu olan soylu bir toprak sahibesi Nastya’nın eğitimini üstlendi. Çocuğu olmayan bu kadın, Afanasiy İvanoviç’in isteği üzerine, Nastya’yı kendi topraklarındaki bir köy evine getirdi. İkametgâhı zaten bu evden sadece bir verst uzakta olduğundan, kendisi de oraya yerleşti; yanlarına yaşlı bir kâhya ve genç ama deneyimli bir hizmetçi verildi. Son derece zevkle döşenmiş bu sessiz köy evinde çeşitli müzik aletleri, zengin bir kitaplık, tablolar, kalemler, fırçalar, boyalar ve çok güzel bir tazı vardı. İki hafta sonra da Afanasiy İvanoviç’in kendisi geldi. O andan sonra, bozkırdaki bu eve karşı özel bir sevgi beslemeye başladı. Her yaz gelip iki, hatta bazen üç ay kalıyordu; bu şekilde aradan huzurlu, mutlu ve keyifli bir dört sene geçti.</p>

      <p class="e-paragraf">Derken kış başında Nastasya Filipovna’nın kulağına bir şekilde, Totzki’nin Petersburg’da zengin, güzel ve soylu bir kadınla evlilik hazırlıkları içinde olduğu söylentileri geldi (Afanasiy İvanoviç o yaz köyde sadece iki hafta kalmıştı). Sonra genel hatlarıyla doğru sayılsa da olayın henüz kesinlik kazanmadığı ortaya çıktı. Yine de bu söylentiden sonra Nastasya Filipovna’nın hayatında köklü bir değişim gerçekleşti. Şaşırtıcı bir kararlılık ve irade gücü göstererek köy evini terk edip tek başına doğruca Petersburg’a, Totzki’nin yanına gitti. Afanasiy İvanoviç onu görünce afalladı, bir şeyler söylemek üzere ağzını açtı ama birden o ana dek Nastya’yla konuşurken işe yarayan her şeyi, konuşma tarzını, ses tonunu, akıl yürütme biçimini ve hatta eski konuları değiştirmek gerektiğini anladı! Karşısında o güne kadar tanıdığı, son temmuz ayında köyünde bıraktığı kadından çok farklı, bambaşka biri duruyordu.</p>

      <p class="e-paragraf">Öncelikle bu kadın çok bilgiliydi; birçok konuya vakıf olması ve her şeyi derinlemesine anlayabilme kabiliyeti, insanı gerçekten şaşırtıyordu. Üstelik hukuk bilgisi de azımsanamayacak nitelikteydi ve işlerin nasıl yürüdüğünden haberdardı. Sonra bu kadın, eskiden tanıdığı Nastya’dan farklı bir kişiliğe sahipti. Yani ürkek, kararsız, bazen saflığı ve afacanlıklarıyla onu kendine bağlayan, bazen de düşünceli, huzursuz, belirsiz bir hüzünle ağlayan o küçük kız değildi artık.</p>

      <p class="e-paragraf">Hayır! İğrençliğe varan derin bir nefret dışında, kalbinde ona karşı başka hiçbir şey beslemediğini haykıran bu kadın kahkahalar atıyor ve zehirli yergileriyle onu yerin dibine batırıyordu. Bu kadın, Totzki’ye, istediği zaman istediği kişiyle evlenebileceğini, buna hiç aldırmayacağını söylüyordu; ancak sırf kötülük olsun diye, kendisi öyle istediği ve öyle gerekli gördüğü için Totzki’nin yapacağı bu evliliğe var gücüyle karşı çıkacağını bildiriyordu:</p>

      <p class="e-paragraf">“Keyfimce eğlenebilmek için yapacağım bunu; çünkü ben de alay etmek istiyorum.”</p>

      <p class="e-paragraf">Böyle diyordu Nastasya, belki de aklından geçenler farklıydı. Ama genç kadın kahkahalar atarak bunları söylerken, Afanasiy İvanoviç kendini toplamaya çalışıyor, konuyu enine boyuna düşünüyordu.</p>

      <p class="e-paragraf">Totzki’nin kararlarını gözden geçirmesi iki haftayı buldu. O zamanlar elli yaşlarındaydı; toplumda saygıdeğer bir adam olarak anılırdı. Cemiyetteki yerine ve kendine son derece önem veriyor ve hayatı boyunca uğraşarak kurduğu düzeni var gücüyle koruyordu.</p>

      <p class="e-paragraf">Öte yandan derin sezgi gücü ve hayatta edindiği tecrübe, karşısındakinin olağandışı biri olduğunu hızla kavramasında Totzki’ye yardımcı oldu. Söylediklerini mutlaka yapabilecek bu kadını durdurmak belli ki imkânsızdı, zira yeryüzünde değer verdiği hiçbir şey yoktu. Bununla beraber bu kadında huzursuz bir ruh, romantik bir isyan, sebebi bilinmez, çığırından çıkmış büyük bir nefret seziyordu. Kısacası seçkin bir çevrenin asla kabul edemeyeceği ve her namuslu adam için Tanrı’nın cezası sayılabilecek bir durum söz konusuydu.</p>

      <p class="e-paragraf">Totzki serveti ve ilişkileriyle, bu durumdan kurtulmak için bir çözüm bulabilirdi. Nastasya Filipovna bir şeyler elde edecek güçte değildi –yasal açıdan bile. Hatta büyük bir skandal bile çıkaramazdı; çünkü kendisini durdurmak kolay olurdu. Yine de bütün bu tahminler ancak Nastasya Filipovna’nın bu tür durumlarda herkesin davrandığı gibi davranması, sınırları aşmayan hareketlerde bulunması şartıyla geçerli olurdu. Ama kuvvetli hisleri ve tecrübesi sayesinde Totzki, Nastasya Filipovna’nın yasal yollardan eline hiçbir şey geçmeyeceğini çok iyi bildiğini ve ateşli bakışlarından da belli olduğu gibi aklında bambaşka düşüncelerin yeşerdiğini anladı.</p>

      <p class="e-paragraf">Hiçbir şeye, bilhassa kendine değer vermeyen Nastasya Filipovna, Sibirya’ya gönderilme, hayatını mahvetme pahasına dahi olsa nefret ettiği adamı rezil etmekten kaçınmayacaktı. Nastasya Filipovna’nın kendisine değer vermediğini anlamak için akıl ve sezgi gücü gerekiyordu. Afanasiy İvanoviç son derece kuşkucu bir cemiyet adamı olsa da buna inanmıştı.</p>

      <p class="e-paragraf">Çekingen, daha doğrusu aşırı derecede muhafazakâr bir adam olduğunu saklamıyordu. Mesela mihrabın önünde öldürüleceğini ya da bunun gibi, toplum tarafından ayıplanacak gülünç bir durumda kalacağını bilseydi elbette korkardı; öldürülecek, yaralanacak, yüzüne tükürülecek vs. olmasından dolayı değil de kendisinin böyle istenmeyen ve tuhaf bir olayın içinde bulunmasından dolayı korkardı. Nastasya Filipovna’nın, bu konuda bir şey söylemese de, ne şekilde davranacağı belliydi. Totzki, kadının onu çok iyi tanıdığına, silahını da buna göre seçeceğine emindi. Evlenme işi henüz tasarı aşamasındaydı ve Afanasiy İvanoviç, Nastasya Filipovna’ya boyun eğdi.</p>

      <p class="e-paragraf">Bu kararı vermesinde, Nastasya Filipovna’nın eskisinden tümüyle farklı biri olmasının payı büyüktü. Evvelden sadece çok güzel bir kızdı, oysa şimdi… Totzki, bu dört sene boyunca onu doğru değerlendiremediği için kendini uzun süre bağışlayamadı. Aslında her ikisi de değişmişti. Totzki eskiden Nastasya Filipovna’nın gözlerine baktığında aklından tuhaf düşünceler geçtiğini hatırladı; bu gözlerde, derin ve esrarlı bir karanlık gizliydi. Son iki yıldır Nastasya Filipovna’nın yüzü zaman zaman sararırdı ve işin ilginç yanı, bu onu daha da güzelleştirirdi. Zamanında eğlenceli bir hayat sürmüş bütün erkekler gibi Totzki de bu genç kızı kolay elde ettiğine inanır, hafife alırdı. Ama bu inancı gitgide sarsılmıştı. Totzki, geçen baharda, Nastasya Filipovna’yı başka bir ilde memurluğuna devam eden efendi bir adamla evlendirmeye niyetlenmişti. (Şimdilerde Nastasya Filipovna kötü ve kin dolu kahkahalar atarak bunu kendisine hatırlatıyordu!) Nastasya Filipovna’nın kökten değiştiğini gördükten sonra, bu yenilik kendisini tekrar cezp etmiş ve onu Petersburg’a yerleştirip şatafatlı bir şekilde yaşatmaya karar vermişti. Bazı çevrelerde Nastasya Filipovna’yla övünebilir, sayesinde tuhaf bir ün de sağlayabilirdi. Afanasiy İvanoviç bu alanda da şanlı şöhretli biri olmayı severdi.</p>

      <p class="e-paragraf">Nastasya Filipovna Petersburg’a geleli beş yıl olmuştu. Afanasiy İvanoviç’in durumu hiç de iç açıcı değildi; bir kez içine kurt düşmüştü, artık kolay kolay rahatlayamazdı. Nastasya Filipovna’dan çekiniyordu; sebebini kendisi de bilmiyor ama korkuyordu. Belirli bir süre, ilk iki sene boyunca onun kendisiyle evlenmek istediğini ama gururu yüzünden bu konuda sessiz kaldığını ve teklifini beklediğini sanıyordu. Afanasiy İvanoviç böyle bir teklifin uygunsuz olduğuna inanıyor ve suratını asarak derin derin düşünüyordu. Ama meydana gelen bir olayın neticesinde, evlenme teklifinde bulunmuş olsaydı bile Nastasya Filipovna’nın kabul etmeyeceğini anlayarak çok şaşırdı; ayrıca bu hiç hoşuna gitmedi. Uzun süre bu duruma akıl erdiremedi. “Aşağılanmış ve düş kurmayı seven bu kadın”ın gururu öyle boyutlardaydı ki evlenmeyi kabul edip itibarlı bir hayat sürmektense, bütün nefretini dile getirerek kendisini reddetme zevkini elde etmek onun için daha önemliydi. Totzki’nin bulabildiği tek izah buydu.</p>

      <p class="e-paragraf">İşin en kötü yanı şuydu ki; ikili ilişkilerinde son söz Nastasya Filipovna’ya aitti. Ayrıca Nastasya Filipovna maddiyata da önem vermiyordu ve kendisine sunulan lüksü kabul etmiş olsa da son derece sade yaşıyordu; bu beş sene içerisinde hiç para biriktirmemişti. Afanasiy İvanoviç onun zincirlerini kırmak için başka başka kurnazlıklar denemişti; ama her kadının başını döndürebilecek prensler, süvariler, elçilik kâtipleri, şairler, romancılar, hatta sosyalistler bile Nastasya Filipovna’yı etkileyememişti. Sanki yürek yerine bir taş vardı göğsünde; hisleri sonsuza dek ölüp gitmişti. Zamanının çoğunu tek başına geçirmeyi tercih ediyordu; kitap okuyor, bazı ilimlerle ve müzikle ilgileniyordu. Pek az tanıdığı vardı; birkaç küçük, yoksul memur eşi ve iki yaşlı aktrisle görüşüyordu. Saygıdeğer bir öğretmenin kalabalık ailesine sevgi gösteriyor, onlar da kendisini sevip sayıyorlardı. Akşamları arkadaşlarıyla sık sık bir araya geliyordu; beş-altı kişiydi bunlar, daha fazla değil. Totzki de düzenli olarak onlara katılıyordu.</p>

      <p class="e-paragraf">Son zamanlarda bir hayli güç de olsa,General Epançin de Nastasya Filipovna’yla tanışmıştı. Aynı zamanda Ferdişçenko adındaki genç, arsız, ağzı bozuk, nedense etrafına neşe saçtığına inanan, içkiye düşkün bir memur da bu eve gelip gitmeye başlamıştı. Bir de Ptizin isminde garip, kendi halinde, iki dirhem bir çekirdek, yoksul çevreden gelen, tefecilik yapan bir genç vardı. Son olarak da Gavrila Ardalyonoviç tanışmıştı kendisiyle… Nastasya Filipovna tuhaf bir üne kavuşmuştu. Herkes güzelliğinden bahsediyordu ama hepsi bu kadardı; kimse bir şeyle övünemezdi. Eğitimi, zekâsı, zarafeti ve nükteleriyle Afanasiy İvanoviç’i ikinci plana itmişti. İşte General Epançin hikâyenin bu noktasında tanışmıştı Nastasya Filipovna ile.</p>

      <p class="e-paragraf">Totzki nazik bir şekilde Generalden kızlarıyla ilgili dostça bir nasihat isterken, ona bazı itiraflarda bulundu ve her ne pahasına olursa olsun, özgürlüğüne kavuşabilmek için elinden geleni yapacağını bildirdi. Nastasya Filipovna’nın kendisini rahat bırakacağına dair sözüyle yetinmeyecek, ondan güvence isteyecekti. Totzki ve General anlaşıp birlikte hareket etmeye karar verdiler. Nastasya Filipovna’nın evine gittiler. Totzki önce tatlılıkla davranıp duygularına seslendi. Lafı dolandırmadan içinde bulunduğu durumun ne kadar korkunç olduğunu belirtti; her yönden kendini suçladı; zevk ve sefa düşkünü olduğunu ama yaptıklarından pişman olmadığını da ekledi. Ne var ki şimdi bir yuva kurmak istiyordu ve bu evliliğin kaderi Nastasya Filipovna’nın ellerindeydi.</p>

      <p class="e-paragraf">Ardından, bir baba olarak General sözü aldı. Duygusallıktan kaçınarak mantıklı konuştu. Afanasiy İvanoviç’in kaderini belirleme hakkının Nastasya Filipovna’ya ait olduğunu söyledi. Kızının, belki de diğer iki kızının geleceğinin de ona bağlı olduğunu vurgulayarak kadını ustalıkla övdü. Nastasya Filipovna kendisinden “tam olarak ne istediklerini” sorduğunda Totzki, aynı açık sözlülükle beş sene evvel yaşadığı korkunun hâlâ devam ettiğini ve bunun ancak Nastasya Filipovna’nın evlenmesiyle son bulabileceğini belirtti. Aklında bazı önemli damat adayları olmadan bu ricayı dile getirmek saçma olurdu tabii. Ancak kendisinin de tanıdığı ve evine kabul ettiği, çok iyi bir aileye mensup Gavrila Ardalyonoviç İvolgin ismindeki bir gencin onu uzun zamandır büyük bir aşkla sevdiğini ve sırf dikkatini çekmek amacıyla seve seve hayatının yarısını vermeye hazır olduğunu belirtti. Bu itirafı Gavrila Ardalyonoviç’in kendisi yapmıştı. Delikanlının yakın dostu ve velinimeti sayılan İvan Fedoroviç de bu aşktan haberdardı. Yanılmıyorsa, Nastasya Filipovna da delikanlının sevgisinin farkındaydı ve olumlu karşılıyordu. Kuşkusuz bu konudan bahsetmek kendisini epey zorluyordu, ama Totzki bu şekilde davranarak sadece kendi çıkarının peşinde olmadığını, aynı zamanda onun iyiliğini de istediğini gösterebilirse, Nastasya Filipovna ona inanırdı. İşte o zaman Totzki’nin Nastasya Filipovna’nın yalnızlığına üzüldüğünü; bu yalnızlığın onun karmaşık ve karamsar duygular içinde olmasından kaynaklandığını ve bunların onu yeniden hayata bağlayacak aşka ve bir yuvaya kavuşmasına engel olduğunu; çektiği acıları romantik bir tavır göstererek sevmesini ve birçok kabiliyetinin yitip gitmesine seyirci kalmasını Nastasya Filipovna gibi akıllı ve soylu bir kadına yakıştıramadığını görüp ona hak verirdi. Totzki, bu konudan bahsetmenin kendisini çok zorladığını tekrarladıktan sonra, Nastasya Filipovna’nın geleceğini içtenlikle düşündüğü için, ona yetmiş beş bin ruble teklif etmesini hakaret saymayacağını umduğunu belirtti, ki bu miktar zaten vasiyetnamesinde de yer alıyordu. Bunda herhangi bir zarar ödeme söz konusu değildi. Nihayetinde bunu, vicdanını rahatlatmaktan ziyade insanca bir arzu içinde yapıyordu, vs. vs… Afanasiy İvanoviç uzun uzun konuştu; kendisini güzel cümlelerle ifade ediyordu. Bir ara şu yetmiş beş binden ilk kez söz ettiğini –buraya gelene kadar İvan Fedoroviç dahil– <span class="e-italik">hiç kimsenin</span> bunu bilmediğini belirtti.</p>

      <p class="e-paragraf">Nastasya Filipovna’nın cevabı iki dostu şaşırttı.</p>

      <p class="e-paragraf">Bu cevapta hatırası bile Totzki’nin tüylerini ürperten o eski olayların, kin ve düşmanlığın izi yoktu; aksine, nihayet biriyle içten konuşabildiğine sevinmiş gibi görünüyordu. Uzun zamandır bu konuda dostça bir nasihate ihtiyaç duyduğunu ama gururunun kendisine engel olduğunu, şimdi aralarındaki buzların çözüldüğünü ve durumun iyiye gittiğini söyledi. İlkten acı bir tebessümle, ardından neşeli ve şuh kahkahalarla eski fırtınanın bir daha kopmayacağını belirtti; hayata dair görüşlerinin değiştiğine ve olup bitenleri metanetle karşılamayı öğrendiğine dikkat çekti. Her şey geçmişte kalmıştı artık ve Afanasiy İvanoviç’in hâlâ korkuyor olması tuhaftı.</p>

      <p class="e-paragraf">Nastasya Filipovna bunları söyledikten sonra, büyük bir nezaketle İvan Fedoroviç’e dönüp kızları hakkında çok iyi şeyler duyduğunu ve onlara uzun süredir içten ve derin bir saygı beslediğini belirtti. Kızlara bir şekilde faydasının dokunması, kendisine gurur ve mutluluk verirdi. Gerçekten de üzülüyordu, canı çok sıkılıyordu. Afanasiy İvanoviç onun kalbinden geçenleri sezmişti; aşkta olmasa bile, yeni bir ailenin bağrında, yeniden doğmak istiyordu. Ama Gavrila Ardalyonoviç konusunda fazla bir şey söyleyemezdi. Delikanlı büyük ihtimalle sevgisinde samimiydi; bu hissin gerçeklik ve devamlılığından emin olsaydı kendisi de onu sevebilirdi belki. Ne var ki Gavrila Ardalyonoviç henüz çok gençti ve bu yüzden belli kararlar verip bunlara sadık kalması zordu. Onun çok çalışmasını ve aileyi tek başına geçindirmesini takdir ediyordu. Genç adamın çok güçlü, gururlu, mesleğinde ilerlemek isteyen azimli biri olduğunu duymuştu. Ayrıca annesi Nina Aleksandrovna İvolgina’nın son derece saygıdeğer bir hanımefendi, kız kardeşi Varvara Ardalyonovna’nın ise seçkin bir genç kız olduğunu da biliyordu. Bunları Ptizin’den öğrenmişti. Bu kadınların acılarına yüreklikle katlandıklarından haberdardı, onları tanımak istiyordu. Ama acaba onu ailelerine kabul ederler miydi? Sonuç olarak, bu evliliğe karşı çıkmıyordu ama konunun iyice düşünülmesi gerekiyordu. Aceleye gelmezdi. Yetmiş beş bin rubleye gelince, Afanasiy İvanoviç konuyu açmaya boşuna korkmuştu. Kendisi paranın değerini iyi biliyordu ve tabii ki kabul edecekti. Bu para konusunu Generale ve Gavrila Ardalyonoviç’e açmadığı için Afanasiy İvanoviç’e teşekkür ediyordu. Ama Gavrila Ardalyonoviç neden bu konudan uzak kalacaktı ki? Ailelerine kabul edilirken bu para yüzünden utanç duymamalıydı. Kimseden hiçbir şey için özür dilemeye niyeti yoktu; bunun da bilinmesini istiyordu. O ve ailesinin kendisi hakkında kötü düşünüp düşünmediklerini anlayıncaya dek Gavrila Ardalyonoviç ile evlenmeyecekti. Kendini hiçbir konuda suçlu görmüyordu. Gavrila Ardalyonoviç’i, Petersburg’da bulunma sebeplerini, Afanasiy İvanoviç ile ilişkisini ve bu beş sene içinde para biriktirip biriktirmediğini bilmesi gerekiyordu. Sonuçta bu parayı hiçbir suçu olmadan kaybettiği namusunun bedeli olarak değil, ziyan olan hayatının bir vergisi olarak kabul ediyordu.</p>

      <p class="e-paragraf">Sona doğru Nastasya Filipovna çok heyecanlandı ve sinirlendi (ki bu da çok doğaldı). General Epançin memnundu ve işlerin istedikleri şekilde yürüyeceğinden emin oldu; ama bir kez gözü korkan Totzki, söylenenlere fazla inanmadı. İki dostun planı yürürlüğe konuldu; bu planın dayanak noktası, yani Nastasya Filipovna’nın Ganya’ya âşık olma ihtimali sanki artmaya başlamıştı. Zaman zaman Totzki bile başarılı olacaklarına inanıyordu. Bu arada Nastasya Filipovna, Ganya ile görüşmüştü. Kısa bir konuşmaydı. Nastasya Filipovna namusunu koruyordu. Onun aşkını kabul ediyor ve buna izin veriyordu. Ama zorlanmak istemiyor, evleninceye dek (eğer evlenirse), hatta son dakikada bile “hayır” diyebilme hakkını saklı tutuyor ve aynı hakkı Ganya’ya da tanıyordu. Ganya, kendisine yardım eden bir rastlantıyla, Nastasya Filipovna’nın bu evlilik sebebiyle ailesinde çıkan kavgalardan haberi olduğunu öğrenmişti. Delikanlı her gün konunun açılmasını beklese de Nastasya Filipovna susuyordu.</p>

      <p class="e-paragraf">Aslında bu evlilik ve karşılıklı görüşmelerle ilgili anlatılacak pek çok hadise var ama olayların üzerine fazlaca gittik; üstelik bazıları henüz kesinleşmemişti. Mesela Totzki’nin kulağına, Nastasya Filipovna’nın Epançin’in kızlarıyla gizlice ve belirsiz bazı ilişkiler kurmuş olduğu söylentileri geldi. Bu kesinlikle doğru olamazdı. Ama başka bir rivayet vardı ki, ona istemeyerek de olsa inanıyor ve doğru olma ihtimalinden dolayı çok korkuyordu: Nastasya Filipovna, Ganya’nın kendisiyle sırf para için evleneceğini; onun kara ruhlu, cimri, sabırsız, açgözlü, son derece çıkarcı ve kendini beğenmiş biri olduğunu duymuştu. Başlangıçta gerçekten de Ganya, Nastasya Filipovna’ya tutulmuştu; ancak General ile Totzki, iki gencin arasında bir ilişki başladığını görünce, bundan kendi çıkarları için yararlanmaya çalışmışlardı. Nastasya Filipovna ile evlendirerek, ikilinin kendisini bir nevi satın alacaklarını fark eden sonra Ganya, güya kadına karşı büyük bir nefret duymaya, onu kâbusu olarak görmeye başlamıştı. Ganya’nın ruhunda tutku ve nefret tuhaf bir biçimde birleşmişti. Ganya acılar içinde kıvranarak nihayet kararını vermiş ve bu “kötü kadın”la evlenmeye razı olmuştu ama “hayatını zehir ederek” ondan acımasızca öç almaya ant içmişti. Güya Nastasya Filipovna da bütün bunların farkındaydı ve kendisi de gizlice bir şeyler planlıyordu… Bütün bu söylentiler Totzki’yi öylesine korkutmuştu ki Epançin’e bile kuşkularını açamaz olmuştu. Ama bazen keyfi yerine geliyordu. Mesela Nastasya Filipovna, iki dosta doğum gününün akşamında son sözünü söyleyeceğini bildirince cesaretlenmişti. Bütün bu söylentilerin yanı sıra İvan Fedoroviç’le ilgili bir söylenti vardı ki, maalesef bunun doğruluğundan gitgide emin oluyordu.</p>

      <p class="e-paragraf">İlk bakışta her şey bir saçmalık gibi görünüyordu. İvan Fedoroviç gibi olgun yaşta, son derece akıllı ve hayatı iyi tanıyan bir adamın Nastasya Filipovna’nın büyüsüne kapıldığına inanmak çok zordu; üstelik bunun tutkuya dönüştüğü söyleniyordu. Generali anlamak güçtü. Tuhaf ama belki de Ganya’nın yardımına bile güveniyor olabilirdi. Totzki bu konuda General ile Ganya arasında dile getirilmemiş bir anlaşma olabileceğinden kuşkulanıyordu. Yaş ilerledikçe tutkunun insanı körleştirdiği, yüreği olmadık umutlarla doldurduğu, çok akıllı olsa bile insanı akılsız bir çocuk gibi davranmaya yönelttiği bilinir. Generalin Nastasya Filipovna’ya doğum günü hediyesi olarak son derece pahalı, muhteşem bir inci gerdanlık vermeye hazırlandığı ve onun gözü tok bir kadın olduğunu bilmesine rağmen bu hediyeye çok güvendiği söyleniyordu. Doğum günü arifesinde var gücüyle kendini tutmaya çalışsa da o denli heyecanlıydı ki bir humma nöbeti geçiriyor gibiydi. Generalin karısı söz konusu inciyi duymuştu. Lizaveta Prokofyevna kocasının hercai yapısının uzun zamandır farkındaydı ve bir dereceye kadar da buna alışmıştı. Yine de bir açıklamayı hak ettiğini düşünüyordu. General pekâlâ bunun farkındaydı, üstelik önceki gün söylenen bazı sözler vardı. General, karısının kendisinden bazı açıklamalar beklediğini biliyor ve bundan korkuyordu. Hikâyenin başladığı o sabah, Generalin ailesiyle kahvaltı yapmak istemeyişi bu yüzdendi. Prensin gelişinden az evvel, işleri yüzünden özür dileyip o kahvaltıya katılmamaya, başka bir deyişle kaçmaya karar vermişti. Hiç olmazsa o günü, bilhassa o akşamı sorunsuz geçirmek istiyordu. Derken Prens çıkageldi! Karısının yanına girerken General, “Onu Tanrı yolladı!” diye düşünüyordu.</p>

      <p class="e-2-baslik">V</p>

      <p class="e-paragraf">Generalin karısı soyunu çok önemsiyordu. Bu yüzden Mişkin prenslerinin sonuncusunun zavallı bir budala olduğunu ve beş parasız bir dilenci gibi yardıma muhtaç olduğunu işitirse neler hissedeceği tahmin edilebilirdi. General, karısının düşüncelerini dağıtıp ilgisini başka bir yöne çekmek için bu olaya güveniyordu.</p>

      <p class="e-paragraf">Generalin karısı, karşılaştığı sıra dışı olaylarda genellikle tek söz etmezdi; dimdik durur, gözlerini kocaman açar ve dalgın dalgın önüne bakardı. İri yapılı bir kadındı. Kocasıyla aynı yaştaydı. İyice kırlaşmış saçları hâlâ çok gürdü. Hafif kemerli bir burnu, çökük yanakları, ince dudakları vardı. Yüzü solgundu. Alnı yüksek ama dardı. Duman rengi iri gözlerinin ifadesi şaşırtıcıydı. Eskiden beri bakışlarının güçlü olduğuna inanırdı.</p>

      <p class="e-paragraf">Generalin karısı bakışlarını olanca gücüyle, önünde sabırsızca dolaşan İvan Fedoroviç’e dikti. “Onu hemen mi kabul edeyim? Şimdi mi? Böyle mi diyorsunuz?”</p>

      <p class="e-paragraf">General durumu aceleyle izah etmeye çalışıyordu. “Canım, onunla tanışmak istersin diye düşündüm. Bunun için merasime lüzum yok. Çocuk gibi biri, acınacak durumda; bir hastalığı varmış, nöbet falan geçiriyormuş. İsviçre’den geliyor. Almanlar gibi tuhaf giyinmiş. Trenden henüz inmiş, cebinde tek kapiği yok. Neredeyse ağlayacak. Ona yirmi beş ruble verdim, büroda bir kâtiplik işi bulmaya çalışacağım. Bayanlar, sizden onu doyurmanızı rica edeceğim; çünkü aç gibi görünüyor…”</p>

      <p class="e-paragraf">Generalin karısı aynı tonla konuştu. “Beni şaşırtıyorsunuz! Aç olduğunu söylüyorsunuz, üstelik hastalıklı biriymiş… Nöbet mi dediniz?”</p>

      <p class="e-paragraf">“Yo, nöbetleri pek sık gelmiyor. Çocuk gibi biri, ama iyi eğitim almış,” dedi General ve tekrar kızlarına dönüp ilave etti: “Sizlerden onu sınavdan geçirmenizi rica ediyorum. Kabiliyetli bir genç mi, bilmek istiyorum.”</p>

      <p class="e-paragraf">Generalin karısı büyük bir şaşkınlıkla kocasına ve kızlarına sırayla bakıp, heceleyerek sordu. “Sı-nav-dan-mı?”</p>

      <p class="e-paragraf">“Canım, bundan bir anlam çıkarma hemen… Ben ona yakın davranıp evimize almak istedim, yani iyilik yapmak istedim; ama sen nasıl istersen öyle olsun.”</p>

      <p class="e-paragraf">“Evimize almak mı? İsviçre’den gelen birini mi?”</p>

      <p class="e-paragraf">“Ne olmuş İsviçre’den geliyorsa? Yine de sen ne dersen o olur. Soyadınız aynı, belki akraba çıkarsınız. Üstelik delikanlının başını sokacak yeri yok. Kendisiyle ilgilenirsin diye düşünmüştüm.”</p>

      <p class="e-paragraf">“Anne, ona karşı resmiyete gerek olmadığına göre neden kendileriyle hemen tanışmayalım ki? Üstelik kalacak yeri yok, yolda karnı da acıkmıştır” dedi büyük kız Aleksandra.</p>

      <p class="e-paragraf">“Hem çocuk gibiymiş… Onunla körebe oynayabiliriz.”</p>

      <p class="e-paragraf">“Körebe oynamak mı? Bu da ne demek şimdi?”</p>

      <p class="e-paragraf">Aglaya sinirli sinirli sözünü kesti. “Lütfen anne, yapmacık olmayın!”</p>

      <p class="e-paragraf">Ortanca kız Adelaida dayanamayıp güldü.</p>

      <p class="e-paragraf">“Onu çağırın baba” diye kararını bildirdi Aglaya.</p>

      <p class="e-paragraf">General zile basıp Prensi çağırmalarını söyledi.</p>

      <p class="e-paragraf">“Gelsin ama bir şartla,” dedi Generalin karısı. “Sofraya oturunca boynuna peçete bağlamalı. Yemek yerken Fedor ya da Mavra hemen arkasında durup ona göz kulak olsun. Nöbet sırasında sakin mi acaba? Sakın bir olay çıkarmasın?”</p>

      <p class="e-paragraf">“Aksine, çok iyi eğitilmiş, davranışları da çok sevimli. Aşırı derecede sade. Bakın, işte. Size son prens Mişkin’i takdim edeyim. Soyadlarınız aynı, kim bilir, belki akraba çıkarsınız. Tanışın, konuşun… Prens, birazdan kahvaltı edecekler, bizi onurlandırın… Beni bağışlayın, çok işim var; geç bile kaldım.”</p>

      <p class="e-paragraf">“Acelenizin sebebini çok iyi biliyoruz” dedi Generalin karısı iğneleyici bir ses tonuyla.</p>

      <p class="e-paragraf">“Geciktim canım… Bayanlar, ondan albümlerinize bir şeyler yazmasını isteyin. Nadir rastlanan bir güzel yazı ustası. Bana eski harflerle ‘Tanrı’nın boynu eğik kulu Pafnutiy parmak bastı’ diye yazdı. Haydi, hoşça kalın.”</p>

      <p class="e-paragraf">Generalin karısı kocasının ardından öfkeyle bağırdı. “Pafnutiy mi? Rahip mi? Beklesenize… Şu Pafnutiy de kimmiş? Nereye koşuyorsunuz böyle?” Sesi biraz kaygılıydı.</p>

      <p class="e-paragraf">“Eskiden böyle bir rahip varmış… Konta gidiyorum ben canım. Epeydir bekliyor, üstelik kendisi çağırmıştı. Hoşça kalın Prens!” General hızlı adımlarla uzaklaştı.</p>

      <p class="e-paragraf">“Hangi Kontun evine gittiğini biliyorum!” dedi sertçe Lizaveta Prokofyevna ve bakışlarını hırsla Prense çevirdi. “Ne diyordum? Ah, evet… Şu adam… Rahip miydi ne?”</p>

      <p class="e-paragraf">“Anne…” diye söze başladı Aleksandra; Aglaya ayağını yere vurdu.</p>

      <p class="e-paragraf">Generalin karısı öfkeyle bağırdı. “Bana engel olmayın, Aleksandra İvanovna! Bilmek istiyorum. Prens, şu koltuğa oturun, karşıma, hayır, ışığa biraz daha yaklaşın ki sizi görebileyim. Anlatın bakalım şu rahibi…”</p>

      <p class="e-paragraf">Prens ciddiyetle, “Rahip Pafnutiy” diye cevapladı.</p>

      <p class="e-paragraf">“Pafnutiy ha? Çok ilginç. Kimmiş peki?”</p>

      <p class="e-paragraf">Generalin karısı bakışlarını Prensten ayırmadan sorularını sabırsızca, birbiri ardına soruyor ve Prensin her sözünden sonra başını sallıyordu.</p>

      <p class="e-paragraf">“Rahip Pafnutiy on dördüncü asırda bugünkü Kostroma ilinde, Volga üzerindeki bir manastırda yaşıyordu,” diye söze başladı Prens. “Aziz hayatı yaşamasıyla biliniyordu. Horde’ye yolculuğu sırasında bir beyanatın altına imzasını attı. Bu imzanın bir kopyasını gördüm. Yazı çok hoşuma gitti ve aklımda tuttum. Az evvel General el yazımı merak edince, türlü yazı biçimleriyle birkaç cümle yazdım. Bu arada, rahibin kendi el yazısını misal alarak, ‘Tanrı’nın boynu eğik kulu Pafnutiy parmak bastı’ diye yazdım. General yazımı çok beğendi. Biraz önce kastettiği buydu.”</p>

      <p class="e-paragraf">“Aglaya,” dedi Generalin karısı. “Pafnutiy’i aklında tut, ya da en iyisi not et; unuturum çünkü. Daha ilginç bir hikâye bekliyordum. Nerede bu imza peki?”</p>

      <p class="e-paragraf">“Sanırım Generalin çalışma odasında, masanın üstünde.”</p>

      <p class="e-paragraf">“Hemen biri gidip getirsin.”</p>

      <p class="e-paragraf">“İsterseniz, sonra sizin için bir daha yazarım.”</p>

      <p class="e-paragraf">Aleksandra, “Evet anne,” dedi. “Şimdi kahvaltı edelim. Karnımız acıktı.”</p>

      <p class="e-paragraf">“Olur” dedi Generalin karısı. “Buyurun Prens, aç mısınız?”</p>

      <p class="e-paragraf">“Evet, çok açım. Teşekkür ederim.”</p>

      <p class="e-paragraf">“Çok kibarsınız Prens. Bu hoşuma gitti. Hiç de bana söylendiği gibi… tuhaf değilsiniz.”</p>

      <p class="e-paragraf">Yemek odasına varınca, “Buyurun lütfen. Şuraya, karşıma oturun,” dedi. “Böylece sizi daha iyi görebilirim. Aleksandra, Adelaida, Prensle ilgilenin. Hiç de hasta görünmüyor, değil mi? Belki… peçete kullanmanız da gerekmez. Prens, yemek esnasında boynunuza peçete bağlar mıydınız?”</p>

      <p class="e-paragraf">“Yedi yaşındayken evet, ama şimdi peçeteyi dizlerime koyarım.”</p>

      <p class="e-paragraf">“Doğrusu da budur. Ya nöbetleriniz?”</p>

      <p class="e-paragraf">“Nöbetler mi?” Prens biraz şaşırmıştı. “Seyrek oluyor. Bilmem ki… Buranın ikliminin bana iyi gelmeyeceğini söylüyorlar.”</p>

      <p class="e-paragraf">Generalin karısı hâlâ Prensin söylediği her sözcüğün ardından başını sallıyordu. Kızlarına dönerek, “Konuşması ne kadar da düzgün,” diye vurguladı. “Bunu beklemiyordum. Demek hakkında söylenenler saçmalıkmış. Buyurun Prens… Kahvaltınızı yaparken bize nerede doğduğunuzu, nasıl yetiştiğinizi anlatın. Çok ilgimi çektiniz. Her şeyi bilmek istiyorum.”</p>

      <p class="e-paragraf">Prens teşekkür etti ve iştahla yemeğini yerken, o sabah anlattıklarını bir kez daha tekrarladı. Belli ki Generalin karısı duyduklarından memnundu. Kızlar da bütün dikkatlerini Prense vermişlerdi. Prens soyağacını iyi biliyordu. Aralarındaki akrabalık bağları araştırıldı; ama dedeler ve büyükanneler arasında ancak uzak bir akrabalık ihtimali vardı. Bu konuşma, çok istemesine rağmen genelde soyağacından söz etme fırsatı bulamayan Generalin karısını memnun etti. Masadan kalktığında heyecanlıydı.</p>

      <p class="e-paragraf">“Oturma odamıza buyurun,” dedi Prense. “Kahvelerimizi orada içeriz. Küçük bir oturma odamız var, biz bize olduğumuzda orada toplanırız ve herkes istediğini yapar. Büyük kızım Aleksandra piyano çalar, okur ya da dikiş diker. Adelaida, manzara resimleri ve portreler çizer (ama hiçbirini bitirmez); Aglaya da bomboş oturur. Benim ise el becerim yoktur. İşte geldik. Şöyle şöminenin yanına oturun Prens ve anlatın. Hakkınızda her şeyi bilmek istiyorum; yaşlı Prenses Belokonskaya’yı görünce sizden bahsedeceğim. Onun da sizinle ilgilenmesini istiyorum. Haydi konuşun!”</p>

      <p class="e-paragraf">“Anne, bir insanı bu şekilde anlatmaya zorlamak tuhaf” dedi Adelaida. Bu esnada sehpasını hazırlamış, fırçalarını ve paletlerini almış, uzun süre evvel bir tabloya bakarak çizmeye başladığı manzara resminin başına geçmişti. Aleksandra ile Aglaya, birlikte küçük bir kanepeye oturup kollarını kavuşturarak Prensi dinlemeye koyuldular. Prens dikkatlerin üzerinde toplandığını fark etti.</p>

      <p class="e-paragraf">“Ben böyle ısmarlama bir konuşma yapamazdım” diye belirtti Aglaya.</p>

      <p class="e-paragraf">“Neden ki? Tuhaf olan ne? İnsanın dili olunca neden anlatamasın? Kendini nasıl ifade ettiğini öğrenmek istiyorum. Haydi, bize bir şeyler anlatın. İsviçre’deki ilk izlenimlerinizi mesela… Göreceksiniz, hemen söze başlayacak ve çok iyi anlatacaktır.”</p>

      <p class="e-paragraf">“İlk izlenimlerim unutulmazdı…” diye başladı Prens.</p>

      <p class="e-paragraf">Lizaveta Prokofyevna, sabırsızca Prensin sözünü keserek kızlarına döndü. “Başladı işte, görüyorsunuz ya…”</p>

      <p class="e-paragraf">“Bırakın da anlatsın, anne!” dedi Aleksandra. Bir yandan da, “Bu Prens belki hiç de budala değildir; aksine çok kurnazdır” diye fısıldadı Aglaya’ya.</p>

      <p class="e-paragraf">“Olabilir, bunu ben de düşünmüştüm,” dedi Aglaya. “İkiyüzlü davranması hiç de hoş değil. Neyin peşinde acaba?”</p>

      <p class="e-paragraf">Prens tekrar söze başladı:</p>

      <p class="e-paragraf">“İlk izlenimlerim unutulmazdı. Yolculuk esnasında bazı Alman şehirlerinden geçtik. Hatırlıyorum da sadece sessizce etrafı izliyordum, soru sormaya bile takatim yoktu. Hastalığımın en şiddetli nöbet dönemini geçirmiştim. Nöbetler sıklaşınca budala gibi oluyor, hafızamı bile kaybediyordum. Aklım hâlâ başımda sayılırdı, ancak mantıklı düşünme yetimi kaybediyordum. Nöbetler kesilince sağlığıma ve gücüme yeniden kavuşuyordum; şimdi olduğu gibi. Hiç unutmam… Kendimi çok üzgün hissediyordum, içimden ağlamak geliyordu hep… Her şey beni şaşırtıyor ve endişelendiriyordu. Etrafımdaki her şey <span class="e-italik">yabancıydı</span>. Bunun farkına varmıştım. <span class="e-italik">Yabancı</span> olan her şey beni öldürüyordu. İçinde bulunduğum bu karanlıktan ancak İsviçre’ye girerken, Basel’de, pazardaki bir eşeğin anırmasıyla kurtuldum. Bu eşek beni çok etkiledi ve nedendir bilmem, çok hoşuma gitti. O anda kafamın içi birden aydınlandı.”</p>

      <p class="e-paragraf">“Eşek mi? Bu çok tuhaf,” dedi Generalin karısı. “Gerçi neden tuhaf olsun ki, aramızda bir eşeğe âşık olanlar da var,” diye ekledi, gülen kızlarına öfkeyle bakarak. “Mitolojide bile böyle aşklara rastlanır. Devam edin Prens.”</p>

      <p class="e-paragraf">“O zamandan beri eşekleri çok severim. O güne dek hiç eşek görmemiştim; bu yüzden eşeklerle ilgili bilgi edinmeye başladım. Eşeklerin çok faydalı, çalışkan, güçlü, sabırlı, kanaatkâr ve cefakâr hayvanlar olduklarını öğrendim. Bu eşek sayesinde bütün İsviçre’yi sevdim ve önceki kederli halimden kurtuldum.”</p>

      <p class="e-paragraf">“Bütün bunlar çok ilginç, ama başka konulara geçelim. Aglaya, neden sürekli gülüyorsun? Ya sen Adelaida? Prens, eşekle ilgili hikâyesini çok güzel anlattı. O bir eşek görmüş; oysa sen gördün mü? Yurt dışına bile çıkmadın, öyle değil mi?”</p>

      <p class="e-paragraf">“Bir eşek gördüm ben, anne” dedi Adelaida.</p>

      <p class="e-paragraf">“Ben de anırmasını duydum” dedi Aglaya.</p>

      <p class="e-paragraf">Üç kız kardeş tekrar kahkaha attı. Prens de onlarla birlikte güldü.</p>

      <p class="e-paragraf">Generalin karısı, “Bu yaptığınız çok kötü,” dedi. “Onları bağışlayın Prens, aslında çok iyi kızlardır. Onlarla sürekli tartışırım ama üçünü de çok severim. Biraz delidirler.”</p>

      <p class="e-paragraf">“Onların yerinde olsam, ben de bu fırsatı kaçırmaz, gülerdim,” diye cevapladı Prens. “Yine de eşekleri sevdiğimi tekrar edeceğim. Eşek, iyi ve faydalı bir varlıktır.”</p>

      <p class="e-paragraf">“Ya siz Prens, siz de iyi misiniz? Merak ettiğim için soruyorum” dedi Generalin karısı.</p>

      <p class="e-paragraf">Herkes tekrar güldü.</p>

      <p class="e-paragraf">“Şu lanet eşek hâlâ peşimizi bırakmıyor,” diye bağırdı Generalin karısı. “İnanın Prens, özür dilerim, ben…”</p>

      <p class="e-paragraf">“Bunu kastetmediniz. Size inanıyorum. Bundan hiç kuşkum yok!” Prens gülüyordu.</p>

      <p class="e-paragraf">“Buna gülebilmeniz ne kadar hoş! Çok iyi niyetli bir delikanlı olduğunuzu görüyorum” dedi Generalin karısı.</p>

      <p class="e-paragraf">“Her zaman iyi değilim” dedi Prens.</p>

      <p class="e-paragraf">“Ben ise iyiyim,” diye vurguladı Generalin karısı. “Hatta her zaman iyiyim. Bu da benim tek kusurum; zira insan her zaman iyi olmamalıdır. Çoğu zaman kızlara ya da İvan Fedoroviç’e kızarım ama işin kötüsü kızdığım zaman bile iyi biriyimdir. Az önce, siz gelmeden, çok kızgındım. Bazen çocuklaşıyorum. Aglaya bana bir ders verdi. Teşekkür ederim Aglaya. Hepsi saçmalık aslında. Ne göründüğüm kadar, ne de kızlarımın beni göstermek istedikleri kadar aptalım. Kişilik sahibiyim, ayrıca sıkılgan da sayılmam. Bunları açık yüreklilikle söylüyorum. Yaklaş Aglaya, öp beni…” Aglaya annesini öptü. “Tamam, tamam. Bu kadar sevgi yeter… Siz devam edin Prens. Mutlaka eşekten daha ilginç şeylerle de karşılaşmışsınızdır.”</p>

      <p class="e-paragraf">Adelaida tekrar, “Siz ısrar edince Prensin nasıl hemen konu bulup anlatmaya koyulduğunu ben hâlâ çözemedim” diye belirtti.</p>

      <p class="e-paragraf">“Bulur ve anlatır; çünkü Prens senden on, belki de on iki kat daha akıllı. Umarım bunu en kısa zamanda anlarsın. Söylediklerimi ispatlayın Prens, anlatmaya devam edin. Gerçekten de şu eşek konusunu bir yana bırakalım. Yurt dışında başka nelerle karşılaştınız bakalım?”</p>

      <p class="e-paragraf">“Eşek konusu da son derece ilgi çekiciydi,” dedi Aleksandra. “Prens hastalığını ve dış bir etkenin kendisini nasıl birden iyileştirdiğini çok güzel anlattı. Bu tür hikâyeleri hep ilginç bulmuşumdur. İnsanların akıllarını nasıl yitirdiklerini ve daha sonra nasıl iyileştiklerini… Özellikle bu bir anda gerçekleşen bir olay ise…”</p>

      <p class="e-paragraf">“Değil mi ama?” diye coşkuyla bağırdı Generalin karısı. “Bazen çok akıllı olduğunu düşünüyorum. Gülmeyi kesin artık! Yanılmıyorsam, İsviçre’nin tabiatından söz ediyordunuz Prens… Sizi dinliyoruz!”</p>

      <p class="e-paragraf">“Lüsern’e geldiğimizde gölde gezintiye çıktık. Göl çok güzeldi, ancak içime bir sızı saplandı” dedi Prens.</p>

      <p class="e-paragraf">“Neden?” diye sordu Aleksandra.</p>

      <p class="e-paragraf">“Ben de anlamadım. Tabiatı seyrederken hep böyle hissederim. Güzelliğine kapılıyorum ama aynı zamanda bu bana acı veriyor. Gerçi o zamanlar hâlâ hastalığın etkisi altındaydım.”</p>

      <p class="e-paragraf">“Ben olsam doya doya bakardım,” dedi Adelaida. “Ne zaman yurt dışına çıkacağımızı merak ediyorum. İki senedir bir türlü resim konusu bulamadım. <span class="e-italik">Doğu ve Güney çoktan betimlendi…</span> Bana bir resim konusu verin Prens!”</p>

      <p class="e-paragraf">“Anlamam ki ben. Bakmak ve tasvir etmek yeter sanırım.”</p>

      <p class="e-paragraf">“Bakmasını bilmiyorum.”</p>

      <p class="e-paragraf">“Bilmece gibi konuşmayın. Hiçbir şey anlamıyorum,” diye sözlerini kesti Generalin karısı. “Bakmasını bilmiyorum da ne demek? Gözlerin var ya, bak. Bakmasını bilmiyorsan, yurt dışında öğrenecek değilsin ya. Prens, nasıl baktığınızı bize anlatır mısınız?”</p>

      <p class="e-paragraf">“Bak bu iyi olur,” dedi Adelaida. “Prens yurt dışında nasıl bakması gerektiğini öğrenmiştir.”</p>

      <p class="e-paragraf">“Hastalığımı iyileştirdim orada. Bakmasını öğrenebildim mi, bilemiyorum. Gerçi orada bulunduğum süre boyunca hep mutluydum.”</p>

      <p class="e-paragraf">Aglaya birden bağırdı. “Mutlu mu dediniz? Siz mutlu olmayı biliyor musunuz? O halde niye bakmayı bilmediğinizi söylüyorsunuz? Bunu bize de öğretirsiniz umarım.”</p>

      <p class="e-paragraf">“Lütfen, öğretin!” dedi gülerek Adelaida.</p>

      <p class="e-paragraf">Prens de güldü.</p>

      <p class="e-paragraf">“Size hiçbir şey öğretemem. İsviçre’deyken sürekli köyde yaşadım ve köy dışına pek çıkmadım; size öğretebilecek bir şey öğrenemedim ki… Oradayken sıkılmıyordum, sağlığıma hızla kavuşuyordum. Yaşadığım her gün benim için daha da değerli olmuştu. Geceleri rahat yatıyor, sabahları ise mutlu uyanıyordum. Ama sebebini sorarsanız, ben de bilmiyorum.”</p>

      <p class="e-paragraf">“İçinizden gezip tozmak gelmiyordu demek ki… İlginizi çeken ya da sizi düşündüren bir şey de mi yoktu?” diye sordu Aleksandra.</p>

      <p class="e-paragraf">“Başlangıçta vardı, evet ve bu da beni huzursuz ediyordu. Sürekli nasıl yaşayacağımı ve başıma gelenlere katlanıp katlanamayacağımı düşünüyordum. Bazen, özellikle kendimle baş başa kaldığımda endişeleniyordum. Bizim orada bir çağlayan vardı, fazla büyük değildi; yüksekteki dağlardan ince bir şeritmiş gibi dökülürdü. Beyaz ve gürültülü köpükleri olan bir çavlandı. Yüksekti ama alçakmış gibi görünürdü; yarım verst yukarıda olmasına rağmen elli adımmış izlenimi verirdi. Geceleri şırıltısını dinlemeyi severdim. İşte böyle anlarda içim içime sığmazdı. Bazen öğle vakti, tek başıma dağlarda bir yerlere giderdim. Etrafım yaşlı, yüksek çam ağaçlarıyla çevriliydi ve ben yapayalnızdım. Yukarıda bir kayanın tepesinde, bir Ortaçağ şatosunun kalıntıları yükselirdi. Yaşadığım köy buradan belli belirsiz görünürdü. Parlak bir güneş, masmavi bir gökyüzü, ürpertici bir sessizlik… O zaman içimde bir çağrı hissederdim. Doğru, hep dosdoğru yürüsem, yürüsem… Gökyüzünün yerle birleştiği o çizgiyi geçince, sırrın çözüleceğine ve yepyeni, şimdikinden bin kat daha hareketli ve gürültülü bir hayatın içine gireceğime inanırdım. Napoli gibi, baştan başa saraylarla dolu, büyük, gürültülü bir şehir hayal ederdim. Neler hayal etmezdim ki!.. Sonraları, insanın hapishanede bile yeni bir hayatın kapılarını açabileceğini düşünmeye başladım.”</p>

      <p class="e-paragraf">“Böyle ibret alınacak hikâyeleri, daha on iki yaşımdayken, <span class="e-italik">Okuma Parçaları</span> kitabında okumuştum” dedi Aglaya.</p>

      <p class="e-paragraf">Adelaida, “Siz bir filozofsunuz Prens; buraya bizi aydınlatmaya gelen bir filozof” diye ilave etti.</p>

      <p class="e-paragraf">“Belki de haklısınız,” dedi gülümseyerek Prens. “Kim bilir, belki de hakikaten bir filozofum ve insanlarla paylaşmam gereken fikirlere sahibim. Doğru olabilir…”</p>

      <p class="e-paragraf">“Felsefeniz Evlampiya Nikolovna’nınkiyle aynı. Dul bir memur karısı… Sık sık bize gelir. El âlemin sırtından geçinir,” diye devam etti Aglaya. “Hayatının amacı ucuza yaşamaktır. Parası da vardır aslında ama kurnazlık yapar. Hapishane hayatı konusunda söylediklerinize benziyor bu. Ya da köydeki dört yıl süren mutluluk uğruna, neredeyse seve seve, bedavaya, birkaç kapiğe sattığınız Napoli’ye…”</p>

      <p class="e-paragraf">“Hapishane hayatı konusundaki görüşünüze katılmıyorum,” dedi Prens. “On iki sene zindanda kalmış bir adamın hikâyesini biliyorum. Profesörün hastalarından biriydi. Sık sık nöbetleri tutardı; huzursuzlaşıp ağlardı. Bir keresinde kendini öldürmeye bile kalkmıştı. Hapishanedeki hayatı çok iç karartıcıymış; buna inanabilirsiniz, değeri birkaç kapikle ölçülemez. Tek arkadaşı bir örümcek ile pencere dibinde yetişmiş bir fidanmış… Ama size başka bir adamın hikâyesini anlatmak istiyorum. Kendisiyle geçen yıl karşılaşmıştım. Bir insanın başına gelebilecek en tuhaf olaylardan birini yaşamış; acayip ve nadir rastlanan bir badire atlatmış.</p>

      <p class="e-paragraf">“Bu adam diğer mahkûmlarla birlikte idam yerine götürülmüş ve idam hükmünü dinlemiş. Siyasi bir suç yüzünden kurşuna dizilecekmiş. Yirmi dakika sonra, bağışlandığı kararı okunmuş, cezası değiştirilmiş. Bu iki karar arasında geçen yirmi dakika ya da bir çeyrek saat boyunca, birkaç dakika sonra öleceği düşüncesiyle yaşamış. Bazen o anlardan bahsederdi; bunları tekrar tekrar dinlemek isterdim, anlatması için pek çok kez üsteledim. Her şeyi en ince ayrıntısına kadar hatırlıyor ve o yirmi dakikayı asla unutmayacağını söylüyordu. Çok sayıda hükümlü olduğundan, halkın ve askerlerin çevirdiği idam alanının yirmi adım ötesine üç direk dikilmiş. İlk üç kişiyi direklere doğru götürmüşler; kollarını bağlayıp idam giysisi olan uzun beyaz bir gömlek giydirmişler; tüfekleri görmesinler diye de kafalarına beyaz başlıklar geçirmişler. Her direğin karşısına birkaç asker yerleştirilmiş. Arkadaşım sekizinci sıradaymış; demek ki direğe üçüncü grupla gidecekmiş. Papaz her birini kutsamış. Yaşayacak sadece beş dakikaları varmış. Bu beş dakika ona sonsuz görünmüş, büyük bir servet; beş dakikalık bir hayatın aslında çok uzun sürdüğüne, öyle ki o anda son dakikayı düşünmek için çok erken olduğuna inanmış. Hatta o beş dakikanın planlamasını bile yapmış. Arkadaşlarıyla vedalaşmak ve son defa kendini düşünmek için ikişer dakika ayırmış; son dakikayı da etrafına göz gezdirerek geçirecekmiş. Tam olarak böyle düşündüğünü söylerdi. Yirmi yedi yaşında, sağlıklı ve güçlü bir delikanlıyken hayata veda etmeye hazırlanıyormuş. Vedalaşırken arkadaşlarından birine, yaşananlarla hiç ilgisi olmayan bir soru yöneltmiş; cevabını da büyük bir merakla dinlemiş. Vedalaşmanın ardından <span class="e-italik">kendini düşünmek için</span> ayırdığı iki dakikaya gelmiş sıra… Olanca hız ve açıklığıyla şu anda var olduğunu, yaşadığını, ama üç dakika sonra, kim veya ne olacağını bilmediğini düşünmüş. Nerede olacağını da… Bütün bunlara iki dakika içinde cevap bulacakmış gibi! İdam alanının yakınında, çatısı altın yaldızla kaplanmış bir kilise varmış. Gözlerini güneşte parıldayan bu çatıdan ayıramadığını hatırlardı. Bu parıltıları yeni varlığıymış gibi hissetmiş; sanki üç dakika sonra onlarla bir olacakmış gibi… Kendisini bekleyen bu yeni olayın bilinmezliği karşısında yüreği korku ve nefret dolmuş. Ama güçlü bir şekilde hissettiği yeni bir düşünce her şeye baskın çıkmış: ‘Ah, keşke ölmesem! Keşke yaşama yeniden dönebilsem! O zaman sonsuz bir hayat olurdu önümde! Her dakikayı sanki bir asırmış gibi yaşardım, bir dakikayı dahi boşa harcamazdım!’ Arkadaşım bu düşüncenin öfkeye dönüştüğünü ve bir an önce kurşuna dizilmek istediğini söylerdi.”</p>

      <p class="e-paragraf">Prens birden sustu. Herkes hikâyesini sürdürmesini ve bir neticeye varmasını bekliyordu.</p>

      <p class="e-paragraf">“Bitirdiniz mi?” diye sordu Aglaya.</p>

      <p class="e-paragraf">Prens bir anlık dalgınlığından sıyrılarak, “Ne dediniz?.. Ha, evet, bitirdim” dedi.</p>

      <p class="e-paragraf">“Bunları neden anlattınız?”</p>

      <p class="e-paragraf">“Konuşurken aklıma geliverdi…”</p>

      <p class="e-paragraf">“Düşünceleriniz daldan dalda konuyor Prens,” diye belirtti Aleksandra. “Kuşkusuz bununla, bir anın bile parayla ölçülemeyeceğini ve bazen beş dakikanın hazineden daha değerli olduğunu anlatmak istiyordunuz. Bunlar gerçekten de methedilecek düşünceler; ama izninizle sormak istiyorum. Dediğinize göre bu olayı anlatan arkadaşınızın cezası değiştirilmiş, yani kendisine ‘sonsuz bir hayat’ sunulmuş. Peki, bu serveti daha sonra nasıl değerlendirdi? Her dakikayı bir asır gibi yaşayabildi mi?”</p>

      <p class="e-paragraf">“Hayır, bunu ben de sormuştum kendisine. Hiç de öyle yaşamamış; çoğu dakikası boşa gitmiş.”</p>

      <p class="e-paragraf">“İşte size netice. Demek ki gerçekte hiçbir dakikayı dolu dolu, hesaplı yaşamak mümkün değil. Her nedense olmuyor.”</p>

      <p class="e-paragraf">“Evet, her nedense olmuyor,” diye tekrarladı Prens. “Ben de böyle düşünüyorum. Yine de buna inanmak istemiyorum…”</p>

      <p class="e-paragraf">“Yani siz herkesten daha akıllıca yaşayabileceğinizi mi düşünüyorsunuz?” diye sordu Aglaya.</p>

      <p class="e-paragraf">“Evet, öyle düşünürdüm.”</p>

      <p class="e-paragraf">“Ve hâlâ böyle düşünüyorsunuz, öyle mi?”</p>

      <p class="e-paragraf">Prens, her zamanki gibi sıkılgan bir şekilde tebessüm ederek Aglaya’ya baktı ve, “Hâlâ böyle düşünüyorum” diye cevapladı. Ardından neşeyle kahkaha attı.</p>

      <p class="e-paragraf">“Ne kadar da alçakgönüllüsünüz!” dedi Aglaya; neredeyse kızmıştı.</p>

      <p class="e-paragraf">“Yürekli kızlarsınız. Gülüyorsunuz. Arkadaşımın hikâyesinden öylesine etkilenmiştim ki düşümde onun yaşadığı o beş dakikayı gördüm.” Prens, ciddi bakışlarla odadakileri inceledi. “Herhangi bir nedenle bana gücenmediniz ya?” diye sordu birden. Kafası karışmış gibiydi.</p>

      <p class="e-paragraf">Üç kız da aynı anda, “Neden gücenelim ki?” diye bağırdı şaşırarak.</p>

      <p class="e-paragraf">“Sanki akıl öğretiyormuş gibiyim de…”</p>

      <p class="e-paragraf">Herkes güldü.</p>

      <p class="e-paragraf">“Gücenmişseniz de bunu sürdürmeyin,” dedi Prens. “Başka insanlar kadar hayatı yaşamadığımı ve onu daha az anladığımı biliyorum. Ben bazen… tuhaf şeyler söylüyorum.” Prens kesinlikle çok utanmıştı.</p>

      <p class="e-paragraf">Aglaya sertçe ve üsteleyerek, “Mutlu olduğunuzu söylediğinize göre, başkaları kadar değil, onlardan daha çok yaşamış olmalısınız,” diye söze başladı. “Neden söylediklerinizi saptırıp özür diliyorsunuz? Ayrıca rica ederim, bize akıl hocalığı yaptığınızı düşünmeyin; bunun övünülecek bir tarafı yok. Sükûnetiniz sayesinde, daha yüz sene mutlu yaşarsınız. Size bir idam cezası ya da bir parmak ucu gösterdiklerinde her ikisinden de takdire değer düşünceler çıkarır, memnun kalırsınız. Elbette mutlu olursunuz.”</p>

      <p class="e-paragraf">Uzun süredir konuşulanları dinleyen Generalin karısı bağırdı: “Neden sürekli kızıyorsun, bir türlü anlamıyorum! Neden söz ettiğinizi de anlamıyorum! Parmak ucu da neyin nesi? Prens çok güzel konuşuyor ama biraz hüzünlü. Neden onun cesaretini kırıyorsunuz? Konuşmaya başladığınızda yüzü gülüyordu, şimdi ise hiç neşesi yok!”</p>

      <p class="e-paragraf">“Zararı yok, anne. Prens, idam cezası görmemiş olmanız ne yazık; size bir soru sormak istiyordum oysa.”</p>

      <p class="e-paragraf">“İdam cezası gördüm ben.”</p>

      <p class="e-paragraf">“Gördünüz mü?” diye bağırdı Aglaya. “Bunu tahmin etmeliydim. O zaman durum değişir! Eğer idam gördüyseniz, hep mutlu yaşadığınızı nasıl söylersiniz?”</p>

      <p class="e-paragraf">Adelaida, “Sizin köyde idam cezası uygulanır mıydı?” diye sordu.</p>

      <p class="e-paragraf">“Lyon’da gördüm. Oraya Schneider’le gitmiştim. Şehre varır varmaz bir idam alanıyla karşılaştım.”</p>

      <p class="e-paragraf">“Çok mu hoşunuza gitti? Çok bilgi verici, çok yararlı olmalı!” dedi Aglaya.</p>

      <p class="e-paragraf">“Hiç hoşuma gitmedi ve sonrasında biraz hastalandım. Ama itiraf etmeliyim ki yerimde çivilenmiş gibiydim, gözlerimi ayıramıyordum.”</p>

      <p class="e-paragraf">“Ben de ayıramazdım” dedi Aglaya.</p>

      <p class="e-paragraf">“Orada, kadınların idamı seyretmesinden hoşlanmazlar. Gazetelerde bu kadınlarla ilgili haberler çıkar.”</p>

      <p class="e-paragraf">“Kadın işi saymadıklarına göre, bunun erkek işi olduğunu düşünüyorlar demek ki. Tebrik edilecek bir mantık doğrusu! Siz de mi böyle düşünüyorsunuz?”</p>

      <p class="e-paragraf">“Bize idam anını anlatın” diye sözünü kesti Adelaida.</p>

      <p class="e-paragraf">“Anlatmasam…” dedi Prens sıkıntılı bir halde. Yüzü kararmıştı.</p>

      <p class="e-paragraf">Aglaya onu iğnelemek istercesine, “Bize anlatmak zorunuza gidiyor sanki” dedi.</p>

      <p class="e-paragraf">“O değil de, az önce anlatmıştım.”</p>

      <p class="e-paragraf">“Kime anlatmıştınız?”</p>

      <p class="e-paragraf">“Uşağınıza anlattım. Az evvel beklerken.”</p>

      <p class="e-paragraf">Hepsi birden, “Hangi uşağa?” diye sordu.</p>

      <p class="e-paragraf">“Holde, kır saçlı hizmetkâra… İvan Fedoroviç’in odasına girmek için beklerken anlattım.”</p>

      <p class="e-paragraf">“Tuhaf” dedi Generalin karısı.</p>

      <p class="e-paragraf">“Prens demokrat bir insan,” diye sözünü kesti Aglaya. “Aleksey’e bile anlattığınıza göre, artık bize de anlatırsınız.”</p>

      <p class="e-paragraf">“Mutlaka dinlemek istiyorum” diye tekrarladı Adelaida.</p>

      <p class="e-paragraf">Prens heyecanla (belli ki çabuk heyecanlanan bir yapısı vardı) Adelaida’ya döndü. “Az evvel, tablonuz için benden konu isterken, aslında aklıma bir konu gelmişti: Giyotinin inişine bir dakika kala, başını tahtaya uzatmadan evvel, sehpanın önünde duran bir idam mahkûmunun yüzü.”</p>

      <p class="e-paragraf">“Nasıl, sadece yüzü mü?” diye sordu Adelaida. “Tuhaf bir konu! Böyle bir tablo olur mu?”</p>

      <p class="e-paragraf">Ateşli bir şekilde, “Bilmem, neden olmasın?” diye üsteledi Prens. “Basel’de böyle bir tablo görmüştüm. Anlatmayı çok isterim. Bir gün anlatırım. Beni çok etkiledi.”</p>

      <p class="e-paragraf">“Basel’deki tabloyu bir gün mutlaka anlatın,” dedi Adelaida. “Ama şimdi bana şu idam tablosundan bahsedin. Onu sizin gördüğünüz gibi anlatın bana. O yüz nasıl çizilmeli sizce? Tablo sadece bir yüzden mi ibaret olacak? Bu nasıl bir yüz?”</p>

      <p class="e-paragraf">Prens, hatıraların etkisi altındaydı ve etrafındaki her şeyi ve herkesi unutmuş görünüyordu. Büyük bir istekle söze başladı:</p>

      <p class="e-paragraf">“Ölümüne tam bir dakika kalmıştı. İdam mahkûmu ayağını sehpanın merdivenine henüz atmıştı. O anda gözlerini benim olduğum tarafa çevirmiş gibiydi; yüzüne baktım ve her şeyi anladım. O anı nasıl anlatabilirim ki!.. Biri bunun resmini yapmalı! Siz yaparsanız, daha iyi olur. Böyle bir tablonun gerekli ve yararlı olduğuna inanıyorum. Aslında bu adamın hikâyesini de bilmeniz lazım: Hükümlü, idamını hapishanede beklemektedir; bürokrasiden dolayı daha bir hafta süresi olduğuna inanır. İmzalanması gereken kâğıtların bir yerlere gideceğini ve oradan da bir haftadan evvel çıkmayacağını umar. Ama bu sefer işler hızlı ilerler.</p>

      <p class="e-paragraf">“Sabanın beşi, adam uyumaktadır. Ekim ayının sonları; hava soğuk ve karanlıktır. Hapishane müdürü, yanında gardiyanıyla sessizce içeri girer; hükümlünün omzuna yavaşça dokunur. Adam dirseğine dayanarak kalkar, ışığı görür, ‘Ne var?’ diye sorar. ‘İdam saat onda.’ Adam uykuludur, inanmakta zorluk çeker. Kâğıtların bir haftadan evvel çıkamayacağını söyler ve tartışmaya başlar. ‘Bana böyle anlatmışlardı’ der ve ardından, ‘Yine de böylesi gaddarlık, ansızın…’ deyip tekrar susar; içinden konuşmak gelmez çünkü. Daha sonraki üç dört saatin nasıl geçtiği malum: Papazla konuşur, kahvaltı eder… Kahvaltıda kendisine şarap, kahve ve dana eti ikram edilir. (Alay ediyormuşçasına, değil mi? Düşündüğünüzde bunun ne kadar acımasız olduğunu anlıyorsunuz ama diğer taraftan da bu masum insanlar sadece iyilik yapmak istiyorlar.) Ardından sıra giyinmeye gelir. (Bir hükümlünün giyinmesinin ne demek olduğunu bilir misiniz?) Sonra da şehir sokaklarından geçerek idam sehpasına götürülür… Sanırım bu yolculuk esnasında, önünde yaşayacak daha uzun bir zamanı olduğunu düşünür. Yolda kendi kendine, ‘Daha yaşayacağım! Önümde üç sokak var, bunları geçince, bir sokak daha var, sonra şu sağda fırıncının bulunduğu sokak da var!’ der. Etrafında, çığlık atan insanlar… On bin yüz, on bin çift göz… Bütün bunlara dayanması lazımdır. Aklında tek bir düşünce vardır: ‘Burada on bin kişi var; ama onlardan birini değil, beni idam ediyorlar!’ İşte, hükümlünün idam alanına kadar yaşadıkları…</p>

      <p class="e-paragraf">“İdam yerine bir merdivenle çıkılır. Bu merdivenin önünde ansızın ağlamaya başlar. Oysa güçlü biridir; azılı bir katil. Yol boyunca papaz daima yanındadır. Arabada sürekli adamla konuşur. Ama hükümlünün onu dinlediğini sanmıyorum. Kulak verse bile, üçüncü sözcükten sonrasını anlamaz. Sonunda basamakları çıkmaya başlar; bacakları bağlı olduğundan kısa adımlarla ilerler. Papaz, akıllı biri olmalı; konuşmayı bırakıp öpmesi için ona haçı uzatır. Merdivenin önünde çok solgundur hükümlü; giyotinin yanına gelince, yüzü kâğıt gibi bembeyaz kesilir. Kuşkusuz bacakları ağırlaşıp, midesi bulanır. Sanki bir şey boğazını sıkıyor ve gıdıklıyor gibi… Korku duyduğunuz bir anda, bu şekilde hissettiğiniz hiç oldu mu? İnsanın aklının başında olduğu ama artık kendi üzerinde söz sahibi olmayı bıraktığı anlardır bunlar… Bence ölümün kaçınılmaz olduğu anlarda, mesela üstümüze bir evin yıkılacağı anda, içimizden, ‘Ne olursa olsun’ deyip gözlerimizi kapayarak oturup beklemek gelir. Ne olacaksa olsun!.. Hükümlü güçsüz düşünce, papaz çabucak ve sessizce haçı dudaklarına götürür. Küçük, gümüş, dört köşeli bu haçı her an adamın dudaklarına değdirir… Haç dudaklarına değer değmez, birkaç saniye için hükümlü canlanır; gözlerini açıp birkaç adım daha atmaya çalışır. Sanki yanında alıp götürmesi gereken bir şeyi unutmamak için telaşlanıyormuş gibi, haçı aceleyle ve büyük bir istekle öper. Ama adamın o anda dinsel bir kaygı içinde olduğundan kuşkuluyum. Giyotine dek bu böyle sürüp gider… Tuhaftır ki bu son saniyelerde bayılıp düşmüyorlar. Aksine zihin, tıpkı hızlı bir araba gibi çalışır. Bence adamın kafasında lüzumsuz, belki de gülünç düşünceler birbirini kovalar. ‘İdamımı seyretmeye gelen şu adamın alnında bir siğil var. Bak hele cellâdın alt düğmesi paslı’ gibi mesela… Yine de o anda olan biten her şeyin farkında olursunuz, zihniniz aşırı derecede açıktır, bayılmak mümkün değildir. Ve bu durum son ana dek, saniyenin dörtte biri kadar süren o ana dek devam eder… Demirin kafasına doğru kaydığını d<span class="e-italik">uyacaktır</span>, bunun bilincindedir. Onun yerinde olsaydım ben de dinler ve mutlaka <span class="e-italik">duyardım</span>! Saniyenin onda biri kadar bir süredir söz konusu olan; ama <span class="e-italik">kesinlikle</span> duyarsınız! Baş gövdeden ayrıldıktan sonra, çok kısa bir an için, bilincin kaybolmadığını ileri sürenler var. Düşünebiliyor musunuz? Bunu algılayabiliyor musunuz? Ya beş saniye sürerse?</p>

      <p class="e-paragraf">“Sadece son basamağı açıkça görünen bir idam sehpası çiziniz. Hükümlü ayağını o basamağa koymuş olsun; başını görebilelim, o kâğıt gibi bembeyaz yüzünü… Papaz onu kutsuyor olsun. Adam morarmış dudaklarını aç gibi uzatsın. Olan biten her şeyin <span class="e-italik">bilincinde</span>… Baş ve haç; tablo bu kadar. Papazın, cellâdın ve iki yardımcısının yüzlerini ayırt edebilelim; aşağıda da belli belirsiz birkaç baş ve göz görünsün… İşte böyle bir tablo çizin.” Prens sustu ve dinleyenlere göz gezdirdi.</p>

      <p class="e-paragraf">Aleksandra kendi kendine konuşuyormuşçasına mırıldandı: “Bu anlattıklarınız dingincilik felsefesine uymuyor tabii.”</p>

      <p class="e-paragraf">“Şimdi de bize nasıl âşık olduğunuzu anlatın” dedi Adelaida.</p>

      <p class="e-paragraf">Prens ona şaşkınlıkla baktı. Adelaida aceleyle ilave etti: “Lütfen anlatın. Saklamayın, âşık oldunuz siz. Ayrıca, bunu anlatmaya başlayınca, filozofluğu da bırakmış olursunuz.”</p>

      <p class="e-paragraf">“Anlatmayı bitirince, söylediklerinizden utanmış görünüyorsunuz,” dedi Aglaya. “Neden?”</p>

      <p class="e-paragraf">Generalin karısı, Aglaya’nın sözünü öfkeyle kesti: “Bütün bunlar saçmalık!”</p>

      <p class="e-paragraf">“Pek akıllıca değil” diye onayladı Aleksandra.</p>

      <p class="e-paragraf">Generalin karısı, Prense döndü, “Söylediklerine aldırmayın Prens,” dedi. “Bunu özellikle yapıyor. Bu şekilde eğitilmedi. Kızlarım sizi kızdırmışlarsa, alınmayın. Kuşkusuz bir dolap çeviriyorlar; ama sizi sevdiler, yüzlerinden belli oluyor.”</p>

      <p class="e-paragraf">“Yüzlerini ben de okuyorum” dedi Prens, sözcüklerin üstüne basarak.</p>

      <p class="e-paragraf">Adelaida merakla “Nasıl?” diye sordu.</p>

      <p class="e-paragraf">Öteki iki kız ilgiyle, “Yüzlerimizden neler okuyorsunuz?” diye sordu. Herkes Prensin cevabını bekliyordu, ama o ciddi bir yüzle susuyordu.</p>

      <p class="e-paragraf">“Bunu size daha sonra söylerim” dedi yavaşça.</p>

      <p class="e-paragraf">Aglaya yüksek sesle, “Kesinlikle meraklandırmak istiyorsunuz bizi,” dedi. “Üstelik ne kadar da ciddisiniz!”</p>

      <p class="e-paragraf">“Peki,” dedi Adelaida aceleyle. “İnsan yüzü konusunda usta olduğunuza göre, mutlaka âşık olmuşsunuz. Demek doğru anlamışım. Lütfen anlatın!”</p>

      <p class="e-paragraf">Prens aynı ciddiyetle, “Âşık olmadım,” diye cevapladı kısık bir sesle. “…Başka türlü mutlu oldum ben.”</p>

      <p class="e-paragraf">“Nasıl?”</p>

      <p class="e-paragraf">Prens derin düşüncelere dalmış gibiydi. “Peki, anlatayım…”</p>

      <p class="e-2-baslik">VI</p>

      <p class="e-paragraf">“Şu anda bana öylesine büyük bir merakla bakıyorsunuz ki, bu merakınızı gidermezsem, sanırım bana sinirleneceksiniz” diye söze başladı Prens ve ardından tebessüm ederek ilave etti: “Şaka yapıyorum tabii… Orada… bütün zamanımı çocuklarla geçiriyordum. Yaşadığım köyün okul çağındaki çocuklarıydı bunlar. Eğitimleriyle ilgilenmiyordum, hayır. Guille Tibo isminde bir öğretmenleri vardı, çocuklara ders vermek onun göreviydi. Elbette ben de onlara bir şeyler öğretmişimdir, uzunca bir zaman geçirdik birlikte… Dört senem çocuklarla beraber geçti. Onlarla birlikte olmak dışında bir beklentim yoktu. Her şeyimi paylaşırdım çocuklarla, gizli saklım yoktu. Sürekli etrafımdaydılar, benden ayrılmaz olmuşlardı ve bu yüzden ebeveynleri ve hısımları bana kızıyordu. Hatta öğretmenleri bile bana düşman kesilmişti. Köyde pek çok kişi düşmanım olup çıkmıştı. Schneider de bana kızıyordu. Neden bu kadar çok korkuyorlardı ki? İnsan çocuklarla her şeyi konuşabilir, her şeyi… Yetişkinlerin çocukları ne kadar az tanıdığına her zaman şaşmışımdır; bu yetişkinlere kendi anne babaları da dahil… Küçük oldukları ve ileride öğrenecekleri bahanesiyle çocuklardan hiçbir şey saklanmamalı. Ne kadar talihsiz bir düşünce! Çocuklar, babalarının kendilerini küçük ve aklı ermez sandıklarını belirtirken ne kadar da doğru söylüyorlar! Büyükler, çok önemli bir mesele konusunda bile bir çocuğun iyi bir tavsiye verebileceğinin farkında değiller. Tanrım! Bu küçük kuşlar size güven ve mutluluk dolu bakışlarını yönelttiklerinde, onları aldatmaya gönlünüz nasıl el verir? Çocuklara kuşlar diyorum, zira yeryüzünde küçük bir kuştan daha iyi bir varlık yoktur.</p>

      <p class="e-paragraf">“Her neyse, köydekiler bana bir olay yüzünden kızmıştı. Tibo’ya gelince, onunki sadece kıskançlıktı. Önceleri, çocukların benim söylediğim her şeyi anladıklarını gördüğünde, şaşkın şaşkın başını sallıyordu; onun anlattıklarını anlamıyorlardı oysa… Sonraları, kendisine çocuklara öğretebileceğimiz hiçbir şeyin olmadığını, tam tersine, bizim onlardan öğrenmemiz gereken şeylerin olduğunu söylediğimde kahkahayla gülmüştü. Kendisi de çocuklarla yaşayan biriydi, o halde nasıl beni kıskanıp kötüleyebiliyordu, anlamıyorum!</p>

      <p class="e-paragraf">“Çocuklar insanın ruhunu iyileştirir… Schneider’in kliniğinde bir hasta tanımıştım; bedbaht bir insandı. O kadar büyük bir mutsuzluktu ki onunki, bir benzeri olabileceğini sanmıyorum. Delirmiş diyorlardı onun için. Aslında bence aklını kaybetmemişti; yalnızca çok fazla ıstırap çekiyordu, bütün hastalığı buydu. Bizim çocukların onun için ne ifade ettiğini bir bilseydiniz… Ama ben bu hastadan daha sonra bahsedeceğim size, şimdi anlatmak istediğim hikâyenin başına dönelim…</p>

      <p class="e-paragraf">“İlk başta çocuklar beni pek sevmedi. Onlara göre fazla büyüktüm; ayrıca hantal biriydim. Yakışıklı olmadığımın da farkındayım. Üstelik bir yabancıydım. Çocuklar önceleri benimle dalga geçerlerdi. Daha sonra, Marie’yi öptüğümü gördüklerinde, üzerime taş atmaya başladılar. Oysa ben onu sadece bir kez öpmüştüm. Lütfen gülmeyin,” dedi Prens, dinleyenlerin tebessümlerini fark ederek. “Bu öpücükte aşk yoktu; onun ne kadar bahtsız bir varlık olduğunu bilseydiniz, siz de aynı benim gibi ona acırdınız. Bizim köydendi kız. Annesi yaşlı bir kadındı. Oturdukları küçük, iki pencereli ev dökülüyordu; köy idaresi yaşlı kadının bu pencerelerden birinde şerit, iplik, tütün, sabun satmasına izin veriyordu. Kazandıkları birkaç kapikti; bununla geçiniyorlardı. Kadın hastaydı, bacakları şiştiğinden, bütün gün oturmak zorundaydı.</p>

      <p class="e-paragraf">“Marie onun kızıydı; yirmi yaşlarında, güçsüz ve zayıf bir kızcağızdı. Uzun süredir veremdi, yine de evlere gündelikçi olarak giderdi; tahtaları siler, çamaşır yıkar, avluyu süpürür, hayvanlara bakardı… Bir Fransız seyyar satıcı kızı kandırıp götürdü, bir hafta sonra da yolda bırakıp ortalıktan kayboldu. Kız üstü başı dağınık, çamur içinde, pabuçları yırtılmış bir vaziyette eve döndü. Bir hafta boyunca yürümüş, geceleri tarlalarda geçirmiş, üşütmüştü. Ayakları yara bere içindeydi, elleri şişmiş, derisi çatlamıştı. Önceden de güzel sayılmazdı; saf bakışlı, uysal, iyi niyetli bir kızdı. Son derece sessizdi. Bu olaydan evvel, bir keresinde, çalışırken şarkı söylemeye başladığını hatırlıyorum; etrafındakiler çok şaşırıp gülmüşlerdi. ‘Marie şarkı söyledi! Duydunuz mu? Marie şarkı söyledi!’ deyip duruyorlardı. Kızcağız öyle utanmıştı ki bir daha sesini hiç çıkarmamıştı. O zamanlar köylüler onu kollarlardı ama o olaydan sonra eve dönünce, kimse Marie’ye acımadı. İnsanlar bazen ne kadar kötü olabiliyorlar! Ne kadar zalimce davranabiliyorlar! Ona ilk önce annesi nefretle yaklaştı. ‘Namusumuza leke sürdün’ deyip aşağıladı. Kızını ilk önce o ayıpladı ve bunu herkese duyurdu. Marie’nin döndüğünü öğrenince, bütün köy halkı onu görmeye koştu. Yaşlı dedeler, çocuklar, kadınlar, genç kızlar, sabırsız ve meraklı olan herkes yaşlı kadının kulübesini doldurdu. Marie, yerde, annesinin ayakları dibinde yatıyor ve ağlıyordu; aç, sefil, üstü başı berbat bir haldeydi. Köylüler içeri girince, Marie darmadağınık saçlarının ardına gizlendi. Etrafındakiler ona bir hayvanmış gibi bakıyor, yaşlılar kınıyor, gençler alay ediyor, kadınlar da küfrediyor ve suçluyordu; bakışları sanki bir örümceğe bakıyormuşçasına nefret ve tiksinti doluydu.</p>

      <p class="e-paragraf">“Annesi bütün bunlara sesini çıkarmadı. O da herkesle birlikte oturmuş, söylenenleri başını sallayarak onaylıyordu. Kadın ölümün eşiğindeydi ve bunun farkındaydı; yine de kızıyla barışmaya yanaşmadı. İki ay sonra vefat etti, ölünceye dek kızıyla tek kelime konuşmadı. Onu ahırda yatırıyor, neredeyse hiç yiyecek vermiyordu. Kadının, hasta bacaklarını sık sık ılık suda tutması gerekiyordu. Marie her gün annesinin ayaklarını yıkıyor ve ona bakıyordu. Annesi yaptıklarını sessizce kabul ediyor ama susmaya da devam ediyordu. Marie bütün bunlara dayandı. Sonraları onu tanıdığımda, annesine hak verdiğini ve kendini aşağılık bir yaratık olarak kabul ettiğini gördüm. Annesi ölüm döşeğine yatınca, orada âdet olduğu üzere, köyün yaşlı kadınları sırayla gelip ona baktılar. O günden sonra Marie’ye hiç yiyecek verilmedi. Eskisi gibi gündeliğe de gidemezdi; köyde artık kimse ona iş vermek istemiyordu çünkü.</p>

      <p class="e-paragraf">“Köy halkı Marie’yi lanetlemişti. Erkekler ona çirkin laflar ediyordu. Bazen, pazar günleri, sarhoşlar gülüp eğlenmek için önüne birkaç kapik atarlardı. Marie paraları sessizce toplardı. O sıralar kan tükürmeye başlamıştı. Üstü başı iyice dökülmüştü, öyle ki bu şekilde dolaşmaktan utanıyordu. Köye döndüğünden beri yalınayaktı. Köyün çocukları –okullu olanların sayısı kırkı aşıyordu– Marie’yle alay ediyordu; hatta arkasından çamur atıyorlardı.</p>

      <p class="e-paragraf">“Marie inekleri gütmek için çobana yalvardı ama çoban onu kovdu. Günlerce sürünün peşinden gitti kızcağız. Çobana çok faydası dokunuyordu, bu yüzden sonunda adam onu kovmaktan vazgeçti. Ara sıra öğle yemeğinden artan peynir ekmek kırıntılarını vermeye başladı; bunu büyük bir iyilik sanıyordu.</p>

      <p class="e-paragraf">“Annesi ölünce, köy papazı Marie’yi kiliseden kovdu, herkesin önünde aşağıladı. Marie partal kıyafetler içinde, tabutun yanında ağlıyordu. Kalabalık, Marie’nin tabutun ardından gidişini ve ağlamasını seyretmeye gelmişti. Köy papazı o zamanlar gençti ve büyük bir vaiz olma hevesindeydi; halka dönüp parmağıyla Marie’yi gösterdi: ‘Bu mübarek kadının ölümüne sebep olan işte odur! (Yalan söylüyordu papaz; zira Marie’nin annesi iki yıldır hastaydı.) İşte, başı eğik, yalınayak ve üstü başı dökük karşınızda duruyor; çünkü Tanrı’nın gazabına uğramıştır. Ahlâksızları nasıl bir son beklediğini görün!’ Ve buna benzer daha bir sürü şey söyledi. Bu kötülük herkesin hoşuna gitti, inanabiliyor musunuz?</p>

      <p class="e-paragraf">“Ancak çocuklar birden Marie’ye arka çıkmaya başladı. Onlar da aynı benim gibi Marie’yi sevmişlerdi. Size olayların nasıl geliştiğini anlatayım: Marie için bir şeyler yapmak istiyordum. Paraya ihtiyacı vardı ama benim tek kapiğim bile yoktu. Ufak bir pırlanta iğne saklıyordum. Köy köy dolaşıp yıllanmış kıyafetler alan bir eskiciye iğneyi sattım; en az kırk frank ederdi ama sekiz frank verdi. Uzunca bir süre Marie’yi yalnız yakalamak için uğraştım. Nihayet bir gün, köyün çıkışında, dağa çıkan bir patikada, bir ağacın arkasında karşılaştık. Ona sekiz frankı verdim. Başka param yoktu; o yüzden bu parayı idareli kullanmasını söyledim. Ardından onu öptüm; kötü bir amacımın olmadığını, kendisini âşık olduğumdan değil de ona acıdığımdan ve mutsuz saydığımdan öptüğümü söyledim. Olan bitenlerde suçu olmadığını da ilave ettim. Onu avutmayı istiyordum. Kendisini hor görmemeli, kimseye karşı küçük düşmemeliydi. Önümde suskun, gözleri yerde, utanç içinde duruyordu; sanırım beni anlamadı. Sözlerimi bitirince, Marie elimi öptü. Ben hemen elimi çekip onunkini öpmeye çalıştım ama izin vermedi.</p>

      <p class="e-paragraf">“İşte o sırada çocuklar bizi görmüş. Islık çalmaya, gülüp alkışlamaya başlamışlardı. Marie koşarcasına uzaklaştı. Çocuklarla konuşmak istedim ama bana taş attılar. Aynı gün, Marie’yi öptüğümü bütün köy öğrendi. Kızdan daha çok nefret ettiler, ona daha fazla yüklenmeye başladılar. Kızı bir şekilde cezalandırmak istedikleri geldi kulağıma ama neyse ki bir şey olmadı. Çocuklar da kızcağıza eskisinden daha kötü davranıyorlardı; Marie’yi kovalıyor, ona çamur atıyor, küfür ediyorlardı… Hayatını zehir ettiler. Marie her seferinde nefesi kesildiği halde koşmaya çalışıyordu. Bir keresinde az kalsın onlarla kavga edecektim. Daha sonra çocuklarla konuşmaya başladım; her gün konuşuyordum onlarla. Küfretmeyi sürdürseler de bazen durup beni dinliyorlardı. Marie’nin çok mutsuz olduğunu söylüyor, onlardan hiçbir şeyi saklamayıp her şeyi anlatıyordum. Beni ilgiyle dinliyorlardı ve çok geçmeden Marie için üzülmeye başladılar.</p>

      <p class="e-paragraf">“Orada, tanıdık olsun ya da olmasın, iki kişi karşılaşınca birbirini selamlar. Çocuklardan bazıları Marie’yle karşılaştıklarında onu arkadaşça selamlıyorlardı. Kızcağızın buna ne kadar şaşırdığını tahmin edebilirsiniz. Bir gün, iki küçük kız, ona yemek götürmüşler. Marie’nin ağladığını anlattılar bana, onu çok sevdiklerini söylediler. Evet, çocuklar Marie’ye bağlanmaya başlamışlardı, bana da öyle. Sık sık evime gelip, çeşitli hikâyeler anlatmamı istiyorlardı. Beni dinlemeyi seviyorlardı. Üç yıl boyunca çocuklarla sohbet ettik. Sonraları, Schneider dahil herkes, beni çocuklarla, yetişkinlerle konuştuğum gibi konuşmakla ve her şeyi saklamadan anlatmakla suçladı. Onlara, çocuklara yalan söylemenin utanç verici bir şey olduğunu anlattım. Çocuklar zaten kendilerinden saklanan her şeyi öğrenecek, ama bunları kötü bir şekilde değil, benden üslubunca öğreneceklerdi. Herkesin çocuk olduğu günleri hatırlamasını istedim ama köydekiler farklı düşünüyorlardı…</p>

      <p class="e-paragraf">“Marie’yi öptüğümde annesi hâlâ hayattaydı, bundan iki hafta sonra öldü. Köy papazı vaazını verirken çocuklarla arkadaş olmuştuk artık. Onlarla papazın davranışı üzerine konuştuk. Bütün çocuklar papaza kızdı, öyle ki bazıları camlarına taş attı. Yaptıklarının kötü olduğunu söyleyip durdurdum onları. Ama olay hemen duyuldu ve köylüler beni küçüklerin ahlâkını bozmakla suçladılar. Çocukların ise Marie ile görüşmesini yasaklamışlardı ama onlar köyün yarım verst uzağındaki sürünün yanına gidiyor, kızcağızı ziyaret ediyorlardı. Ona ufak hediyeler götürüyorlar, bazıları ise sadece öpmek ve ‘Je vous aime, Marie!’<span class="e-dipnotno" style="font-size:0.74em;"><a class="footnote-link" href="#footnote-202-2" id="footnote-202-2-backlink">2</a></span> demek için oraya koşup hızla geri dönüyorlardı. Marie mutluydu. Böyle bir sevgiyi, bu kadar ilgiyi düşünde bile görmemişti; hem utanıyor, hem de seviniyordu. Çocuklar, özellikle kızlar, ona benim kendisini çok sevdiğimi söylüyorlardı. Hakkında anlattıklarım sayesinde ona acıyıp sevdiklerini ve her zaman da kendisine bağlı kalacaklarını anlatıyorlardı. Daha sonra sevinçli yüzleriyle yanıma koşuyorlar, Marie’yi gördüklerini, bana selam söylediğini iletiyorlardı. Akşamları çağlayana gidiyordum. Orada etrafı kavak ağaçlarıyla çevrili, köyden görünmeyen bir yer vardı. Çocuklar gizlice oraya beni görmeye geliyorlardı. Marie’ye âşık olduğuma inanıyorlardı ve bu durum onları çok mutlu ediyordu. Ben de yalanlamıyordum. Köyde kaldığım süre içinde çocukları aldattığım tek nokta buydu. Marie’ye âşık değildim, o mutsuz kızcağıza acıyordum ancak çocukların hayallerini de yıkmak istemiyordum. O küçük yürekleri öyle iyiydi ki!.. Léon’un sevdiği Marie’nin böyle partal ve yalınayak dolaşmasına izin veremezlerdi. İnanır mısınız, ona ayakkabı, çorap, çamaşır, hatta bir elbise bile vermişlerdi. Bunları nereden bulduklarını sorduğumda, neşeyle gülmüşlerdi.</p>

      <p class="e-paragraf">“Bazen ben de Marie’yi görmeye gidiyordum. Hastalığı ilerlemişti o sıralar; zorla yürüyordu. Sonunda çobana yardım edemez oldu; yine de her sabah sürüyle birlikte gidiyor, dik bir kayanın köşesine sinip sabahtan sürünün dönüşüne dek orada oturuyordu. Veremden öylesine güçsüz düşmüştü ki, çoğu zaman gözlerini kapayarak başını kayaya dayayıp uyukluyordu. Zorla nefes alıyordu. Yüzü iyice zayıflamış, iskelete dönmüştü. Onu her gördüğümde alın ve şakakları terden sırılsıklamdı. Dikkat çekmemek için kısa süre kalıyordum. Marie beni görür görmez gözlerini açıyor ve ellerimi öpmeye davranıyordu. Ellerimi çekmiyordum artık; çünkü bundan büyük mutluluk duyuyordu. Onunla kaldığım sürece titriyor ve ağlıyordu. Birkaç kez konuşmaya çalışmıştı, ama dedikleri anlaşılmıyordu. Heyecandan deli gibi oluyordu. Bazen çocuklar da benimle geliyorlardı. Biraz ötede durup, bizi sanki gelecek bir tehlikeden koruyorlardı. Bu onları mutlu ediyordu. Biz ayrılınca, Marie tekrar gözleri kapalı, başı kayaya dayanmış halde kımıldamadan oturmaya devam ediyordu.</p>

      <p class="e-paragraf">“Bir sabah yerinden kalkamadı, bomboş evinde yapayalnız kaldı. Bütün çocuklar onu ziyaret etti. Tek başına yatakta yatıyordu. İki gün boyunca çocuklar nöbetleşerek ona baktı. Köyde Marie’nin ölmek üzere olduğu duyulunca yaşlı kadınlar sırayla ona bakmak için evine geldiler. Belki köylüler Marie’ye acımaya başlamışlardı, en azından artık eskisi gibi çocukları azarlamıyorlardı. Kızcağız sürekli korkunç öksürük nöbetleriyle kesilen uykuya dalıyordu. Yaşlı kadınlar çocukları evden uzaklaştırıyorlardı ama onlar pencerelerin altına koşuyor ve ‘Bonjour, notre bonne Marie!’<span class="e-dipnotno" style="font-size:0.74em;"><a class="footnote-link" href="#footnote-202-3" id="footnote-202-3-backlink">3</a></span> diyorlardı. Marie de onları işitir işitmez canlanıyor, yaşlıları dinlemiyor, çocukları görebilmek için dirseğinin üstünde doğrulmaya çalışıyor, başını sallayarak onlara teşekkür ediyordu. Kadınlar Marie’ye yemesi için bir şeyler getiriyorlardı, ama kızcağızın buna bile hiç hali yoktu. Çocuklar sayesinde mutluydu ölürken. Gözleri kapanıncaya dek kendini büyük bir günahkar saymaya devam etti. Çocukların kendisini bağışladığına inanmış ve hiç değilse, onların yardımıyla acı kederini unutmuştu. Çocuklar her sabah penceresinin altında kuşlar gibi cıvıldayarak, ‘Nous t’aimons, Marie!’<span class="e-dipnotno" style="font-size:0.74em;"><a class="footnote-link" href="#footnote-202-4" id="footnote-202-4-backlink">4</a></span> diye bağırıyorlardı. Birkaç güne varmadan Marie öldü. Onun daha uzun süre yaşayacağını sanıyordum. Ölümünden bir gün evvel, gün batmadan Marie’yi görmeye gittim. Beni tanıdı. Son kez elini sıktım. Ne kadar kuruydu bu el! Ertesi sabah onun öldüğünü söylediler. Çocuklar tabutunu çiçeklerle süslediler, başına bir çelenk taktılar. Papaz kilisede ölüyü kötülemeye kalkışmadı. Cenazede pek az insan vardı. Gelenler de zaten sırf meraktan oradaydı. Ama cenaze kaldırılırken çocuklar hep birlikte tabuta doğru atıldılar, kaldıramayınca yardım etmekle yetindiler. Hepsi ağlayarak tabutun arkasından koşuyordu. Çocuklar Marie’nin küçük mezarını hiç unutmazlar, her yıl çiçeklerle donatırlar. Etrafına gül de dikmişlerdi.</p>

      <p class="e-paragraf">“Köy halkı çocuklar yüzünden bana cephe almıştı. Bu işin elebaşları papaz ile okul öğretmeniydi. Çocuklara benimle görüşmeleri kesinlikle yasaklandı; Schneider bu yasağın yerine getirilmesinden sorumluydu. Yine de onlarla bir şekilde görüşüyordum; uzaktan işaretleşiyorduk, bana pusulalar gönderiyorlardı. Sonraları köylüler yatıştı ama bu yasaklar sayesinde çocuklarla daha çok yakınlaştık. Orada kaldığım son senede Tibo ve papazla barışır gibi oldum.</p>

      <p class="e-paragraf">“Schneider benimle zararlı eğitim “sistem”im konusunda çok tartıştı. Oysa benim bir sistemim yoktu ki! Gidişimden hemen önce Schneider dedi ki, yüz ve yapı olarak yetişkin birine benzememe rağmen ruh, kişilik ve hatta akıl yaşı açısından yetişkin biri değilmişim ve altmış yaşına gelsem bile öyle kalacakmışım. Schneider’in hakkımdaki tuhaf düşüncesi buydu. Çok güldüm. Haklı değildi elbette, nasıl olabilirdi ki? Ama bir konuda doğru söylemişti; hakikaten de ben büyüklerle, yetişkin insanlarla birlikte olmaktan hoşlanmıyorum. Bunun epeydir farkındayım. Hoşlanmıyorum; çünkü onlarla olmayı beceremiyorum. Benimle ne konuşurlarsa konuşsunlar, yakınlık gösterseler de yetişkinlerin yanında hep rahatsız olmuşumdur ve hep arkadaşlarımın yanına koşmak istemişimdir. Arkadaşlarım ise daima çocuklar olmuştur. Ama bunun sebebi benim çocuk olmam değildir, çocuklar beni her zaman kendilerine çekmişlerdir. Köye yeni geldiğim, hasretimi gidermek için yalnız başıma dağlara çıktığım günlerde, öğleleri ellerimde çantalar, gülerek, bağrışarak koşan okullu çocuk kalabalığını görünce, içimi onlarla birlikte olmak isteği kaplardı ve olağanüstü bir mutluluk hissederdim. Küçük kız ve erkek çocuklarının koşmaca oyunlarını, gözümün önünden hızla geçip giden minik ayaklarını, kâh gülüp kâh ağlamalarını (çünkü pek çoğu okuldan eve gelene birkaç kez dövüşüp barışırdı) seyretmek için durduğumda mutluluktan gözyaşlarına boğulurdum ve bütün kederimi unuturdum. Onlarla birlikte geçirdiğim üç sene boyunca, insanların neden üzüldüklerini anlayamamıştım. Bütün kaderim onlara bağlanmıştı. Köyden ayrılıp Rusya’ya döneceğim hiç aklıma gelmezdi. Her zaman orada kalacağıma inanırdım.</p>

      <p class="e-paragraf">“Ama Schneider’in beni daha fazla yanında tutamayacağını anladım. Ayrıca ortaya önemli bir sorun çıkmış olmalı ki, Schneider de gitmem için beni acele ettirmeye başladı, benim adıma haberleşti. Mesele nedir bilmiyorum, bu konuda birinin tavsiyesine ihtiyacım var. Belki de kaderim kökünden değişecek ama asıl önemli olan bu değil. Hayatım zaten değişti; çünkü orada çok şey bıraktım, pek çok şey… Vagonda otururken, ‘İşte, insanların arasına karışıyorum’ diye geçirdim içimden. Neler olacağını bilmiyorum, ama yeni bir yaşamın başlangıcında olduğumun farkındayım. Bunun gerekleri neyse şerefli ve dürüst bir biçimde yerine getirmeye çalışacağım. İnsanların arasında sıkıntı çekeceğim. Öncelikle herkese karşı açık yürekli ve nazik olmaya karar verdim. Kimse benden daha fazlasını isteyemez. Belki burada da bana bir çocuk gözüyle bakacaklardır, ama olsun! Herkes nedense beni budala sanıyor; eskiden çok hastaydım, o zamanlar gerçekten de budalaya benziyordum, ama şimdi beni budala saydıklarını anladığıma göre, gerçekten budala olabilir miyim? İnsanların arasındayken ‘Beni budala sanıyorlar, oysa akıllıyım ben, kimse bunu görmüyor…’, diye düşünüyorum. Sık sık düşünürüm bunu.</p>

      <p class="e-paragraf">“Berlin’deyken çocukların bana yazdığı mektupları alınca onları ne denli sevdiğimi anladım. İlk mektup elime geçince çok kahırlandım. İstasyona beni uğurlamaya gelirken öyle üzgünlerdi ki… Son bir ay sürekli, ‘Léon s’en va. Léon s’en va pour toujours!’<span class="e-dipnotno" style="font-size:0.74em;"><a class="footnote-link" href="#footnote-202-5" id="footnote-202-5-backlink">5</a></span> diyorlardı. Eskiden her akşam yaptığımız gibi o akşam da şelalede toplanmıştık, herkes ayrılıktan söz ediyordu. Bazen eski neşemiz yerine geliyordu. Ancak gece ayrılırken, bana daha sıkı, daha içten sarılıyorlardı. Bazıları gizlice evime gelip benimle vedalaşmışlardı. Yola çıktığımda hepsi benimle istasyona gelmişti. İstasyon köyden yaklaşık bir verst uzaktaydı. Ağlamamak için kendilerini zor tutuyorlardı, ama çoğu, özellikle kızlar sesli sesli ağlıyorlardı. Treni kaçırmamak için acele ediyorduk, yine de zaman zaman çocuklardan biri yolun ortasında ansızın durup üzerime atılıyor, küçük kollarıyla boynuma sarılıp beni öpüyordu. Bütün kalabalık durmuş bize bakıyor ve acelemiz olmasına rağmen bu vedalaşmanın sona ermesini bekliyordu. Vagona binip tren hareket edince, hepsi birden “Hurra!” diye bağırdılar ve tren gözden kaybolana dek orada beklediler…</p>

      <p class="e-paragraf">“Az evvel buraya girip sevimli yüzlerinizi görüp –artık insanların yüzlerine dikkat ediyorum– ilk sözlerinizi duyunca, uzun süredir ilk defa yüreğimde bir hafiflik hissettim. Kendi kendime dedim ki, ‘Belki de mutlu insanlardan biriyim’. Sevebileceğiniz insanlara hemen rastlamanın kolay olmadığını biliyorum artık, trenden iner inmez ise sizinle tanıştım. İnsan duygularını açığa vurmaktan utanır, ama ben hiç sıkılmadan içimi açıyorum size. Yabani biriyim, bu yüzden belki de evinize sık sık gelmem. Ama bu, size değer vermediğim ya da size gücendiğim anlamına gelmiyor.</p>

      <p class="e-paragraf">“Yüzünüzde neler okuduğumu sormuştunuz bana. Büyük bir memnuniyetle söyleyeyim. Sizin Adelaida İvanovna, çok sevimli bir yüzünüz var. Kız kardeşler arasında en mutlu yüz sizinki. Güzel olmanızın dışında, insan size bakarken, ‘İyi kalpli bir kız kardeş yüzü!’ diye düşünüyor. İnsanlara neşeyle yaklaşıyorsunuz, sade birisiniz, ama insanları iyi tanıyorsunuz. Bunları okudum sizin yüzünüzde. Aleksandra İvanovna, sizin yüzünüz de çok güzel ve sevimli ama belki gizli bir kederiniz var; kuşkusuz iyi yüreklisiniz ama neşeli değilsiniz. Yüzünüzde Holbein’in Dresden Müzesi’ndeki tablosu Madonna’yı hatırlatan bir özellik var. Yüzlerinizi okudum, ne kadarını bilebildim acaba? Size gelince, Lizaveta Prokofyevna, yaşınıza rağmen tam anlamıyla bir çocuk olduğunuza inanıyorum, hem iyi hem de kötü yönden tam bir çocuk… Böyle konuştuğum için bana darılmıyorsunuz ya? Çocuklar hakkındaki düşüncelerimi biliyorsunuz. Yüzleriniz konusunda söylediklerimi de saflığıma vermeyin! Hayır! Belki benim de bir düşündüğüm vardır.”</p>

      <p class="e-2-baslik">VII</p>

      <p class="e-paragraf">Prens sözlerini bitirince Aglaya dahil herkes ona neşeyle baktı; özellikle Lizaveta Prokofyevna pek sevinçli görünüyordu.</p>

      <p class="e-paragraf">“İşte sınav bitti!” dedi yüksek bir sesle. “Prensi bir zavallı gibi koruma altına almayı düşünüyordunuz canlarım, öyle değil mi? Oysa ancak ara sıra uğrayacağını söyleyerek seçimiyle sizi onurlandırdığını belirtti. Aptal durumuna düştük, ama buna çok memnun oldum. Bravo Prens! Hakkınızda en çok yanılan ise az evvel sizi sınavdan geçirmemizi söyleyen İvan Fedoroviç oldu. Benimle ilgili söyledikleriniz gerçek. Evet, çocuk gibi olduğumu biliyorum. Siz gelmeden önce de bunun farkındaydım; yalnız siz düşüncemi tek bir sözle izah ettiniz. Bence birbirimize iki damla su kadar benziyoruz. Bundan mutluluk duydum. Ama siz erkeksiniz ve İsviçre’de bulunmuşsunuz; aradaki fark bu.”</p>

      <p class="e-paragraf">“Acele etmeyin anne,” dedi Aglaya. “Prens bunları söylerken belirli bir düşüncesinin olduğunu vurguladı.”</p>

      <p class="e-paragraf">“Evet, doğru” diye gülüştü diğer iki kız kardeş.</p>

      <p class="e-paragraf">“Benimle alay etmeyin kızlar. Prens belki de üçünüzün toplamından daha kurnaz biridir. Bekleyin, göreceksiniz. Yalnız Prens, Aglaya hakkında hiçbir şey söylemediniz. O bekliyor, ben de öyle.”</p>

      <p class="e-paragraf">“Şu anda bir şey söyleyemem. Daha sonra…”</p>

      <p class="e-paragraf">“Neden? Aglaya, dikkat çekecek biri, öyle değil mi?”</p>

      <p class="e-paragraf">“Oh, elbette, hem de son derece dikkat çekici. Çok güzelsiniz Aglaya İvanovna. O kadar güzelsiniz ki, insan size bakmaya korkuyor.”</p>

      <p class="e-paragraf">“Hepsi bu mu? Ya kişiliği hakkında neler söyleyeceksiniz?” diye üsteledi Generalin karısı.</p>

      <p class="e-paragraf">“Güzelliği anlamak zordur. Henüz buna hazır değilim. Güzellik gizemlidir.”</p>

      <p class="e-paragraf">“Demek Aglaya’yı anlamaya başlıyorsunuz Prens,” dedi Adelaida. “Aglaya olağanüstü güzel, öyle değil mi?”</p>

      <p class="e-paragraf">“Olağanüstü!” diye cevapladı Prens heyecanla Aglaya’ya bakarak. “Neredeyse Nastasya Filipovna kadar güzel, ama yüzü farklı!”</p>

      <p class="e-paragraf">Hepsi şaşırmıştı; bakıştılar.</p>

      <p class="e-paragraf">Generalin karısı kekeledi: “Ki-min ka-dar? Nastasya Filipovna mı? Nastasya Filipovna’yı da nerede gördünüz?”</p>

      <p class="e-paragraf">“Az evvel Gavrila Ardalyonoviç, İvan Fedoroviç’e onun resmini göstermişti.”</p>

      <p class="e-paragraf">“Ne? İvan Fedoroviç’e onun resmini mi getirdi?”</p>

      <p class="e-paragraf">“Nastasya Filipovna bugün Gavrila Ardalyonoviç’e kendi portresini hediye etmiş, o da İvan Fedoroviç’e göstermek için getirmiş.”</p>

      <p class="e-paragraf">“Görmek istiyorum. Nerede bu portre? Gavrila Ardalyonoviç’e hediye ettiyse eğer, ondadır; o ise hâlâ çalışma odasında olmalı. Çarşambaları buraya gelir ve dörtten evvel de çıkmaz. Hemen Gavrila Ardalyonoviç’i çağırın! Hayır, bekleyin, onu görmeye meraklı değilim. Bana bir iyilik yapın Prens; çalışma odasına gidip resmi alın ve bana getirin. Göstermek için dersiniz. Lütfen!”</p>

      <p class="e-paragraf">Prens çıkınca Adelaida, “İyi biri ama saf” dedi.</p>

      <p class="e-paragraf">“Evet, fazlaca saf, hatta gülünç olacak kadar diyebiliriz” diye onayladı Aleksandra.</p>

      <p class="e-paragraf">İkisi de sanki Prens hakkında bütün düşündüklerini dile getirmiyor gibiydi.</p>

      <p class="e-paragraf">“Yüzlerimizi okuma işini iyi kıvırdı,” dedi Aglaya. “Herkese methiyeler dizdi, anneme de iltifat etti.”</p>

      <p class="e-paragraf">“Hicve gerek yok,” diye bağırdı Generalin karısı. “Prens iltifat etmedi, ben hak ettim.”</p>

      <p class="e-paragraf">Adelaida, “Prensin ‘kıvırdığını’ mı düşünüyorsun gerçekten?” diye sordu.</p>

      <p class="e-paragraf">“Bence o kadar saf biri değil o.”</p>

      <p class="e-paragraf">Generalin karısı itiraz kabul etmeyen bir sesle, “Saf olabilir, evet, ama aklı başında biri; aynı benim gibi” dedi.</p>

      <p class="e-paragraf">Çalışma odasına geçerken Prens, biraz da vicdan azabı duyarak, “Resimden bahsederken boşboğazlık ettim,” diye düşünüyordu. “Gerçi… söylemem belki de iyi oldu…” Kafasında henüz tam olarak şekillendiremediği tuhaf bir düşünce beliriyordu.</p>

      <p class="e-paragraf">Gavrila Ardalyonoviç hâlâ çalışma odasındaydı ve birtakım kâğıtlarla ilgileniyordu. Belli ki şirketten boş yere para almıyordu. Prens ondan portreyi isteyip de ev ahalisinin portreden nasıl haberdar olduklarını öğrenince, canı pek sıkıldı.</p>

      <p class="e-paragraf">“Ah ah! Neden gevezelik ettiniz ki?” diye bağırdı öfkeyle. Sonra kendi kendine, “Hiçbir şeyden haberiniz yok… Budalasınız siz!” diye mırıldandı.</p>

      <p class="e-paragraf">“Düşüncesizlik ettim, özür dilerim… Ağzımdan kaçıverdi. Aglaya’nın neredeyse Nastasya Filipovna kadar güzel olduğunu söyleyiverdim.”</p>

      <p class="e-paragraf">Ganya, Prensin her şeyi ayrıntılarıyla anlatmasını istedi; Prens olanı biteni aktardıktan sonra delikanlı ona alaylı alaylı baktı. “Ne gerek vardı Nastasya Filipovna’dan bahsetmeye…” diye mırıldandı ama sözünü bitirmeden susup düşünceye daldı. Heyecanlı ve kaygılıydı. Ganya ansızın aklına bir düşünce gelmiş gibi, “Dinleyin Prens,” dedi. “Sizden büyük bir ricam var. Ama nasıl söyleyeceğimi bilemiyorum…” Heyecanlandı ve sözünü bitiremeden sustu; sanki zor bir karar vermek üzereydi ve kendisiyle mücadele ediyordu. Prens sessizce bekliyordu. Ganya Prensi dikkatle süzdü.</p>

      <p class="e-paragraf">“Prens,” diye başladı tekrar. “Şu anda onlar… benim hiçbir suçum olmadığı… çok tuhaf… ve de gülünç bir durum yüzünden… yani… sanırım bana birazcık kızgınlar ve çağırılmadan yanlarına gitmek istemiyorum. Aglaya İvanovna’yla konuşmam gerekiyor. Ne olur ne olmaz diye, ona bir not yazdım. [Elinde katlanmış bir kâğıt parçası belirdi.] Ama bunu ona nasıl vereceğimi bilmiyorum. Acaba siz bu notu Aglaya İvanovna’ya verebilir misiniz? Ama kimse görmeden… İçinde önemli bir sır falan yok… Yine de… yapar mısınız bunu?”</p>

      <p class="e-paragraf">“Bu pek hoşuma gitmedi” diye cevapladı Prens.</p>

      <p class="e-paragraf">Ganya yalvarmaya başladı: “Prens, bu benim için çok önemli! Belki bir cevap verir… İnanın bana, bu kadar mühim olmasaydı bunu sizden istemezdim. Başka kimden rica edebilirim bilmiyorum. Bu benim için çok… gerçekten de çok önemli.” Ganya, Prensin kabul etmeyeceğinden çok korkuyordu. Yalvarırcasına ona baktı.</p>

      <p class="e-paragraf">“Peki, notu vereceğim.”</p>

      <p class="e-paragraf">“Ama sakın kimse görmesin,” dedi Ganya, sevinçle. “…ve Prens, şey… sözünüze güvenebilirim, değil mi?”</p>

      <p class="e-paragraf">“Kimseye göstermem” dedi Prens.</p>

      <p class="e-paragraf">“Notu mühürlemedim…” diye başladı söze Ganya çekinerek, ama biraz ileri gittiğini fark ederek sustu.</p>

      <p class="e-paragraf">Prens kısaca, “Okumam” dedi ve portreyi alıp çalışma odasından çıktı.</p>

      <p class="e-paragraf">Yalnız kalan Ganya başını ellerinin arasına aldı. “Tek bir söz… ve ben her şeyi bitiririm!” Heyecandan kâğıtlarının başına dönemedi ve odayı bir uçtan bir uca arşınlamaya başladı.</p>

      <p class="e-paragraf">Prens düşüncelere dalmış yürüyordu. Ganya’nın Aglaya’ya mektup yazması onu şaşırtmıştı; ayrıca bu iş onun hiç hoşuna gitmemişti. Misafir odasına varmadan, iki oda önce, aniden bir şey aklına gelmiş gibi durdu; etrafına bakınıp pencereye, ışığa yaklaştı ve Nastasya Filipovna’nın portresini incelemeye koyuldu.</p>

      <p class="e-paragraf">Bu yüzde gizli olan ve az evvel onu derinden etkileyen bir sırrı çözmek ister gibiydi. Güzelliğiyle ve tam olarak ifade edilemeyen başka bir özelliğiyle sıra dışı olan bu kadın onu daha da çok etkiledi. Nastasya Filipovna’nın bakışında gurur ve umursamazlık, belki de nefret okunuyordu ve aynı zamanda safça bir güven de vardı; bir tür acıma hissi uyandırıyordu bu zıtlık. Güzelliği göz kamaştırıcı ve dayanılmazdı; renksiz bir yüzün, hafifçe çökük şakakların, alev alev yanan gözlerin tuhaf güzelliği… Prens belki bir dakika boyunca bu yüzü inceledi; sonra kendine geldi, etrafına bakındı ve portreyi hızla dudaklarına götürüp öptü. Bir dakika sonra misafir odasına girdiğinde son derece sakin görünüyordu.</p>

      <p class="e-paragraf">Adımını yemek salonuna attığında (misafir odasına varması için bir oda daha vardı) kapı eşiğinde neredeyse Aglaya’ya çarpıyordu. Genç kız yalnızdı.</p>

      <p class="e-paragraf">Prens mektubu uzatarak, “Gavrila Ardalyonoviç bunu size vermemi istedi” dedi.</p>

      <p class="e-paragraf">Aglaya durdu, mektubu aldı ve Prense tuhaf bir şekilde baktı. Bakışında mahcubiyet yoktu, sadece Prensin davranışına şaşırmış gibiydi. Aglaya, gözleriyle Prensten bu işte neden Ganya ile birlikte olduğunu açıklamasını bekler gibiydi; sakin ve gururlu bir istekti bu… Böylece iki üç dakika kadar karşılıklı durdular. Sonunda genç kızın yüzünde alaycı bir ifade belirdi, hafifçe tebessüm etti ve geçip gitti.</p>

      <p class="e-paragraf">Generalin karısı, Nastasya Filipovna’nın portresini, bir süre sessiz ve biraz da küçümser bakışlarla gözlerinden uzak tutarak inceledi.</p>

      <p class="e-paragraf">“Evet, güzel,” dedi sonunda. “Hatta çok güzel. Onu sadece iki kez görmüştüm, ama uzaktan.” Ardından Prense dönerek, “Değer verdiğiniz güzellik bu demek, öyle mi?” diye sordu.</p>

      <p class="e-paragraf">“Evet… Böylesi…” diye cevapladı Prens; belli ki biraz bocalıyordu.</p>

      <p class="e-paragraf">“Tam olarak böyle mi?”</p>

      <p class="e-paragraf">“Tam olarak.”</p>

      <p class="e-paragraf">“Sebep?”</p>

      <p class="e-paragraf">“Yüzünde… ıstırap var” dedi Prens, elinde olmadan; bunu sanki yanıt olarak değil de, kendi kendine söyler gibiydi.</p>

      <p class="e-paragraf">“Sayıklıyorsunuz galiba” diye kestirip attı Generalin karısı ve sert bir hareketle resmi uzağa, masanın üstüne fırlattı.</p>

      <p class="e-paragraf">Aleksandra portreyi eline aldı, Adelaida da kız kardeşine yaklaştı ve ikisi resmi incelemeye başladılar. Ablasının omuzu üzerinden merakla bakan Adelaida, “Şu güce bak!” diye haykırdı.</p>

      <p class="e-paragraf">“Ne gücü?” şiddetle sordu Lizaveta Prokofyevna.</p>

      <p class="e-paragraf">Adelaida heyecanla, “Güzelliğin kendisi bir güç,” dedi. “Bu güzellikle dünya yerinden oynatılır!” Ardından dalgın ve düşünceli bir halde sehpasının yanına çekildi.</p>

      <p class="e-paragraf">O esnada Aglaya misafir odasına döndü; portreye şöyle bir göz attı; gözlerini kıstı, alt dudağını uzattı ve bir köşeye çekilip kollarını kavuşturarak oturdu.</p>

      <p class="e-paragraf">Generalin karısı zili çaldı. İçeri giren uşağa, “Gavrila Ardalyonoviç’i çağırın, kendisi çalışma odasında” dedi.</p>

      <p class="e-paragraf">Aleksandra, anlamlı anlamlı, “Anne!” diye bağırdı.</p>

      <p class="e-paragraf">Gelebilecek itirazların önünü kesmek amacıyla Lizaveta Prokofyevna kızını hemen susturdu. Öfkeliydi.</p>

      <p class="e-paragraf">“Ona bir çift lafım olacak! Hepsi bu,” dedi. “Görüyorsunuz ya Prens, bizde her şey sır; gizli kapaklı işler çevriliyor! Gerekliymiş bu, bilmem hangi görgü kuralı… Bana göre böyle davranmak budalalıktır! Hem içinde bulunduğumuz durumda açık yüreklilik, dürüstlük ve onurlu davranmak gerekiyor. Düzmece evlilikler hoşuma gitmiyor.”</p>

      <p class="e-paragraf">Aleksandra annesini ikaz etti: “Anne! Bunu bir kez daha düşünün lütfen!”</p>

      <p class="e-paragraf">“Neden kızım? Olan biten senin hoşuna gidiyor mu sanki? Bunları Prensin önünde konuştuğumuzun farkındayım, ama ziyanı yok, biz dostuz. En azından ben onu bir dost olarak kabul ediyorum. Tanrı iyilerin yanındadır. Kötü kalpli şımarıklara, hele hele bugün bir karar verip yarın başka türlü konuşan maymun iştahlılara ihtiyacı yoktur onun. Beni anlıyor musun Aleksandra İvanovna? Prens, kızlarım benim tuhaf biri olduğumu söylerler, ama ben iyi ile kötüyü ayırmasını bilirim. Mühim olan yürektir, gerisi önemsiz. Akıl da lazım tabii… Belki de mühim olan akıldır. Gülme, Aglaya, kendi kendimi yalanlamıyorum. Yürekli ve aptal bir kadın, akıllı ve yüreksiz bir kadın kadar zavallıdır. Bu bilinen bir gerçek! Ben, iyi yürekli ama akılsızım, sen ise akıllı ama yüreksiz bir kızsın. İkimiz de mutsuzuz, ikimiz de ıstırap içindeyiz…”</p>

      <p class="e-paragraf">Odadakiler arasından neşesini hiç kaybetmeyen tek kişi Adelaida’ydı. Kendini tutamayıp sordu: “Neden mutsuzsunuz, anne?”</p>

      <p class="e-paragraf">“İlk olarak, bilgiç kızlarım yüzünden,” dedi Generalin karısı. “Bu da başlı başına yeter de artar bile. Bu yüzden geri kalanının üstünde durmam yersiz olur. Bu kadar gevezelik kâfi! Bakalım siz ikiniz, Aglaya’yı hesaba katmıyorum, zekânız ve laf ebeliğinizle bu işi nasıl kıvıracaksınız? Ve siz Aleksandra İvanovna, o saygıdeğer beyefendiyle mutlu olabilecek misiniz bakalım?” O esnada içeri giren Ganya’yı görünce bağırdı: “İşte bir damat adayı geliyor!” Ganya’nın selamına “Günaydın!” diyerek karşılık verdi ve oturması için yer göstermeden “Evleniyor musunuz?” diye sordu.</p>

      <p class="e-paragraf">“Ne dediniz? Evlenmek mi? Ne evliliği?..” diye mırıldandı Gavrila Ardalyonoviç; eli ayağına dolaşmıştı. “Hayır… ben… yok…” diye yalan söyledi delikanlı ve yüzü utançtan kıpkırmızı kesildi. Köşede oturan Aglaya’ya bir göz attı ve hızla bakışlarını kaçırdı. Genç kız soğuk ve sakin bir biçimde onun utancını seyrediyordu.</p>

      <p class="e-paragraf">“Hayır mı? ‘Hayır’ dediniz, öyle değil mi?” Lizaveta Prokofyevna yılmadan sormayı sürdürüyordu. “Peki, bugün Çarşamba, soruma ‘hayır’ cevabını verdiğinizi aklımdan çıkarmayacağım. Bugün Çarşamba, değil mi?”</p>

      <p class="e-paragraf">“Çarşamba sanırım” dedi Adelaida.</p>

      <p class="e-paragraf">“Haftanın hangi günü olduğunu bilmezler genelde. Ayın kaçı peki?”</p>

      <p class="e-paragraf">“Yirmi yedisi” diye cevapladı Ganya.</p>

      <p class="e-paragraf">“Yirmi yedisi mi? Aklımda bir şeyler var, o bakımdan bu uygun bir tarih. Güle güle, sanırım işiniz başınızdan aşkın. Benim giyinip çıkmam gerekiyor… Portrenizi alın. Nina Aleksandrovna’ya selamımı söyleyin. Zavallı, yazık, çok yazık! Hoşça kalın Prens, dostum! Sık sık bekliyorum. Bilhassa sizden söz etmek için yaşlı Belokonskaya’ya gidiyorum. Dinleyin beni canım, Tanrı’nın sizi özellikle benim için İsviçre’den Petersburg’a yolladığına inanıyorum. Tanrı’nın isteği bu! Hoşça kalın canlarım! Aleksandra, biraz yanıma gel yavrum!” Bunları söyledikten sonra Generalin karısı çıktı.</p>

      <p class="e-paragraf">Ganya alt üst olmuş, öfke doluydu; masanın üstünden portreyi aldı ve çarpık bir gülümsemeyle Prense döndü: “Prens, ben artık eve gidiyorum. Hâlâ bizde kalma niyetindeyseniz sizi götüreyim, adresi bilmiyorsunuzdur.”</p>

      <p class="e-paragraf">Aglaya, oturduğu yerden kalkarak, “Bir dakika Prens, albümüme bir şeyler yazın. Babam sizin bir yaz ustası olduğunuzu söyledi. Hemen getireyim…” dedi ve odadan çıktı.</p>

      <p class="e-paragraf">“Hoşça kalın, Prens, ben de çıkıyorum” dedi Adelaida. Prensin elini kuvvetle sıktı, ona tatlı bir tebessümle baktı ve çıktı. Ganya’ya bakmadı.</p>

      <p class="e-paragraf">Herkes çıkınca Ganya dişlerini gıcırdatarak Prense yüklendi. “Evleneceğimi onlara siz söylediniz!” dedi yarı duyulur bir sesle. Öfkeden deliye dönmüştü. Gözleri alev alev yanıyordu. “Utanmaz bir gevezesiniz siz, işte busunuz!”</p>

      <p class="e-paragraf">“İnanın bana, yanılıyorsunuz,” dedi Prens, sakin ve nazikçe. “Evleneceğinizi bilmiyordum.”</p>

      <p class="e-paragraf">“Biraz önce İvan Fedoroviç’i, bu akşam Nastasya Filipovna’nın evinde her şeyin karara bağlanacağını söylerken duydunuz ve hemen onlara yetiştirdiniz! Yalancısınız siz! Bunu başka nereden öğrenebilirler ki? Başka kim söylemiş olabilir?”</p>

      <p class="e-paragraf">“Siz bunu daha iyi bilirsiniz. Ama ben bu konuda tek kelime etmedim.”</p>

      <p class="e-paragraf">Ganya hırsla Prensin sözünü kesti. “Mektubu verdiniz mi? Cevap nerede?” dedi aceleyle.</p>

      <p class="e-paragraf">Tam o anda Aglaya odaya döndü ve Prens cevap vermeye zaman bulamadı.</p>

      <p class="e-paragraf">Aglaya masaya albümünü bırakarak, “Buyurun Prens,” dedi. “Bir sayfa seçin ve bana bir şeyler yazın. İşte size yepyeni bir uç. Çelik olmasının zararı yok, değil mi? Gerçi yazı ustalarının çelik uç kullanmadıklarını duymuştum… ”</p>

      <p class="e-paragraf">Prensle konuşurken Ganya’nın da odada olduğunu fark etmemiş gibi davranıyordu. Prens ucu kaleme takmaya çalışırken, Ganya şöminenin önünde, Prensin sağında duran Aglaya’ya yaklaştı ve titrek bir sesle neredeyse kulağına, “Tek bir söz… tek bir sözünüz kurtaracaktır beni!” diye fısıldadı.</p>

      <p class="e-paragraf">Prens hıza dönüp onlara baktı. Ganya’nın yüzünde derin bir mutsuzluk okunuyordu. Bu sözleri düşünmeden, öylece söyleyivermişti. Aglaya, tıpkı biraz önce Prense baktığı gibi sakin bir hayretle onu süzdü. Bu sakinliğiyle ve neyin söz konusu olduğuna dair en ufak bir fikri yokmuş izlenimi veren hayretiyle Ganya’ya hakaret eder gibiydi.</p>

      <p class="e-paragraf">“Ne yazayım?” diye sordu Prens.</p>

      <p class="e-paragraf">“Size dikte edeyim,” dedi Aglaya ona dönerek. “Hazır mısınız? Yazınız: ‘Ben pazarlık etmem.’ Şimdi gününü ve ayını yazın. Gösterin lütfen!” Prens Aglaya’ya albümü uzattı. “Harika! Çok güzel yazmışsınız! Muhteşem bir el yazınız var! Teşekkür ederim, hoşça kalın Prens…” Birden aklına gelmişçesine ilave etti: “Bekleyin bir dakika, size hatıra olarak bir şey vermek istiyorum.” Prens kızın ardından yürüdü. Ama yemek salonuna gelince Aglaya durdu ve Ganya’nın mektubunu uzattı. “Şunu okuyun…”</p>

      <p class="e-paragraf">Prens mektubu aldı ve şaşkınlıkla Aglaya’ya baktı.</p>

      <p class="e-paragraf">“Onu okumadığınızı ve bu adamın sır ortağı olmadığınızı biliyorum. Bu yüzden mektubu okumanızı istiyorum.”</p>

      <p class="e-paragraf">Mektubun aceleyle yazıldığı belliydi:</p>

      <p class="e-paragraf">“Bugün benim kader günüm. Neyi kastettiğimi biliyorsunuz. Bugün son sözümü söylemek mecburiyetindeyim. İlginize hakkım yok, umut beslemeye de… Ama bir gün bir sözcük, bir tek sözcük söylemiştiniz ve bu sözcük hayatımın kara gecesini aydınlatmıştı, yürüyeceğim yolu göstermişti. Bana tekrar bu sözcüğü söyleyin ve beni yok olmaktan kurtarın! <span class="e-italik">Her şeye son ver</span> de, ben her şeyi bitireyim. Bunu söylemek sizin için nedir ki! Söyleyeceğiniz bu söz sadece bana acıdığınızı gösterir, <span class="e-italik">sadece</span>… başka hiçbir şey… <span class="e-italik">hiçbir</span> şeyi göstermez! Umut beslemeye cesaretim yok; çünkü buna layık değilim. O sözü söylediğinizde savaşı sevinçle kabul edeceğim ve bu savaşta yeniden, daha güçlü bir şekilde doğacağım!</p>

      <p class="e-paragraf">“Benden bu acıma sözünü esirgemeyin. (Sadece acıma sözü olarak kabul edeceğime size yemin ederim.) Boğulmak üzere olan bir çaresizin son çabayla kendini kurtarmaya cesaret edişini çok görmeyin!</p>

      <p class="e-paragraf para-style-override-2"><span class="e-italik">G. İ.</span>”</p>

      <p class="e-paragraf"></p>

      <p class="e-paragraf">Prens mektubu okuyunca, Aglaya, “Bu adam ‘Her şeye son verin’ sözüyle hiçbir sorumluluk almayacağıma beni ikna etmeye çalışıyor,” dedi sertçe. “Bazı kelimelerin altını çizdiğine dikkatinizi çekerim! Asıl niyeti bu kelimelerden açıkça anlaşılıyor. Aslında benden bu sözü beklemeden, hatta bundan söz etmeden ve umut beslemeden her şeye son verirse, ona karşı duygularımın değişeceğinin farkında. Bunu pekâlâ biliyor. Ama o kötü ruhlu biri, bunu biliyor ama yine de karar veremiyor, yine de benden bir güvence istiyor. Birine güvenmek nedir, bilmiyor. Yüz bin ruble karşılığında, ona bir umut vermemi talep ediyor. Mektubunda sözünü ettiği, hayatını aydınlatan o eski söz ise tamamen bir yalan. Bir keresinde ona acımıştım, hepsi bu! Ama o utanmaz ve küstahın tekidir, bu sözden hemen kendince bir umut ışığı çıkardı. O zamandan beri bana yaklaşmaya çalışıyor. Yetti artık. Bu mektubu alın ve kendisine geri verin. Tabii evden çıkınca.”</p>

      <p class="e-paragraf">“Cevap olarak ne söyleyeyim?”</p>

      <p class="e-paragraf">“Hiçbir şey. En iyi cevap da budur… Onun evinde oturmak istiyorsunuz galiba?”</p>

      <p class="e-paragraf">“Biraz önce İvan Fedoroviç tavsiye etti” dedi Prens.</p>

      <p class="e-paragraf">“Öyleyse sizi ikaz etmek zorundayım, ondan sakının. Mektubu geri verdiğiniz için sizi bağışlamayacaktır.” Aglaya, Prensin elini hafifçe sıktıktan sonra salondan çıktı. Yüzü ciddi ve asıktı, vedalaşırken bile gülümsemedi.</p>

      <p class="e-paragraf">“Bohçamı alayım, hemen geliyorum” dedi Prens Ganya’ya. “Sonra çıkarız.”</p>

      <p class="e-paragraf">Ganya’nın hiç tahammülü kalmadığı açıkça belliydi, sabırsızca ayağını yere vurdu. Yüzü öfkeden mosmordu. Sonunda, Prensin bohçası elinde, sokağa çıktılar.</p>

      <p class="e-paragraf">“Cevap? Cevap nerede?” dedi atıldı Ganya, Prense doğru birkaç adım yaklaşarak. “Size ne dedi? Mektubumu verdiniz, öyle değil mi?”</p>

      <p class="e-paragraf">Prens sessizce ona mektubu uzattı. Ganya afalladı.</p>

      <p class="e-paragraf">“Bu da ne? Benim mektubum!” diye bağırdı. “Baksanıza, mektubu vermemiş bile! Bunu tahmin etmeliydim! Hay lanet olsun… Biraz önce neden hiçbir şey söylemediği şimdi anlaşıldı. Neden, neden vermediniz? Lanet olsun…”</p>

      <p class="e-paragraf">“Bağışlayın, tam tersine, mektubunuzu hemen ilettim. Aynen sizin söylediğiniz şekilde hareket ettim. Mektubun tekrar bende olmasının sebebi Aglaya İvanovna’nın onu bana geri vermesidir.”</p>

      <p class="e-paragraf">“Ama nasıl olur? Ne zaman?”</p>

      <p class="e-paragraf">“Albümüne yazı yazdıktan hemen sonra beni çağırmıştı. Hatırlıyorsunuz, değil mi? Yemek odasına girdiğimizde bana mektubu uzattı, okumamı ve size geri vermemi söyledi.”</p>

      <p class="e-paragraf">“O-ku-mak mı?” diye bağırdı Ganya, var gücüyle. “Mektubu okudunuz mu?”</p>

      <p class="e-paragraf">Ganya, kaldırımda taş kesilmiş gibi durdu, öylesine şaşmıştı ki ağzı açık kalmıştı.</p>

      <p class="e-paragraf">“Evet, okudum.”</p>

      <p class="e-paragraf">“Okumanız için onu size kendisi verdi, öyle mi?”</p>

      <p class="e-paragraf">“Kendisi verdi. Vermeseydi okumazdım, inanın.”</p>

      <p class="e-paragraf">Ganya bir an sustu; acılar içinde kıvranarak bir şeyler düşünmeye çalışıyordu. Sonra ansızın bağırdı: “Bu imkânsız! Mektubu okumanızı söylemiş olamaz! Yalan söylüyorsunuz!”</p>

      <p class="e-paragraf">Prens aynı soğukkanlılıkla cevapladı: “Size gerçeği söylüyorum. Sizi bu denli etkilemesine de çok üzüldüm, inanın bana!”</p>

      <p class="e-paragraf">“Uğursuz adam! Hiç olmazsa size bir şey söylemedi mi?”</p>

      <p class="e-paragraf">“Söyledi tabii.”</p>

      <p class="e-paragraf">“Konuşsana, lanet olası!” Ganya, lastik ayakkabılı sağ ayağının ucuyla iki kez kaldırıma vurdu.</p>

      <p class="e-paragraf">“Mektubu okur okumaz, Aglaya İvanovna, onu elde etmeye çalıştığınızı; yüz bin rublelik umudunuzdan hiçbir kayba uğramadan vazgeçebilmek için ondan alacağınız söze bir garanti olarak ihtiyaç duyduğunuzu belirtti. Onunla pazarlığa girmeden, bir güvence istemeden her şeyi bozmuş olsaydınız belki sizin dostunuz olabilirmiş. Sanırım hepsi bu kadar. Bir de… mektubu verdikten sonra, bir diyeceği olup olmadığını sorduğumda, ‘Cevapsız bırakılması en iyi cevaptır’ dedi. Sanırım böyle söyledi. Sözcükleri aynen tekrarlayamadıysam kusuruma bakmayın, anladıklarım bunlardı.”</p>

      <p class="e-paragraf">Ganya öfkeden deliye döndü.</p>

      <p class="e-paragraf">“Ya, demek öyle!” diye patladı. Dişlerini gıcırdatıyordu. “Mektuplarım pencereden atılıyor! Demek pazarlık yapmıyor. Oysa ben yaparım. Görürüz bakalım! Görüşürüz… Onu dize getirmesini bilirim ben!” Yüzü sararıyor, ağzı köpürüyor, yumruğuyla gözdağı veriyordu. Böylece birkaç adım attılar. Ganya, Prensin önünde rahatça davranıyordu; çünkü onu bir hiç sayıyordu. Ama ansızın aklına bir şey takıldı ve kendini toparlayarak Prense döndü. “Ama nasıl oluyor da siz, [‘sizin gibi budala’ dedi alçak bir sesle] daha tanışalı iki saat olmuşken güvenini kazandı? Nasıl?” Acılarına bir de yenisi, kıskançlık eklenmişti. Bu duygu birden yüreğini kemirmeye başladı.</p>

      <p class="e-paragraf">“Bunu size izah edemem” diye cevapladı Prens.</p>

      <p class="e-paragraf">Ganya, Prense kinle baktı. “Size güvenini göstermek için mi çağırdı yemek odasına? Size bir şeyler hediye etmek istiyordu.”</p>

      <p class="e-paragraf">“Ben de öyle düşünüyorum.”</p>

      <p class="e-paragraf">“Tanrım! Ne yaptınız onlara? Neyinizden hoşlandılar? Bana bakın…” Kendini tamamen koyuvermişti; titriyor, düşüncelerini toplayamıyordu. “Bana bakın, onlarla neler konuştuğunuzu hatırlamıyor musunuz? Başından beri… Hatırlayamıyor musunuz?”</p>

      <p class="e-paragraf">“Bütün konuştuklarımızı çok iyi hatırlıyorum elbette,” dedi Prens. “İlk başta, içeri girip tanıştığımızda, İsviçre’den bahsetmiştik.”</p>

      <p class="e-paragraf">“Lanet olasıca İsviçre!”</p>

      <p class="e-paragraf">“Ardından idam cezasından…”</p>

      <p class="e-paragraf">“İdam cezasından mı?”</p>

      <p class="e-paragraf">“Evet. Söz açılmıştı… Sonra da, orada üç sene nasıl yaşadığımı, yoksul bir köylü kızının başından geçenleri anlattım.”</p>

      <p class="e-paragraf">“Köylü kızı yerin dibine batsın! Başka?”</p>

      <p class="e-paragraf">Ganya sabırsızca zıplayıp duruyordu.</p>

      <p class="e-paragraf">“Daha sonra, Schneider’in kişiliğimle ilgili düşüncelerini ve beni…”</p>

      <p class="e-paragraf">“Schneider de, fikirleri de batsın! Sonra?”</p>

      <p class="e-paragraf">“Sonra, söz yüzlerden, yani bazı yüzlerin anlamlarından açıldı ve ben de Aglaya İvanovna’nın neredeyse Nastasya Filipovna kadar güzel olduğunu söyledim. İşte o zaman resminden bahsettim.”</p>

      <p class="e-paragraf">“Ama az evvel çalışma odasında duyduklarınızdan söz etmediniz, değil mi? Değil mi?”</p>

      <p class="e-paragraf">“Tekrar söylüyorum, hayır!”</p>

      <p class="e-paragraf">“Peki nereden biliyorlar? Lanet… Aglaya mektubu yaşlı kadına göstermedi, değil mi?”</p>

      <p class="e-paragraf">“Göstermediğini garanti edebilirim! Hep yanlarındaydım, zaten gösterecek zamanı da olmadı.”</p>

      <p class="e-paragraf">“Belki fark etmemiş olabilirsiniz… Ah, lanet olası budala!” diye bağırdı kendini kaybederek. “Doğru düzgün anlatmayı bile beceremiyor!”</p>

      <p class="e-paragraf">Ganya küfredip karşılık almayınca iyice zıvanadan çıkmıştı. Neredeyse tükürmeye başlayacaktı, o denli gözü dönmüştü. Aşırı öfkesi gözünü kör ediyordu, yoksa “budala” olarak gördüğü bu adamın her şeyi hızlı ve olanca inceliğiyle anladığını ve uygun biçimde ifade edebildiğini anlayabilirdi. Derken beklenmedik bir şey oldu.</p>

      <p class="e-paragraf">“Dikkatinizi çekmek zorundayım, Gavrila Ardalyonoviç” dedi Prens ansızın. Eskiden öyle hastaydım ki, gerçekten budala gibiydim. Ama iyileştim, epey oldu, bu yüzden yüzüme karşı budala denmesinden hoşlanmıyorum. Yaşadığınız aksilikleri göz önüne alırsak hoş görülebilirsiniz, ama kendinizi kaybedip beni iki defa azarladınız. Ve bu tanışmamızın ilk günü! Şu anda yol ayrımındayız, farklı yönlere gitmemiz daha iyi olmaz mı? Siz sağa, evinize, ben de sola… Yirmi beş rublem var, iyi bir otel bulurum.”</p>

      <p class="e-paragraf">Ganya utançtan kızarmıştı.</p>

      <p class="e-paragraf">“Bağışlayın, Prens,” dedi heyecanla. Ses tonunu değiştirmiş, kibarca konuşuyordu. “Tanrı aşkına, bağışlayın beni! İçinde bulunduğum belayı bir bilseniz… Hiç olmazsa biraz olsun bağışlardınız beni. Bağışlanacak durumum yok ama…”</p>

      <p class="e-paragraf">Prens aceleyle cevap verdi: “Bu kadar yıpratmayın kendinizi! Derdiniz yüzünden öfkelendiğinizi ve küfrettiğinizi anlıyorum. Neyse, gidelim. Seve seve sizin evinizde kalırım…”</p>

      <p class="e-paragraf">Ganya yolda giderken Prense bakarak öfkeyle düşünüyordu. “Hayır, işi böyle bırakmamalı! Ağzımdan lafı aldı, sonra maskesini indirdi… Bunda bir iş var, neyse anlarız! Her şey bugün ortaya çıkacak! Bugün!”</p>

      <p class="e-paragraf">Evin önüne gelmişlerdi.</p>

      <p class="e-2-baslik">VIII</p>

      <p class="e-paragraf">Ganya’nın ailesi bir apartmanın üçüncü katında oturuyordu. Daireye çıkan merdivenler aydınlık, temiz ve bir hayli genişti. Konut altı yedi küçük odadan oluşuyordu; iki bin ruble maaş alan bir aile babası memur için iyi sayılırdı. Yemek ve oda hizmetiyle birlikte kiralanıyordu. Bu daire, aile gelirini arttırmak amacıyla Ganya’nın annesi Nina Aleksandrovna ve kız kardeşi Varvara Ardalyonovna’nın ısrarları neticesinde iki ay evvel kiraya verilmişti.</p>

      <p class="e-paragraf">Ganya buna surat asıyor, evin odalarını kiraya verme işini kepazelik sayıyordu; çalımlı ve geleceği parlak bir delikanlı olarak tanındığı için çevresinden utanıyordu. Kendinden sürekli ödün vermek zorunda kalması, katlanması gereken yoksulluk kalbinde derin yaralar açmıştı; olur olmaz şeylere sinirleniyor ve aşırı tepkiler veriyordu. Kısa süre içinde bütün bunları değiştirmeyi iyice kafasına koyduğundan bir müddet daha sabretmeye karar vermişti. Ama hayatını değiştirmek için bulduğu çıkış yolu başlı başına bir sorun teşkil ediyordu; çözümü zor ve acı veren bir sorundu bu.</p>

      <p class="e-paragraf">Daire, girişten başlayan bir koridor ile bölünmüştü. Koridorun bir tarafında “önemle tavsiye edilen” kiracılar için ayrılmış üç oda bulunuyordu. Koridorun sonunda mutfağa bitişik, ötekilerden daha küçük bir oda vardı. Bu odada aile reisi, emekli general İvolgin oturuyordu; geniş bir divanda yatıyordu, girip çıkması için mutfaktaki arka merdiveni kullanmak durumundaydı. Aynı odacıkta, Gavrila Ardalyonoviç’in kardeşi, on üç yaşındaki lise öğrencisi Kolya da kalıyordu; burada sıkışarak ders çalışıyor, üzerinde yırtık çarşaf serili eski, daracık, küçük bir divanda yatıyordu. Gittikçe buna daha fazla ihtiyaç duyan babasına da o <span class="e-italik">göz kulak</span> oluyordu.</p>

      <p class="e-paragraf">Prense ortadaki odayı verdiler. Sağdaki ilk odada Ferdişçenko kalıyordu; solundaki üçüncü oda henüz boştu. Ganya, Prensi önce ailesinin oturduğu bölüme götürdü. Bu bölüm, gerektiğinde yemek odası olarak kullanılan bir salondan ve misafir odasından oluşuyordu. Aslına bakarsınız oda sadece sabahları misafir odası olarak kullanılıyordu, akşamları ise Ganya için çalışma ve yatak odasına dönüşüyordu. Bunların haricinde daima kilitli üçüncü bir oda daha vardı; Nina Aleksandrovna ile kızı Varvara Ardalyonovna’nın yatak odası. Kısacası bu dairede her şey üst üsteydi. Ganya durmadan dişlerini gıcırdatıyor ve her ne kadar kendisini annesine karşı saygı göstermeye zorlasa da, aile içinde tam bir despot olduğu her halinden belliydi.</p>

      <p class="e-paragraf">Nina Aleksandrovna salonda Varvara Ardalyonovna ile birlikte oturuyordu. İkisi de nakış işliyor ve misafirleri İvan Petroviç Ptizin ile sohbet ediyorlardı. Nina Aleksandrovna elli yaşlarında, zayıf yüzlü bir kadındı; gözlerinin altı morarmıştı. Hastalıklı ve biraz üzgün görünüyordu ama yüzü ve bakışları hoştu. Konuşmaya başlar başlamaz ciddi ve onurlu bir kadın olduğu anlaşılıyordu. Üzgün görünmesine rağmen metanetli ve kararlı olduğu hissediliyordu. Üzerinde yaşlı kadınların giydiği koyu renk bir elbise vardı. Son derece sade giyinmişti. Ama tavırları ve ifade tarzı seçkin bir çevrenin insanı olduğunu belli ediyordu.</p>

      <p class="e-paragraf">Varvara Ardalyonovna yirmi üç yaşlarında, orta boylu, zayıf bir kızdı. Güzel sayılmazdı, buna rağmen tutkuyla bağlanılabilecek biriydi. Süse düşkün olmadığından o da annesi gibi giyinmişti; zaten annesine çok benziyordu. Duman rengi gözlerinin bakışı neşeli ve yumuşak da olabiliyordu, ama şu son günlerde daha ziyade ciddi ve düşünceliydi. Yüzünden aynı annesi gibi metanetli ve kararlı olduğu anlaşılıyordu; aslında ondan daha güçlü, daha mücadeleciydi. Varvara Ardalyonovna çok çabuk parlardı; kardeşi bile onun bu öfkesinden korkardı. O esnada salonda oturan İvan Petroviç Ptizin de genç kızdan biraz çekinirdi. Otuz yaşlarında, sade ama zevkli giyinmiş, tavırları hoş ancak fazlaca ağır biriydi. Küçük kumral sakalı, onun memur olmadığını gösteriyordu. Sohbeti ilgi çekiciydi, zekiydi ama çoğunlukla susardı. Kısacası iyi etki bırakan bir adamdı. Varvara Ardalyonovna’ya karşı ilgisiz olmadığı her halinden belliydi, zaten duygularını saklamıyordu. Genç kız ona sıcak davranıyor, yine de bazı sorularını cevaplamak için acele etmiyor, hatta bu sorulardan hoşlanmıyordu. Ptizin onunla müşterek bir gelecek için umut besliyordu. Nina Aleksandrovna, İvan Petroviç’e yakın davranıyordu; son zamanlarda ona güveni daha da artmıştı. Ptizin’in güvenilir ipotekler karşılığında verdiği paraların faizleriyle geçimini sağladığı bilinirdi. Ganya ile son derece samimi arkadaşlardı.</p>

      <p class="e-paragraf">Ganya annesine bir hayli soğuk selam verdi, kız kardeşiyle ise selamlaşmadı; Prensi takdim ettikten sonra Ptizin ile birlikte odadan çıktı. Nina Aleksandrovna Prensi kibar bir şekilde karşıladı ve kapıda görünen Kolya’ya misafiri ortadaki boş odaya götürmesini söyledi. Kolya neşeli ve sevimli, iyi niyetli bir çocuktu.</p>

      <p class="e-paragraf">“Eşyalarınız nerede?” diye sordu Prense odaya girerlerken.</p>

      <p class="e-paragraf">“Bir bohçam var, girişte bıraktım.”</p>

      <p class="e-paragraf">“Hemen getireyim. Aşçı ve Matryona dışında başka hizmetlimiz yok, bu yüzden ben de yardım ediyorum. Varya her şeyi ve herkesi denetler ve sinirlenir… Ganya, İsviçre’den bugün geldiğinizi söyledi.”</p>

      <p class="e-paragraf">“Evet.”</p>

      <p class="e-paragraf">“İsviçre nasıl bir yer? Güzel mi?”</p>

      <p class="e-paragraf">“Çok güzel.”</p>

      <p class="e-paragraf">“Dağlar var mı?”</p>

      <p class="e-paragraf">“Var.”</p>

      <p class="e-paragraf">“Bohçalarınızı getireyim.”</p>

      <p class="e-paragraf">O esnada içeri Varvara Ardalyonovna girdi.</p>

      <p class="e-paragraf">“Matryona yatağınızı hemen hazırlayacak. Bavulunuz var mı?”</p>

      <p class="e-paragraf">“Hayır, bir bohçam var. Kardeşiniz hole, onu almaya gitti.”</p>

      <p class="e-paragraf">Kolya odaya döndü.</p>

      <p class="e-paragraf">“Bohçanızı göremedim. Şu küçük çıkından başka bir şey yok. Onu nereye bıraktınız?” diye sordu.</p>

      <p class="e-paragraf">Bohçasını alan Prens, “Başka bir şey yoktu” diye cevapladı.</p>

      <p class="e-paragraf">“İyi öyleyse! Ben de Ferdişçenko mu götürdü acaba diye düşünmüştüm.”</p>

      <p class="e-paragraf">Prens ile kibar bir şekilde ama bir hayli soğuk konuşan Varya, kardeşine çıkıştı: “Saçmalamayı bırak!”</p>

      <p class="e-paragraf">“<span class="e-italik">Chère Babette,</span> bana karşı daha tatlı olabilirsin. Ptizin değilim ben…”</p>

      <p class="e-paragraf">“Kolya, iyi bir dayağı hak edecek kadar aptalsın. Prens, bir şeye ihtiyacınız olursa Matryona’ya söyleyebilirsiniz. Yemek dört buçukta. Bizimle ya da odanızda yiyebilirsiniz, nasıl isterseniz… Hadi Kolya, Beyefendinin canını sıkma.”</p>

      <p class="e-paragraf">“Emredersiniz, benim zorlu kardeşim!”</p>

      <p class="e-paragraf">Odadan çıkarlarken Ganya’yla karşılaştılar. Ganya, Kolya’ya “Babam evde mi?” diye sordu. Kardeşinin evet cevabı üzerine kulağına bir şeyler fısıldadı.</p>

      <p class="e-paragraf">Kolya başını salladı ve Varvara Ardalyonovna’nın ardından çıktı.</p>

      <p class="e-paragraf">“Bir dakika beni dinler misiniz Prens? Sizden bir ricam olacak… Sizin için fazla zor olmazsa, bana bir iyilik edin ve lütfen <span class="e-italik">burada</span> Aglaya ile aramda geçenler konusunda, <span class="e-italik">orada</span> da burada karşılaştıklarınız konusunda –çünkü burada da rezalet diz boyu– gevezelik etmeyin! Lanet olsun!.. Yani hiç olmazsa, bugünlük dilinizi tutun!”</p>

      <p class="e-paragraf">Ganya’nın ikazına içeren Prens, “Ben sizin düşündüğünüz kadar gevezelik etmiş değilim” dedi. İlişkileri gitgide kötüleşiyordu.</p>

      <p class="e-paragraf">“Olabilir ama bugün sizin yüzünüzden çok sıkıntı çektim. Kısacası, sizden ricam bu.”</p>

      <p class="e-paragraf">“Gavrila Ardalyonoviç, şunu da göz önünde bulundurmanızda fayda var: Portreden neden söz etmemeliydim? Benden böyle bir şey istememiştiniz ki?”</p>

      <p class="e-paragraf">“Öf, ne kadar berbat bir oda!” dedi Ganya ve etrafına iğrenerek göz gezdirdi. “Karanlık… Üstelik pencereler de avluya bakıyor. Biliyor musunuz, zamansız geldiniz. Neyse, bu beni ilgilendirmez. Odaları kiraya veren ben değilim!”</p>

      <p class="e-paragraf">Ptizin içeri bir göz attı ve Ganya’yı çağırdı. Ganya aceleyle odadan çıktı; söylemek istediği başka şeyler de vardı ancak bunları nasıl dile getireceğini bilmediğinden sıkılıyor ve biraz da utanç duyuyordu; odayı kötülemesi de bundan kaynaklanıyordu.</p>

      <p class="e-paragraf">Prens henüz elini yüzünü yıkayıp kendine çekidüzen vermişti ki, kapı yeniden açıldı.</p>

      <p class="e-paragraf">Kapıda beliren kişi otuz yaşlarındaydı. Uzun boylu, geniş omuzlu biriydi. Dudakları kalın, kafası kocamandı. Kıvırcık kızıl saçları vardı. Yüzü etliydi, burnu geniş ve yassıydı. Sürekli kırptığı küçük gözleri sanki alaylı alaylı bakıyordu. Askıntının birine benziyordu. Giysileri pisti.</p>

      <p class="e-paragraf">Önce başını sokacak kadar aralamıştı kapıyı; beş saniye kadar odayı inceledikten sonra kapıyı yavaşça açıp eşikte durdu ve kısık gözlerle Prensi süzmeye başladı. Sonunda kapıyı kapatıp yaklaştı ve bir iskemleye oturdu; Prensin kolunu sertçe tuttu ve onu karşısındaki kanepeye oturttu. “Ferdişçenko” dedi, bakışlarını Prensin yüzüne dikerek.</p>

      <p class="e-paragraf">Prens elinde olmadan güldü. “Öyle mi?”</p>

      <p class="e-paragraf">“Bir kiracı” diye sürdürdü Ferdişçenko, bakışını değiştirmeden.</p>

      <p class="e-paragraf">“Tanışmak mı istemiştiniz?”</p>

      <p class="e-paragraf">Ellerini saçlarında dolaştıran misafir bakışlarını karşı köşeye çevirdi.</p>

      <p class="e-paragraf">“Yani…” dedi. Sonra ansızın Prense dönerek “Paranız var mı?” diye sordu.</p>

      <p class="e-paragraf">“Fazla değil.”</p>

      <p class="e-paragraf">“Ne kadar tam olarak?”</p>

      <p class="e-paragraf">“Yirmi beş ruble.”</p>

      <p class="e-paragraf">“Görebilir miyim?”</p>

      <p class="e-paragraf">Prens yeleğinin cebinden yirmi beş rublelik kâğıt parayı çıkarıp misafirine uzattı. Ferdişçenko parayı incelemeye koyuldu, ters çevirdi ve ışığa tuttu.</p>

      <p class="e-paragraf">“Tuhaf!” dedi dalgın dalgın. “Neden renkleri koyulaşıyor bunların, anlayamıyorum. Bu yirmi beşlik rubleler bazen kararır, bazılarının da aksine rengi açılır. Alın.” Ferdişçenko iskemlesinden kalktı. “Sizi tembih ediyorum. Bana ödünç para vermeyin. Çünkü mutlaka isterim.”</p>

      <p class="e-paragraf">“Anlıyorum.”</p>

      <p class="e-paragraf">“Buraya ödeme yapmayı düşünüyor musunuz?”</p>

      <p class="e-paragraf">“Elbette.”</p>

      <p class="e-paragraf">“Benim böyle bir niyetim yok. Sağdaki ilk kapı benim. Komşuyuz. Gördünüz mü? Odama çok sık gelmeseniz daha iyi olur. Ben uğrarım, merak etmeyin. General ile tanıştınız mı?”</p>

      <p class="e-paragraf">“Hayır.”</p>

      <p class="e-paragraf">“Bahsi de mi edilmedi?”</p>

      <p class="e-paragraf">“Duymadım.”</p>

      <p class="e-paragraf">“Neyse, görür tanışırsınız. Kendisi benden bile para ister! <span class="e-italik">Avis au lecteur</span>.<span class="e-dipnotno" style="font-size:0.74em;"><a class="footnote-link" href="#footnote-202-6" id="footnote-202-6-backlink">6</a></span> Hoşça kalın. Ferdişçenko ismiyle yaşanabilir mi, ne dersiniz?”</p>

      <p class="e-paragraf">“Neden olmasın?”</p>

      <p class="e-paragraf">“Peki. Hoşça kalın.”</p>

      <p class="e-paragraf">Ferdişçenko kapıya doğru yöneldi. Prens daha sonra bu beyefendinin herkesi ilginç davranışları ve neşesiyle şaşırtmayı iş edindiğini, ama her nedense bunu başaramadığını öğrendi. Bazıları onu sevimsiz buluyordu, Ferdişçenko buna candan üzüldüğü halde yine de bildiğinden şaşmıyordu. Kapıdan çıkarken, içeri giren bir adama yol verdi ve Prense göz kırparak işaret etti.</p>

      <p class="e-paragraf">İçeri giren adam elli beş yaşlarındaydı, belki biraz daha fazla. Uzun boylu, iri yarı ve etine dolgundu. Kırmızı yüzü sık, gri favoriyle çevriliydi. Bıyıklıydı. İri gözleri çıkıktı. Etkili bir dış görünüme sahip bu adamın tükenmiş, çaptan düşmüş olduğu belliydi. Üzerinde dirsekleri yıpranmış eski bir redingot vardı, çamaşırları da kirliydi. Yaklaşınca hafif bir votka kokusu duyuluyordu ama davranışlarıyla kendine saygın bir hava veriyordu.</p>

      <p class="e-paragraf">Adam acele etmeden Prense yaklaştı. Yüzünde hafif bir tebessüm belirdi. Sessizce Prensin elini tuttu ve sanki tanıyormuş gibi uzun uzun yüzüne baktı.</p>

      <p class="e-paragraf">“Bu o! Evet kesinlikle o!” dedi yavaşça ama vakarla. “Etiyle, kemiğiyle o! Sevgili bir ismin söylendiğini işitir gibi oldum ve maziyi hatırladım… Prens Mişkin, öyle değil mi?”</p>

      <p class="e-paragraf">“Evet.”</p>

      <p class="e-paragraf">“Emekli, bahtsız General İvolgin. Adınızı, soyadınızı bağışlar mısınız?”</p>

      <p class="e-paragraf">“Lev Nikolayeviç.”</p>

      <p class="e-paragraf">“Öyle ya! Öyle ya! Dostumun, çocukluk arkadaşım Nikolay Petroviç’in oğlusunuz, öyle değil mi?”</p>

      <p class="e-paragraf">“Babamın ismi Nikolay Lvoviç’ti.”</p>

      <p class="e-paragraf">“Lvoviç…” diye tekrarladı General; acele etmeden, unutmadığını, yalnızca dilinin sürçtüğünü belli edercesine. Sonra Prensin elini tutup yanına oturttu. “Siz benim kucağımda büyüdünüz.”</p>

      <p class="e-paragraf">“Nasıl olur?” dedi Prens. Babam vefat edeli yirmi seneyi geçti.”</p>

      <p class="e-paragraf">“Evet, yirmi sene üç ay… Okulda birlikteydik. Sonra ben orduya girdim…”</p>

      <p class="e-paragraf">“Babam da öyle. Vasilkof Birliği’nde asteğmenmiş.”</p>

      <p class="e-paragraf">“Belomir Birliği’nde… Ölmesine yakın Belomir’e atandı. Onu son yolculuğuna uğurlarken ben de vardım. Anneniz…” General acı verici bir hatıranın etkisindeymiş gibi sustu.</p>

      <p class="e-paragraf">“Onu da altı ay sonra kaybettik, soğuk algınlığından öldü” dedi Prens.</p>

      <p class="e-paragraf">“Soğuk algınlığı değildi. Bu yaşlı adama inanabilirsiniz. Onu da toprağa ben verdim. Anneniz soğuk algınlığından değil de Prensini kaybetmenin acısıyla gitti. Evet, Prensesi çok iyi hatırlıyorum… Hey gidi gençlik hey! Onun yüzünden Prens ile ben, iki çocukluk arkadaşı, az kalsın birbirimizin katili olacaktık.”</p>

      <p class="e-paragraf">Prens artık onu kuşkuyla dinliyordu.</p>

      <p class="e-paragraf">“Henüz arkadaşımın nişanlısıyken, annenize delicesine âşık olmuştum. Prens bunun farkına vardı ve çıldırdı. Bir sabah saat yedi sularında evime gelip beni uyandırdı. Şaşırarak giyindim. İkimiz de sessizliğe gömülmüştük. Her şeyi anlamıştım. Cebinden iki tabanca çıkardı. Mendille örtülü atış. Şahit falan yok. Beş dakika sonra ikimiz de sonsuzluğa karışacağımıza göre şahit neye yarar? Tabancaları doldurduk, mendili gerdik, birbirimizin kalbine nişan aldık. Göz göze geldiğimizde ansızın ellerimiz titredi, gözlerimizden yaşlar boşaldı… Aynı anda! Hemen kucaklaştık. Prens ‘O senindir!’ diye bağırıyordu, ben ise ‘Senindir!’ diyordum… Bizde mi kalacaksınız?”</p>

      <p class="e-paragraf">Prens biraz kekeleyerek, “Evet, bir süre için” dedi.</p>

      <p class="e-paragraf">O esnada Kolya kapıda göründü.</p>

      <p class="e-paragraf">“Prens, annem sizi çağırıyor” diye bağırdı.</p>

      <p class="e-paragraf">Prens gitmek için doğrulurken, General samimiyetle sağ avucunu omzuna koydu ve onu yerine oturttu.</p>

      <p class="e-paragraf">“Babanızın gerçek bir dostu olarak sizi uyarmak isterim. Görüyorsunuz, trajik bir felaket yüzünden acı çektim, hem de hiç yargılanmadan; hiç yargılanmadan! Nina Aleksandrovna müstesna bir kadındır. Kızım Varvara Ardalyonovna eşsiz bir kızdır! Durumumuz ortada, evimizi kiraya veriyoruz. Görülmemiş bir düşüş bu! Neredeyse vali olabilecek birinin evi kiraya veriliyor!.. Ama size kapımız her zaman açıktır. Oysa burada büyük bir trajedi yaşanmakta!”</p>

      <p class="e-paragraf">Prens büyük bir merakla bakıyordu.</p>

      <p class="e-paragraf">“Bir evlilik hazırlanıyor, eşine az rastlanır bir evlilik söz konusu. Ne olduğu belirsiz bir kadınla sarayda iyi bir yeri hak eden bir delikanlının evliliği. Bu kadın, karımın ve kızımın yaşadığı eve getirilmek üzere! Ama ben yaşarken o buraya giremeyecek! Kapı eşiğine yatarım, o da üzerimden geçmek zorunda kalır… Ganya’yla konuşmuyorum. Hatta karşılaşmaktan bile kaçınıyorum. Bunları söylüyorum; çünkü bu evde oturursanız zaten bunlara şahit olacaksınız. Ama siz dostumun oğlusunuz ve…”</p>

      <p class="e-paragraf">Bu esnada kapıda beliren Nina Aleksandrovna, “Prens, bana bir iyilik edin, lütfen salona gelin” diye çağırdı Prensi.</p>

      <p class="e-paragraf">“Hayatım, düşünebiliyor musun, Prens benim kucağımda büyümüştü!” diye bağırdı General.</p>

      <p class="e-paragraf">Nina Aleksandrovna, Generale kınayıcı bir şekilde baktı, ardından soran bakışlarını Prense yöneltti ama sessiz kaldı. Prens ev sahibesinin ardından çıktı. Ancak henüz salona geçip oturmuşlar ve Nina Aleksandrovna ona aceleyle bir şeyler fısıldamaya başlamıştı ki içeri General girdi. Nina Aleksandrovna hemen sustu ve sıkkın bir şekilde elişine eğildi. General kuşkusuz bunu fark etmişti ama hiç keyfini bozmadı.</p>

      <p class="e-paragraf">Nina Aleksandrovna’ya dönerek, “Dostumun oğlu!” diye bağırdı. “Bu benim için çok güzel bir sürpriz oldu. Canım, müteveffa Nikolay Lvoviç’i hatırlamıyor musun? Kendisiyle tanışmıştın… Tver’de…”</p>

      <p class="e-paragraf">Nina Aleksandrovna, “Hatırlamıyorum. Babanız mı?” diye sordu Prense.</p>

      <p class="e-paragraf">“Evet. Ancak babam sanırım Tver’de değil de Elizavetgrad’da öldü,” diye belirtti Prens, Generale dönerek. “Pavlişçev söyledi.”</p>

      <p class="e-paragraf">“Hayır, Tver’de,” diye ısrar etti General. “Ölümünden kısa bir süre önce Tver’e atanmıştı. Hastalığı henüz başlangıç safhasındaydı. Siz o zamanlar küçücük bir çocuktunuz; ne atanmasını, ne de yolculuğu hatırlayabilirsiniz. Pavlişçev yanılmış. Çok düzgün bir adamdır, hafızası da güçlüdür, ama bu konuda yanılmış.”</p>

      <p class="e-paragraf">“Pavlişçev’i de mi tanıyorsunuz?”</p>

      <p class="e-paragraf">“Eşsiz bir adamdır kendisi. Ama yanılıyor. Babanız ölürken yanındaydım, ölüm döşeğindeyken onu kutsamıştım…”</p>

      <p class="e-paragraf">“Babam ölürken davası sürüyordu,” dedi Prens. “Nedenini öğrenemedim. Askerî hastanede öldü.”</p>

      <p class="e-paragraf">“Dava Er Kolpakov’la ilgiliydi. Şüphesiz Prens temize çıkacaktı.”</p>

      <p class="e-paragraf">Prens büyük bir merakla, “Öyle mi? Ayrıntıları biliyor musunuz?” diye sordu.</p>

      <p class="e-paragraf">“Bilmez miyim!” diye bağırdı General. “Mahkeme bir karara varmadan dağıldı. Akıl almaz bir davaydı. Gizemli bile denebilirdi. Bütün olay, Bölük Komutanı Yüzbaşı Vekili Lariyonov’un ölümüyle başlıyor. Onun yerine, geçici bir süre için Prensi veriyorlar. Buraya kadar her şey iyi, her şey güzel… Derken Er Kolpakov hırsızlık yapıyor, arkadaşının çizmelerini çalıp parayı yiyor. Olabilir… Prens, Kolpakov’u azarlıyor ve sopayla korkutuyor; dikkatinizi çekerim, Başçavuş ile Onbaşının önünde. Bu da iyi, bu da güzel… Kolpakov odasına gidiyor, yatağına uzanıyor ve bir çeyrek saat sonra sizlere ömür! Beklenmeyen bir olay. Neyse, Kolpakov’u gömüyorlar, Prensin raporu üzerine de kütükten siliyorlar. Ama tam alt ay sonra, tugayın denetimi sırasında, Er Kolpakov hiçbir şey olmamış gibi aynı tugayın aynı birliğinde, Novozemliyanski Piyade Alayı’nın İkinci Taburu’nun Üçüncü Bölüğü’nde ortaya çıkıyor!”</p>

      <p class="e-paragraf">“Nasıl olur?” diye bağırdı Prens, büyük bir şaşkınlıkla.</p>

      <p class="e-paragraf">Nina Aleksandrovna üzülerek Prense baktı ve, “Bir yanlışlık var! <span class="e-italik">Mon mari se trompe</span><span class="e-dipnotno" style="font-size:0.74em;"><a class="footnote-link" href="#footnote-202-7" id="footnote-202-7-backlink">7</a></span>” dedi.</p>

      <p class="e-paragraf">“Canım <span class="e-italik">se trompe</span> demesi kolay ama gel bu gizemi çöz çözebilirsen! Herkesin nutku tutuldu. Yanılıyorlar demeliydim. Ne var ki, olaya şahittim ve komisyon üyesiydim. Bütün araştırmalar, bu erin, altı ay önce onur töreni ve trampet vuruşlarıyla toprağa verilen Er Kolpakov olduğunu kanıtladı. Olay gerçekten ender rastlanan cinsten, hatta imkânsız diyebiliriz, bunu ben de kabul ediyorum, yine de…”</p>

      <p class="e-paragraf">Varvara Ardalyonovna içeri girerek, “Baba, yemeğiniz hazır” diye seslendi.</p>

      <p class="e-paragraf">“Çok güzel! Harika! O kadar acıkmıştım ki… Ruhani bir olay diyebilirim…”</p>

      <p class="e-paragraf">“Çorbanız yine soğuyacak” dedi Varvara sabırsızca.</p>

      <p class="e-paragraf">“Hemen geliyorum, hemen,” diye mırıldandı General, odadan çıkarken. Koridorda söylenmeye devam etti. “Bütün soruşturmalara rağmen…”</p>

      <p class="e-paragraf">“Ardalyon Aleksandroviç’i hoş görün,” dedi Nina Aleksandrovna Prense. “Bizde kalırsanız canınızı sıkacağını düşünmeyin lütfen. Yemeğini de tek başına yer. Biliyorsunuz, herkesin bir kusuru ve… kendine has tabiatı vardır. Sizden bir ricam olacak, eğer kocam kirayı sizden isterse, daha önceden bana verdiğinizi söyleyin. Tabii Ardalyon Aleksandroviç’e verdiğiniz para da kiradan düşülecektir, yine de karışıklık olsun istemeyiz. Elindeki ne Varvara?”</p>

      <p class="e-paragraf">Varvara odaya girdi ve annesine sessizce Nastasya Filipovna’nın portresini uzattı. Nina Aleksandrovna ürperdi; önce korkuya benzer bir duyguyla, ardından acı çekercesine resmi inceledi. Sonunda Varvara’ya sorarcasına baktı.</p>

      <p class="e-paragraf">“Kendisi hediye etmiş,” dedi Varvara. “Bu akşam onun evinde her şey karara bağlanacakmış.”</p>

      <p class="e-paragraf">Nina Aleksandrovna çaresizce, “Bu akşam!” diye tekrarladı. “Elden ne gelir? Artık hiç kuşku yok, umut da kalmadı. Bu portre her şeyi açıklıyor… Resmi sana Ganya mı gösterdi?” diye ilave etti şaşkınlıkla.</p>

      <p class="e-paragraf">“Bir aydır birbirimize tek kelime etmediğimizi biliyorsunuz. Olan biteni Ptizin anlattı. Portreye gelince, masanın üstündeydi, ben de aldım.”</p>

      <p class="e-paragraf">Nina Aleksandrovna Prense döndü. “Prens, size bir şey sormak istiyordum. Sizi bu yüzden çağırmıştım. Oğlumu ne zamandır tanıyorsunuz? Sanırım kendisi sizin şehre bugün geldiğinizi söylemişti.”</p>

      <p class="e-paragraf">Prens kısaca hikâyesini anlattı. Nina Aleksandrovna ve Varya dinliyorlardı.</p>

      <p class="e-paragraf">“Bu soruyu Gavrila Ardalyonoviç hakkında bilmediğim bir şeyi öğrenmek amacıyla sorduğumu düşünmenizi istemem,” diye vurguladı Nina Aleksandrovna. “Yanlış anlamayın. Bana söylemediği bir şeyi başka birinden duymak istemezdim. Ganya sizin için bana ‘O bütün hikâyeyi biliyor, ondan çekinmeniz gerekmez’ demişti. Bu ne demek? Yani…”</p>

      <p class="e-paragraf">Bu esnada Ganya ile Ptizin içeri girdi ve Nina Aleksandrovna sustu. Nastasya Filipovna’nın portresi Nina Aleksandrovna’nın önünde, elişi masasının üstünde duruyordu. Ganya resmi görünce kaşlarını çattı ve alıp odanın öteki ucundaki çalışma masasının üzerine bıraktı.</p>

      <p class="e-paragraf">“Bugün mü Ganya?” diye sordu Nina Aleksandrovna.</p>

      <p class="e-paragraf">“Ne bugün mü?” Ganya titredi ve birdenbire Prense saldırdı. “Ah, anlıyorum. Burada da yapacağınızı yaptınız! Sizde dilinizi tutamama gibi bir hastalık mı var? Kendinize hakim olamıyorsunuz galiba… Anlayın artık, Ekselansları…”</p>

      <p class="e-paragraf">“Bu işin suçlusun benim, Ganya, başka kimse değil” diye sözünü kesti Ptizin.</p>

      <p class="e-paragraf">Ganya ona sorarcasına baktı.</p>

      <p class="e-paragraf">“Böylesi daha iyi değil mi Ganya? Hem bu iş zaten bitmiş sayılır” diye mırıldandı Ptizin ve kenara çekilerek masanın önüne oturdu, cebinden üzeri kurşun kalemle yazılmış bir kâğıt çıkardı ve dikkatle incelemeye başladı.</p>

      <p class="e-paragraf">Ganya suratını asmış ayakta duruyor ve huzursuzca patlamak üzere olan aile kavgasını bekliyordu. Prensten özür dilemek aklından bile geçmemişti.</p>

      <p class="e-paragraf">“Her şey sona erdiğine göre, İvan Petroviç haklı,” dedi Nina Aleksandrovna. “Ganya, rica ederim kızma. Bana söylemediğin şeyi sormayacağım. İnan bana, artık her şeye razıyım. İçin rahat olsun. Endişelenme.”</p>

      <p class="e-paragraf">Bunları söylerken bakışlarını işinden ayırmadı; çok sakin görünüyordu. Ganya bu duruma şaşırmıştı, ama susuyor ve annesinin daha açık konuşmasını bekliyordu. Aile sahneleri ona pahalıya patlardı. Nina Aleksandrovna bunu fark etti ve acı bir gülümsemeyle ilave etti:</p>

      <p class="e-paragraf">“Söylediklerime inanmıyorsun. Merak etme, artık eskisi gibi gözyaşı döküp yalvarmayacağım. Tek isteğim senin mutlu olman, bunu biliyorsun. Yazgıma boyun eğiyorum. İster ayrı ister birlikte olalım, kalbim her zaman seninle birlikte olacaktır. Tabii yalnızca kendim için konuşuyorum. Kardeşinden aynı şeyi isteyemezsin…”</p>

      <p class="e-paragraf">“Ah, gene kardeşim!” diye bağırdı Ganya, Varya’ya alaylı alaylı ve hınçla bakarak. “Anneciğim, size söz vermiştim, tekrar söylüyorum: Ben sağ kaldıkça kimse size saygıda kusur etmeyecektir. Kim olursa olsun, size saygı göstermek zorundadır, yoksa bu eşikten içeri adımını bile atamaz…”</p>

      <p class="e-paragraf">Ganya o kadar sevinçliydi ki, annesine neredeyse şefkatle bakıyordu.</p>

      <p class="e-paragraf">“Biliyorsun Ganya, kendim için korkmuyorum. Ne korkum, ne de üzüntüm kendim için. Kararın bugün alınacağını söylüyorlar. Her şey bugün bitecekmiş. Neyi kastediyorlar?”</p>

      <p class="e-paragraf">“Bu akşam evinde, kararını bildirmeye söz verdi” diye cevapladı Ganya.</p>

      <p class="e-paragraf">“Aşağı yukarı üç haftadır bu konuyu açmıyorduk; böylesi daha iyiydi. Şimdi her şey sona erdiğine göre bir tek sorum olacak. Onu sevmiyorsun. Nasıl oluyor da sana söz veriyor ve resmini hediye ediyor? Yoksa… Onun gibi bir kadın…”</p>

      <p class="e-paragraf">“Tecrübe sahibi bir kadın… Bunu mu demek istiyorsun?”</p>

      <p class="e-paragraf">“Kendimi doğru ifade edemedim. Onu nasıl bu kadar kandırabildin?”</p>

      <p class="e-paragraf">Nina Aleksandrovna’nın sesi sinirliydi. Ganya bir süre durdu, düşündü ve gizlemeye gerek duymadığı bir alayla, “Yine kendinizi kaptırıp dilinizin altındakileri söylediniz anneciğim,” dedi. “Genelde her zaman böyle başlar ve iş çığırından çıkar. Artık soru sormaktan, sitem etmekten vazgeçtim diyorsunuz, oysa başladınız bile! Neyse, en azından iyi niyetliydiniz… Sizi asla bırakmayacağım. Başka biri olsa, böyle bir kız kardeşten kaçardı. Şu anda bana nasıl baktığını kendiniz de görüyorsunuz. Yeter artık! Ben de sevinmiştim… Nastasya Filipovna’yı kandırdığımı da nereden çıkarıyorsunuz? Varya’ya gelince, nasıl isterse öyle yapsın. Artık yeter!” Ganya’nın öfkesi her kelimesiyle birlikte artıyordu. Farkına varmadan amaçsızca odada dolaşmaya başladı.</p>

      <p class="e-paragraf">“Eğer o gelirse, ben burayı terk edeceğimi söylemiştim, sözümü de tutacağım” dedi Varya.</p>

      <p class="e-paragraf">“İnadın yüzünden!” diye bağırdı Ganya. “İnadın yüzünden de evlenmiyorsun! Ne bakıyorsun? Vız gelir bana Varvara Ardalyonovna. İstersen burayı hemen terk edebilirsin! Bıktım artık!”</p>

      <p class="e-paragraf">Prensin kalktığını görünce, “Ne o? Sonunda bizi bırakmaya mı karar verdiniz Prens?” diye bağırdı. Ganya’nın sesi çok öfkeliydi, öyle ki, öfkesinden aldığı haz ile kendini bütünüyle bu duyguya teslim etmiş ve getirebileceği sonuçlara artık aldırmaz olmuştu.</p>

      <p class="e-paragraf">Prens cevap vermek için kapının eşiğinden dönmüştü ama saldırganın yüzündeki ifadeyi görünce, sözlerinin bardağı taşıracak son damla olacağını anladı ve hiçbir şey söylemeden çıktı. Birkaç dakika sonra salondan gelen seslerden, arkasından aile kavgasının büyüdüğünü anladı.</p>

      <p class="e-paragraf">Koridora, oradan da kendi odasına gitmek üzere salondan hole geçmişti. Merdivene bakan sokak kapısının önünden geçerken birinin var gücüyle çıngırağı çalmaya çalıştığını fark etti. Ama bir bozukluk vardı ve çıngırak ses çıkarmıyordu. Prens kapıyı açtı ve şaşkınlıktan donakaldı.</p>

      <p class="e-paragraf">Karşısında Nastasya Filipovna duruyordu. Resminden onu hemen tanıdı. Kadının gözleri öfkeyle parladı, Prensi omzuyla iterek hemen hole girdi. Kürkünü çıkarırken kızgınlıkla konuşuyordu. “Çıngırağı tamir etmeyecek kadar tembelsen bari holde otur ki, kapı çalındığında duyasın. Bak, şimdi de kürkümü düşürdün, salak!”</p>

      <p class="e-paragraf">Kürkü gerçekten de yerdeydi. Nastasya Filipovna, Prensin kürkü almasını beklemeden atıvermiş, Prens de onu yakalayamamıştı.</p>

      <p class="e-paragraf">“Seni kovmak gerek! Git de geldiğimi bildir.”</p>

      <p class="e-paragraf">Prens bir şeyler söylemek üzere ağzını açtı, ancak dilini yutmuş gibiydi. Kürkü yerden aldı ve salona yürüdü.</p>

      <p class="e-paragraf">“Bak, şimdi de kürkümü alıp gidiyor! Kürkü niye götürüyorsun ki? Hah hah ha… Deli misin nesin!”</p>

      <p class="e-paragraf">Prens geri döndü; aval aval bakıyordu. Nastasya Filipovna kahkaha atınca o da gülümsedi ama dili hâlâ dönmüyordu. Kapıyı açtığında yüzü bembeyaz kesilmişti, şimdi ise kızarıp bozarıyordu.</p>

      <p class="e-paragraf">Genç kadın, “Bu budala da kimin nesi?” diye bağırdı ayağını yere vurarak. “Hey, kimi haber vereceğini biliyor musun?”</p>

      <p class="e-paragraf">“Nastasya Filipovna’yı” diye mırıldandı Prens.</p>

      <p class="e-paragraf">“Beni nereden tanıyorsun?” diye sordu genç kadın. “Git hadi, haber ver… Bu gürültü de ne?”</p>

      <p class="e-paragraf">“Kavga ediyorlar” diye cevapladı Prens ve salona doğru yürüdü.</p>

      <p class="e-paragraf">Belli ki salona çok önemli bir anda girmişti. Nina Aleksandrovna kaderine boyun eğme kararını unutmuş, Varya’yı savunuyordu. Varya’nın yanında Ptizin duruyordu; kurşun kalemle yazılı kâğıdı elinden bırakmıştı. Varya başı önünde bir kız sayılmazdı, korkmuşa benzemiyordu. Ama ağabeyinin kabalığı gittikçe artıyor ve dayanılmaz oluyordu. Böyle durumlarda Varya genellikle sessiz kalır, gözlerini ayırmadan ona alaylı alaylı bakardı. Bu davranışının onu çileden çıkardığını çok iyi biliyordu. İşte tam o anda Prens içeri girdi ve, “Nastasya Filipovna!” diye bildirdi.</p>

      <p class="e-2-baslik">IX</p>

      <p class="e-paragraf">Salona derin bir sessizlik çöktü. Herkes şaşkınlıkla Prense bakıyordu; sözlerini anlamamışlardı ya da anlamak istemiyorlardı sanki. Ganya korkudan donakalmıştı.</p>

      <p class="e-paragraf">Nastasya Filipovna’nın gelişi, özellikle de o anda salona girmesi herkes için tuhaf ve can sıkıcı bir sürpriz olmuştu. Nastasya Filipovna’nın ilk ziyaretiydi bu. O zamana dek öylesine kibirli davranmıştı ki, Ganya’yla konuşurken ailesiyle tanışma isteği göstermemiş, hatta son zamanlarda onların varlığından haberi yokmuş gibi davranmıştı. Ganya ondan, ziyaret bir yana, alay ve aşağılama bekliyordu. Delikanlı, Nastasya Filipovna’nın, onun evinde evlilik planları hakkında neler düşünüldüğünü, kendisine nasıl bir gözle bakıldığını bildiğinden emindi. Bu ziyaret, <span class="e-italik">şu anda</span>, yani Nastasya Filipovna’nın doğum gününde, delikanlıya resmini hediye ettiği ve kaderini belirleyecek kararın verileceği günde, bu kararın ne yönde olacağını da gösteriyordu.</p>

      <p class="e-paragraf">Şaşkınlık uzun sürmedi. Nastasya Filipovna salonun eşiğinde göründü; girerken bir kez daha Prensi yana itti.</p>

      <p class="e-paragraf">“Nihayet girebildim… Çıngırağı neden bağlıyorsunuz ki?” dedi neşeyle, kendisini karşılamak için koşan Ganya’ya. “Neden yüzünüz böyle asık? Beni tanıştırsanıza…”</p>

      <p class="e-paragraf">İyice sersemleşen Ganya, Nastasya Filipovna’yı önce Varya ile tanıştırdı; iki kadın tuhaf tuhaf bakıştı ve zoraki bir şekilde birbirlerine ellerini uzattı. Gerçi Nastasya Filipovna gülüyor ve neşeli görünmeye çalışıyordu. Oysa Varya’nın dudaklarında görgünün gerektirdiği o ufak tebessüm bile yoktu; Nastasya Filipovna’ya dik dik, asık bir yüzle bakıyordu. Ganya kanının donduğunu hissetti, şu anda yalvarması imkânsızdı! Varya’ya öyle tehdit dolu bakışlar fırlattı ki genç kız bakışlarının gücünden bu anın kardeşi için önemini anladı. Daha fazla direnmemeye karar vermiş olmalı ki, Nastasya Filipovna’ya tebessüm eder gibi oldu. (Aile fertleri her şeye rağmen birbirlerini seviyordu.) Nina Aleksandrovna durumu biraz toparlamaya çalıştı. Aklı iyice karışan Ganya, annesini kız kardeşinden sonra, üstelik Nastasya Filipovna’nın yanına götürerek tanıştırmıştı. Ama bundan “büyük zevk” duyduğunu belirtmeye çalışan Nina Aleksandrovna henüz sözünü bitirmeden Nastasya Filipovna pencerenin köşesindeki küçük kanepeye (henüz buyur edilmemişti) oturdu ve Ganya’ya dönerek, “Çalışma odanız nerede?” diye bağırdı. “Peki ya kiracılarınız? Kiracılarınız var, öyle değil mi?”</p>

      <p class="e-paragraf">Ganya kıpkırmızı kesildi. Bir şeyler söylemek üzere ağzını açmıştı ki Nastasya Filipovna konuşmasını sürdürdü. “Ama burada kiracı için yer yok ki! Gördüğüm kadarıyla bir çalışma odanız bile yok,” dedi ve Nina Aleksandrovna’ya dönerek “Kârlı bir iş mi bari?” diye sordu.</p>

      <p class="e-paragraf">“Uğraş gerektiren bir iş,” dedi kadın. “Tabii kârlı olması bekleniyor. Gerçi biz henüz…”</p>

      <p class="e-paragraf">Ama Nastasya Filipovna onu dinlemiyordu. Gülerek Ganya’ya dönüp, “Suratınızın hali de ne böyle? Aman Tanrım, şu anda yüzünüzü bir görseniz!” diye bağırdı.</p>

      <p class="e-paragraf">Genç kadın kahkahalarla güldü. Ganya’nın yüzü gerçekten görülmeye değerdi. Donukluğu, gülünç ve korkakça şaşkınlığı yok olmuştu; beti benzi atmış, dudakları titreyerek çarpılmıştı. Kahkahalar atan Nastasya Filipovna’ya sessizce ve dik dik bakıyordu.</p>

      <p class="e-paragraf">Prens de hâlâ Nastasya Filipovna’yla karşılaşmanın verdiği şaşkınlıktan dili tutulmuş bir vaziyette salonun kapısında çivilenmiş gibi duruyor ve olan biteni izliyordu. Prens, Ganya’daki ani değişikliği fark etti ve işlerin kötüye gittiğini anlayınca elinde olmadan hafifçe öne çıktı. “Biraz su için,” diye fısıldadı. “Hem böyle bakmayın…”</p>

      <p class="e-paragraf">Bunları hiçbir art niyeti olmadan söylemişti ama sözleri büyük bir etki yarattı. Ganya’nın öfkesi birdenbire Prense yöneldi; onu omzundan yakaladı. Tek kelime etmedi, bakışları kin ve nefret doluydu. Salondaki herkes büyük bir heyecana kapılmıştı. Nina Aleksandrovna hafif bir çığlık attı. Ptizin endişeyle öne atıldı. Kapının eşiğinde beliren Kolya ile Ferdişçenko afalladılar. Sadece Varya annesinin yanında, ayakta, kollarını göğsünde kavuşturmuş duruyor ve eskisi gibi dikkatle etrafını süzmeyi sürdürüyordu.</p>

      <p class="e-paragraf">Neyse ki Ganya hemen kendini toparladı; gergin bir şekilde güldü. “Yapmayın Prens, doktor musunuz siz?” dedi göstermelik bir neşeyle. “Nastasya Filipovna, takdim edeyim, Prens Lev Nikolayeviç Mişkin; kendisini daha bu sabah tanıdım, ama son derece değerli bir şahıstır.”</p>

      <p class="e-paragraf">Nastasya Filipovna, Prense şaşkınlıkla bakıyordu. “Prens mi? O bir prens mi? Ben de kendisini bekleme odasında görünce geldiğimi haber vermesi için yolladım. Düşünebiliyor musunuz? Hah hah ha!..”</p>

      <p class="e-paragraf">“Ziyanı yok, ziyanı yok,” dedi o esnada yaklaşan Ferdişçenko. Ortanın yumuşamasına sevinmişti. “Ziyanı yok, <span class="e-italik">se non e vero</span> <span class="e-dipnotno" style="font-size:0.74em;"><a class="footnote-link" href="#footnote-202-8" id="footnote-202-8-backlink">8</a></span>…</p>

      <p class="e-paragraf">“Sizi bir azarlamadığım kaldı Prens. Beni bağışlayın. Ferdişçenko, bu saatte burada ne işin var?” Sonra Prensi hâlâ omzundan tutan Ganya’ya dönerek, “Prens Mişkin, öyle mi?” diye sordu.</p>

      <p class="e-paragraf">“Kiracılarımızdan biri” dedi Ganya.</p>

      <p class="e-paragraf">Salonda hakim olan gergin havayı dağıtmak için Prens ender rastlanan biri gibi tanıtıldı. Delikanlı, Nastasya Filipovna’ya kendisi hakkında Ferdişçenko’nun “budala” diye fısıldadığını bile işitti.</p>

      <p class="e-paragraf">“Söyler misiniz, az evvel hakkınızda yanıldığımda neden beni uyarmadınız?” dedi Nastasya Filipovna, Prensi küstahça tepeden tırnağa süzerek. Genç kadın, cevap olarak duyacaklarının kesinlikle budalaca olduğuna inanmış, kahkahalar atmaya hazır bir vaziyette bekliyordu.</p>

      <p class="e-paragraf">“Sizi ansızın orada görünce, çok şaşırdım….” dedi Prens kısık bir sesle.</p>

      <p class="e-paragraf">“Benim kim olduğumu nasıl bildiniz? Daha evvel görmüş müydünüz? Nerede? Sanki ben de sizi bir yerden hatırlıyorum. Beni görünce neden şaşkınlıktan donup kaldınız, söyler misiniz lütfen? Bende şaşılacak bir şey mi var?”</p>

      <p class="e-paragraf">Ferdişçenko yüzünü gözünü oynatarak araya girdi.</p>

      <p class="e-paragraf">“Vah, vah… Ulu Tanrım, bu soruyu bana sorsalardı, neler demezdim ki! Keşke yerinizde ben olsaydım Prens!”</p>

      <p class="e-paragraf">“Sizin yerinizde olsam, benim de söyleyeceğim çok şey olurdu,” dedi Prens, Ferdişçenko’ya gülerek. Sonra Nastasya Filipovna’ya dönerek sürdürdü: “Resminizi görmüştüm, daha sonra Epançinler’de sizden bahsettik. Sabah erkenden, Petersburg’a yaklaşırken, trende Parfen Rogojin hakkınızda bana çok şey anlattı. Az evvel kapıyı açtığımda sizi düşünüyordum ve birden sizi karşımda gördüm.”</p>

      <p class="e-paragraf">“Ben olduğumu nasıl anladınız?”</p>

      <p class="e-paragraf">“Resminizden ve…”</p>

      <p class="e-paragraf">“Ve?”</p>

      <p class="e-paragraf">“Sizi aynen böyle hayal ediyordum. Sanki önceden görmüş gibiyim.”</p>

      <p class="e-paragraf">“Nerede?”</p>

      <p class="e-paragraf">“Gözlerinizi hatırlıyorum… Ama bu imkânsız tabii! Yanılıyor olmalıyım. Buraya daha evvel hiç gelmedim. Belki de rüyamda…”</p>

      <p class="e-paragraf">“Çok yaşayın Prens!” diye bağırdı Ferdişçenko. “Gerçi… gerçi bütün bunlar masumca söylenmiş sözler!” diye ilave etti.</p>

      <p class="e-paragraf">Prens son birkaç cümlesini kesik kesik söylemişti; aşırı derecede heyecanlı olduğu her halinden belliydi. Nastasya Filipovna ona büyük bir merakla bakıyor, ama artık gülmüyordu.</p>

      <p class="e-paragraf">O esnada Prensi ve Nastasya Filipovna’yı çevreleyen kalabalığın arkasından gür bir ses yükseldi. Nastasya Filipovna’nın önünde, bizzat aile reisi General İvolgin duruyordu. Üzerinde kar beyazı bir gömlek ve frak vardı; bıyıkları boyalıydı…</p>

      <p class="e-paragraf">Ganya için bu kadarı artık çok fazlaydı.</p>

      <p class="e-paragraf">Aşırı derecede bencil ve kibirli bu genç adam, son iki ay içinde, daha seçkin çevrelere girebilmek için kendine dayanak aramaya koyulmuştu, ancak hâlâ acemiydi, başarısızlık gölgesi peşini hiç bırakmıyordu. Çaresizlik onu küstah bir despot kılmıştı, ailesine karşı bu şekilde davranan Ganya, onu sürekli şaşırtan ve acımasızca ezen Nastasya Filipovna’nın karşısında buna cesaret edemiyordu. Genç kadının onun hakkında “sabırsız dilenci” dediği kulağına çalınmış ve bunun acısını çıkartacağına yemin etmişti. Bazen de hayatındaki çelişkileri uzlaştıracağı konusunda çocukça hayallere kapılmıştı Ganya. Bütün bunlar yetmiyormuş gibi, şimdi de, hastalık derecesinde kibirli biri için en korkunç acıya katlanmak zorunda kalacaktı –ailesi yüzünden utanç duyma acısına… Delikanlının aklından ilk defa “Alacağım ödül bütün bunlara değer mi?” diye geçti.</p>

      <p class="e-paragraf">O anda, iki aydan beri geceleri kâbuslar gördüren, ürperten, gerçekleştiği takdirde utançtan yerin dibine girmesine sebep olacak olay meydana gelmiş; babasıyla Nastasya Filipovna karşılaşmıştı. Bazen kendi kendine işkence eden Ganya, Generali düğün töreni sırasında hayal etmeye çalışır ama bu acımasız sahneye asla sonuna dek dayanamaz, hemen kafasından uzaklaştırırdı. Belki de felaketi aşırı derecede büyütüyordu; ama hastalığa varacak derecede kibirli kişiler bunu hep yapar. Son iki ay içinde, bütün bunları iyice düşünmeye zamanı olmuştu. Sonunda ne şekilde olursa olsun, annesinin bu hususta tutumuna aldırmadan, babasını Petersburg’dan uzaklaştırmaya karar vermişti. On dakika evvel, Nastasya Filipovna birden içeriye girdiğinde, şaşkınlıktan donakalmış ve Ardalyon Aleksandroviç’in ortaya çıkabileceğini unutmuştu. Bu yüzden hiçbir tedbir almamıştı. Ve işte şimdi General bütün görkemiyle Nastasya Filipovna’nın huzurundaydı… Üstelik tam da Nastasya Filipovna’nın kendisini ve ailesini alaya almak için fırsat kolladığı sırada (Ganya bundan kesinlikle emindi.) Zaten bu ziyaretin başka ne amacı olabilirdi? Annesi ve kız kardeşiyle yakın ilişkiler kurmaya mı, yoksa onları aşağılamaya mı gelmişti? Etrafına bakınca genç kadının amacı açıkça belli oluyordu: Annesiyle kız kardeşi, aşağılanmış gibi bir kıyıya çekilmişlerdi, oysa Nastasya Filipovna onların odada olduklarını bile unutmuş gibi görünüyordu… Bu şekilde davrandığına göre, kesinlikle bir amacı vardı!</p>

      <p class="e-paragraf">Ferdişçenko, Generali kolundan tutup götürdü.</p>

      <p class="e-paragraf">General gülümseyerek eğildi ve saygın birine yaraşır bir şekilde, “Ardalyon Aleksandroviç İvolgin,” dedi. “Yaşlı, bahtsız bir asker. Bu ailenin reisi olarak böylesine güzel…”</p>

      <p class="e-paragraf">Ama sözünü bitiremedi. Ferdişçenko hemen altına bir iskemle sürdü; yemekten sonra ayakta durmakta zorlanan General iskemleye oturdu, daha doğrusu üzerine düştü. Yine de bu durum Generalin keyfini kaçırmadı; kolayca pes eden biri değildi. Nastasya Filipovna’nın tam karşısına yerleşti ve yavaşça genç kadının parmaklarını dudaklarına götürdü. Dış görünüşü ve davranışları hâlâ bir hayli etkiliydi, bunun farkındaydı; iki üç sene öncesine kadar seçkin çevrelerde yer alıyordu. Generalin bazı zaafları da o zamanlar başlamıştı, ama toplum içinde hâlâ hoş ve etkileyiciydi. Nastasya Filipovna, Ardalyon Aleksandroviç’in gelişine çok sevinmiş görünüyordu; onu gıyaben tanıyordu.</p>

      <p class="e-paragraf">“Duyduğuma göre oğlum…” diye söze başladı Ardalyon Aleksandroviç.</p>

      <p class="e-paragraf">“Oğlunuz ya! Siz de pek ilgili bir babasınız doğrusu! Neden hiç ziyaretime gelmediniz? Ne o, saklanıyor musunuz? Oysa beni ziyaret etmenizde bir sakınca yok!”</p>

      <p class="e-paragraf">General tekrar söze başladı. “On dokuzuncu asrın çocukları ve ebeveynleri…”</p>

      <p class="e-paragraf">O esnada Nina Aleksandrovna yüksek sesle, “Nastasya Filipovna, Ardalyon Aleksandroviç’e bir dakika izin verin lütfen, onu çağırıyorlar” dedi.</p>

      <p class="e-paragraf">“Gitmesine izin vermek mi? Ama hakkında o kadar çok şey duydum ki uzun zamandır onunla tanışıp sohbet etmeyi arzuluyordum! Beni bırakıp gitmezsiniz, değil mi General?”</p>

      <p class="e-paragraf">“Size söz veriyorum, sizi görmeye yine gelecek; ama şu anda istirahat etmesi lazım.”</p>

      <p class="e-paragraf">Nastasya Filipovna, “Dinlenmeniz gerektiğini söylüyorlar, Ardalyon Aleksandroviç” diye bağırdı. Elinden oyuncağı alınan şımarık bir kız çocuğuna benziyordu.</p>

      <p class="e-paragraf">General, kendisini budala gibi göstermek için elinden geleni yapmaya devam etti. Elini göğsüne dayadı ve karısına dönerek sitemle, “Yapma canım!” dedi.</p>

      <p class="e-paragraf">“Buradan çıkmayacak mısınız, anneciğim?” diye sordu Varya yüksek sesle.</p>

      <p class="e-paragraf">“Sonuna kadar kalacağım Varya.”</p>

      <p class="e-paragraf">Nastasya Filipovna bu konuşmayı duymamış olamazdı ama belli ki neşesi artmıştı. Generali soru yağmuruna tuttu. Yaşlı adam sevinçten kendini unutmuştu; salondakilerin kahkahaları arasında nutuk atıyordu.</p>

      <p class="e-paragraf">Kolya, Prense dönerek, “Bir yolunu bulup da onu buradan götüremez misiniz? Yalvarırım!” dedi. Zavallı çocuğun gözleri öfkeden yaşarmıştı. “Ah, şu lanet Ganya!” diye söylendi kısık bir sesle.</p>

      <p class="e-paragraf">General hevesle Nastasya Filipovna’nın sorularını cevaplıyordu: “İvan Fedoroviç Epançin ile çok iyi dosttuk. Ben, o ve bugün yirmi senelik acı bir ayrılıktan sonra, oğlunu kucakladığım müteveffa Prens Lev Nikolayeviç Mişkin, ayrılmaz dosttuk. Tıpkı üç silahşorlar gibi: Athos, Portos, Aramis. Ama ne yazık ki içimizden birisi, toprağı bol olsun, iftiralar ve kurşunlara yenik düştü; ikincisi ise karşınızda duruyor ve hâlâ iftiralar ve kurşunlarla mücadele ediyor…”</p>

      <p class="e-paragraf">“Kurşunlarla mı?” diye bağırdı Nastasya Filipovna.</p>

      <p class="e-paragraf">“Evet, kurşunlar… göğsümde. Kars’ta yaralanmıştım; havalar bozulunca kurşunları hissederim. Bunun dışında, bir filozof gibi yaşarım, uzun yürüyüşler yaparım, işinden elini eteğini çekmiş her burjuva gibi lokalde dama oynar ve <span class="e-italik">Indépendance</span> okurum. Bizim Portos, yani Epançin ile aramız üç sene evvel, trendeki fino köpeği olayından sonra açıldı.”</p>

      <p class="e-paragraf">“Fino köpeği mi?” diye sordu Nastasya Filipovna merakla. “Fino demek…” dedi dalgın bir şekilde. Bir şeyleri hatırlamaya çalıştığı belliydi. “Hem de trende!…”</p>

      <p class="e-paragraf">“Saçma bir olay. Prenses Belokonskaya’nın mürebbiyesi Bayan Smith yüzünden… İnanın, anlatmaya bile değmez.”</p>

      <p class="e-paragraf">“Lütfen anlatın!” diye bağırdı neşeyle Nastasya Filipovna.</p>

      <p class="e-paragraf">“Bu hikâyeyi henüz ben de duymadım,” dedi Ferdişçenko. “<span class="e-italik">C’est du nouveau</span><span class="e-dipnotno" style="font-size:0.74em;"><a class="footnote-link" href="#footnote-202-9" id="footnote-202-9-backlink">9</a></span>.”</p>

      <p class="e-paragraf">Nina Aleksandrovna bir kez daha yalvarırcasına, “Ardalyon Aleksandroviç!” dedi.</p>

      <p class="e-paragraf">“Baba, sizi çağırıyorlar!” diye seslendi Kolya.</p>

      <p class="e-paragraf">Ama Generalin keyfi yerindeydi. Kendinden memnun bir halde anlatmaya başladı:</p>

      <p class="e-paragraf">“Saçma bir olaydı dediğim gibi. İki sene önceydi. X demiryolu hattının açılışından birkaç gün sonra… Sivildim o zamanlar. Görevimin devir teslim işleriyle ilgileniyordum. Birinci mevki bir bilet alıp trene bindim, oturdum, sigara içiyordum… Kompartımanda yalnızdım. Sigara içmek yasak değildi ama izin de verilmemişti. Adamına göre idare ediyorlardı işte. Cam açıktı. Hareket düdüğü çalmadan hemen önce iki kadın tam karşıma gelip oturdu. Bir fino köpekleri vardı. Kadınlardan birinin üzerinde gösterişli, açık mavi bir elbise vardı; ötekiyse daha sadeydi, siyah, ipek bir kıyafet giymişti. Hoş görünüyorlardı. İkisinin de burnu havadaydı; aralarında İngilizce konuşuyorlardı. Ben sigaramı içmeye devam ettim. Bir an söndüreyim mi diye düşündüm ama nasıl olsa pencere açık diye tüttürmeye devam ettim. Fino, mavili kadının dizlerinde yatıyordu; yumruk kadar bir köpekti. Patileri beyaz, simsiyah bir hayvandı; boynunda gümüş armalı bir tasması vardı. Sessizce sigaramı içmeye devam ediyordum. Kadınların bundan pek hoşlanmadıklarını fark ettim. Biri kaplumbağa çerçeveli gözlüğünü bana çevirdi. Aldırış etmedim; çünkü bir şey söylemiyorlardı. Sigara içtiğimden dolayı memnuniyetsizliklerini dile getirmiş olsalardı anlardım… İnsanlar konuşa konuşa anlaşır, öyle değil mi? Ağızlarını bile açmıyorlardı… Birdenbire mavili kadın, sanki aklını kaçırmış gibi, en ufak bir ikazda bulunmadan sigaramı parmaklarımın arasından kaptığı gibi pencereden attı! Dilim tutuldu. Tren hızla gidiyordu, öylece bakakaldım. Tam anlamıyla vahşi bir kadındı. Gösterişli de bir kadındı hani –iri yapılı, uzun boylu, sarışın, pembe yanaklı bir kadın. Gözleri şimşek gibi parlıyordu. Tek kelime bile etmeden, büyük bir incelikle, son derece nazik bir biçimde finoya yaklaşıp iki parmağımla incitmeden boynundan tuttum ve sigaramın ardından camdan aşağı attım! Bir çığlık attı, o kadar! Tren hızla gitmeye devam ediyordu…”</p>

      <p class="e-paragraf">Nastasya Filipovna, küçük bir kız çocuğu gibi ellerini çırparak bağırdı: “Siz bir canavarsınız!”</p>

      <p class="e-paragraf">“Bravo, bravo!” diye haykırdı Ferdişçenko.</p>

      <p class="e-paragraf">Generalin gelişine canı çok sıkılan Ptizin bile gülümsedi. Kolya bile güldü ve yüksek sesle:</p>

      <p class="e-paragraf">“Çok yaşa, baba!” dedi.</p>

      <p class="e-paragraf">General zafer kazanmış bir edayla sürdürdü. “Haklıydım, bin bir kere haklıydım! Zira sigara içmek yasaksa, trene köpek sokmak haydi haydi yasaktır.”</p>

      <p class="e-paragraf">“Yaşa baba!” diye bağıdı Kolya coşkuyla. “Harika! Kesinlikle ben de aynı şey yapardım!”</p>

      <p class="e-paragraf">Nastasya Filipovna sabırsızlanmıştı. “Kadın ne yaptı peki?”</p>

      <p class="e-paragraf">“O mu?” dedi General, kaşlarını çatarak. “İşte bütün tatsızlık ondan çıktı. Tek söz etmeden, en ufak bir uyarıda bulunmadan elini kaldırdı… ve yanağıma bir şaplak indirdi! Gerçekten de vahşi bir kadındı.”</p>

      <p class="e-paragraf">“Ya siz?”</p>

      <p class="e-paragraf">General bir süre sessiz durdu, sonra kaşlarını kaldırdı ve kollarını açarak, “Kendimi tutamadım…” dedi.</p>

      <p class="e-paragraf">“Canını mı yaktınız?”</p>

      <p class="e-paragraf">“Yemin ederim yakmadım. Rezalet koptu, ama canını asla yakmadım. Sadece kendimi savunmak için o anda ben de elimi kaldırmıştım. Ama işe şeytan karıştı bir kere, açık mavi giysili kadın İngiliz’di; Prenses Belokonskaya’nın mürebbiyesi miymiş, aile dostu muymuş neymiş… Siyah ipeklere bürünmüş olanı en büyük Prenses Belokonskaya imiş; otuz beş yaşlarında, evde kalmış bir kız… Altı prenses de ayılıp bayılmış, gözyaşları döküp sevgili finoları için yas tutmuşlar. Prenseslerin korkunç çığlıkları, İngiliz kadının feryatları… Kıyamet kopmuş! Tabii özürlerimi bildirdim, mektup yazdım. Ama ne beni, ne de özürlerimi kabul ettiler. Belokonski ailesiyle Epançinler arasındaki dostluk malum. Bu olay yüzünden Epançin ailesi ile de aramız açıldı.”</p>

      <p class="e-paragraf">“Ama bu nasıl olur?” diye sordu birden Nastasya Filipovna. “Aynı hikâyeyi beş altı gün önce <span class="e-italik">Indépendance</span>’de okudum! Devamlı <span class="e-italik">Indépendance</span> okurum. Hikâye kelimesi kelimesine aynıydı! Yalnız olay Ren Bölgesi hatlarından bir trende, bir Fransız erkek ile İngiliz kadın arasında geçiyordu. Aynı şekilde sigara çekilip atılmış, fino de pencereden atılmış. Kadının elbisesi bile açık maviymiş!”</p>

      <p class="e-paragraf">General kıpkırmızı kesildi. Kolya başını ellerinin arasına aldı. Ptizin hızla arkasını döndü. Yalnızca Ferdişçenko kahkaha atmaya devam ediyordu. Ganya’nın ne durumda olduğunu anlatmaya gerek yok; dayanılmaz bir acı içinde sessizce duruyordu.</p>

      <p class="e-paragraf">“Size yemin ederim, aynı olay benim de başıma geldi” diye mırıldandı General.</p>

      <p class="e-paragraf">Kolya durumu kurtarmaya çalıştı. “Babamla Belokonskaya’ların mürebbiyesi Bayan Smith arasında sahiden de tatsız bir olay yaşanmıştı, hatırlıyorum.”</p>

      <p class="e-paragraf">“Nasıl olur! Hikâye kelimesi kelimesine aynı; açık mavi giysi dahil, aynı!” diye üsteledi Nastasya Filipovna insafsızca. “Size <span class="e-italik">Indépendance Belge</span>’yi yollayayım!”</p>

      <p class="e-paragraf">“Ama bu olay iki sene evvel geldi başıma…” diye üsteledi General.</p>

      <p class="e-paragraf">“Ya, öyle demek!”</p>

      <p class="e-paragraf">Nastasya Filipovna çılgıncasına gülüyordu.</p>

      <p class="e-paragraf">Ganya babasının omzundan tutarak titrek ve acı bir sesle bağırdı: “Baba, bir dakikalığına gelir misiniz lütfen!” Bakışları kin doluydu.</p>

      <p class="e-paragraf">O anda biri çanı koparacakmış gibi çalmaya başladı. Bu sıradan bir ziyaretçi olamazdı. Kolya kapıyı açmaya koştu.</p>

      <p class="e-2-baslik">X</p>

      <p class="e-paragraf">Giriş birden gürültülü bir kalabalıkla doldu. Gelenlerin ardı kesilmiyordu. Herkes bir ağızdan konuşuyordu. Merdivenlerde ve giriş kapısının önünde bağrışmalar sürüyordu. Bu gerçekten de şaşırtıcı bir ziyaretti. Salonda oturanlar birbirlerine baktı. Ganya misafir odasına koştu; orası da dolmuştu.</p>

      <p class="e-paragraf">Prensin bildiği bir ses, “Ha işte, Yahuda!” diye bağırdı. “Selam Ganya, seni gidi alçak seni!”</p>

      <p class="e-paragraf">“Evet, ta kendisi!” dediği duyuldu başka bir sesin.</p>

      <p class="e-paragraf">Kuşkuya yer kalmamıştı; seslerden ilki Rogojin’e, diğeri ise Lebedev’e aitti.</p>

      <p class="e-paragraf">Ganya salonun eşiğinde şaşkınlıkla birbiri ardına on, on iki kişinin, Parfen Rogojin’in peşinden içeri girişlerini izliyordu. Eve dalan kalabalık bir hayli renkli, bir o kadar da pervasızdı. Bazıları palto ve kürklerini çıkarmadan içeriye giriyordu. Körkütük sarhoş olmasalar da hepsi çakırkeyifti ve adım atmak için belli ki cesaretleri yetmiyor, birbirlerinin desteğine ihtiyaç duyuyorlardı. Bu kalabalığın başında, ihtiyatlı adımlarla ilerleyen Rogojin vardı. Yüzü kararmıştı; öfkeli ve düşünceli görünüyordu. Buraya bir amaçla geldiği belliydi. Ötekiler destek amacıyla etrafında toplanmıştı. Kalabalık içinde Lebedev’den başka, kürkünü holde bırakan ve züppe bir tavırla içeri giren Zalejev ve tüccara benzeyen iki üç kişi göze çarpıyordu. Üzerinde asker paltosuna benzer bir palto olan bir adamın yanında sürekli sırıtan, kısa boylu, şişmanca biri vardı. Kimler yoktu ki… İri yarı, etine dolgun, asık yüzlü, belli ki yumruklarına güvenen bir delikanlı; bir tıp öğrencisi; durmadan gülen bir Polonyalı… İçeri girmeye cesaret edemeyen iki yabancı kadın da merdiven başında durmuş, hole bakıyordu. Kolya kapıyı yüzlerine kapayıp sürmeledi.</p>

      <p class="e-paragraf">Rogojin, misafir odasının eşiğinde Ganya’nın önünde durdu ve tekrar tutturdu: “Selam Ganya, seni alçak! Parfen Rogojin’i beklemiyordun, değil mi?”</p>

      <p class="e-paragraf">Bunları söylerken tam karşısında duran Nastasya Filipovna’yı gördü. Ona burada rastladığına belli ki çok şaşırdı; beti benzi attı, dudakları mosmor kesildi.</p>

      <p class="e-paragraf">Kendinden geçmiş bir vaziyette, “Demek doğruymuş…” dedi kısık bir sesle. “Her şey bitti!” Ve dişlerini gıcırdatarak Ganya’ya döndü. “Sana bunu ödeteceğim,” dedi sonsuz bir nefretle. “Mutlaka ödeteceğim!”</p>

      <p class="e-paragraf">Heyecandan güçlükle soluk alıyor, zar zor konuşuyordu. Farkında olmadan salonun eşiğini geçti; birden Nina Aleksandrovna’yı ve Varya’yı görünce utanarak durdu. Rogojin’in ardından, onu gölgesiymiş gibi izleyen Lebedev geldi; körkütük sarhoştu… Sonra tıp öğrencisi ile yumrukları güçlü delikanlı içeri girdi. Sağa sola selam veren Zalejev ve kısa boylu şişko da kendilerine yol açıp içeri adım attı. Belli ki kadınların varlığı onları biraz frenliyordu, ancak bir kere <span class="e-italik">başlayınca</span>, artık hiçbir şey ve hiç kimse onları durduramazdı… Yeter ki <span class="e-italik">başlasınlar</span>…</p>

      <p class="e-paragraf">Rogojin, Prensi görünce şaşırdı. “Sen de mi buradasın?” diye sordu. “Ayağında hâlâ o çarıklar var!” diye ekledi dalgın bir sesle ve bakışlarını yeniden Nastasya Filipovna’ya çevirerek, “Ah!” diye içini çekti. Genç kadın sanki onu mıknatısla çekiyordu.</p>

      <p class="e-paragraf">Nastasya Filipovna kuşkulu bir merakla olan biteni izliyordu.</p>

      <p class="e-paragraf">Sonunda Ganya kendine geldi. İçeri girenlere ters ters baktıktan sonra yüksek sesle ve özellikle Rogojin’e dönerek, “Bu da ne demek oluyor?” diye söze başladı. “Ahıra mı giriyorsunuz beyler? Burada annem ve kız kardeşim var.”</p>

      <p class="e-paragraf">“Anneni ve kız kardeşini görüyoruz” diye mırıldandı Rogojin dişlerinin arasından.</p>

      <p class="e-paragraf">“Görüyoruz annenle kız kardeşini” diye onayladı Lebedev.</p>

      <p class="e-paragraf">Yumruklarına güvenen delikanlı, harekete geçme zamanının geldiğini sanarak homurdanmaya başladı.</p>

      <p class="e-paragraf">Ganya birden coştu. “Ne oluyor?” diye bağırdı. “Çıkın buradan… Söylesenize, siz…”</p>

      <p class="e-paragraf">Rogojin, yerinden kımıldamadan hiddetle sırıttı. “Beni tanımadığını görüyorum. Rogojin’i bilmiyor musun?”</p>

      <p class="e-paragraf">“Sizi bir yerde görmüştüm, ama…”</p>

      <p class="e-paragraf">“Demek bir yerde görmüştün? Hatırlatayım… Daha üç ay evvel kumarda benden, babamın parası olan iki yüz rubleyi kazanmıştın. Zavallı ihtiyar, bunu öğrenemeden öbür dünyayı boyladı. Beni oraya sen sürükledin. Knif de kâğıt kuruyordu. Tanımadın demek? Oysa Ptizin bütün olan bitene şahit. Sen nasıl bir adamsın, biliyor musun? Şimdi sana cebimden üç kâğıt para çıkarıp göstersem, Vasilevski Adası’na dört ayak koşarsın. Sen böyle bir herifsin işte! Ruhun kirli senin! Ben de bunun için geldim işte, seni satın almaya… Çizmelerimle içeri girdiğime bakma, bende para çok kardeş, seni ve sana ait olan her şeyi satın alabilirim. İstesem alırım… Her şeyi satın alırım!” Rogojin gitgide coşuyordu. “Hey, Nastasya Filipovna!” dedi yüksek sesle. “Beni kovmayın, sizden istediğim bir tek soruma cevap vermeniz: Onunla evleniyor musunuz, evlenmiyor musunuz?”</p>

      <p class="e-paragraf">Rogojin kendinden geçmişti. Sorusunu sanki bir tanrıçaya hitap ediyormuş gibi sormuştu; idam hükmü giymiş ve kaybedecek hiçbir şeyi kalmamış bir adamın bütün cesaretiyle… Cevabını ıstırap içinde bekliyordu.</p>

      <p class="e-paragraf">Nastasya Filipovna ona alaylı alaylı, tepeden bir bakış attı; ardından Varya’yı, Nina Aleksandrovna’yı ve Ganya’yı süzdü ve sesinin tınısı birdenbire değişti. “Kesinlikle hayır! Neler söylüyorsunuz? Hangi hakla sorguluyorsunuz beni?” dedi yavaşça ve ciddi bir şekilde.</p>

      <p class="e-paragraf">“Hayır demek!” diye bağırdı Rogojin; sevinçten neredeyse çıldırmıştı. “Demek hayır! Oysa onlar… Ah!.. Nastasya Filipovna, onlar sizin Ganya ile nişanlandığınızı söylüyorlar! Onunla! Bu mümkün olabilir mi hiç? Böyle söyledim! ‘Ben onu yüz rubleye satın alırım, ona bin, bilemedin üç bin ruble verince, düğün arifesinde kaçıp gider ve nişanlısını bana bırakır!’ dedim. Ganya, seni gidi alçak herif seni! Doğru söylemişim, öyle değil mi? Seve seve alırdın sen o üç bini… İşte o üç bin! Bunun için gelmiştim, bir anlaşma yapmak istiyorum seninle. Dedim ya satın alırım diye, gerçekten de alırım!”</p>

      <p class="e-paragraf">Kâh sararıp kâh moraran Ganya, “Defol git buradan, seni sarhoş!” diye bağırdı.</p>

      <p class="e-paragraf">Ganya’nın bağırması üzerine birden sesler yükseldi. Rogojin’in çetesi uzun zamandır harekete geçmek için bahane bekliyordu. Lebedev, Rogojin’in kulağına bir şeyler fısıldadı.</p>

      <p class="e-paragraf">“Doğru söylüyorsun kâtip, doğrudur ayyaş dostum,” dedi Rogojin. “Eh, ne olacaksa olsun!” diye ilave etti. Deli gibi bakınarak, korkuyla ve aynı anda küstah bir tavırla, “Nastasya Filipovna!” diye bağırdı. “İşte alın, on sekiz bin ruble!” Genç kadının önüne, masaya kâğıda sarılı, çapraz bağlı bir paket koydu. “Alın… Daha da var!”</p>

      <p class="e-paragraf">Ağzındakileri söylemeyi göze alamadı ve sustu.</p>

      <p class="e-paragraf">Lebedev korkudan değişmiş bir yüzle, “Hayır, hayır!” diye fısıldadı kulağına. Büyük ihtimalle paranın miktarı onu ürkütmüştü.</p>

      <p class="e-paragraf">Rogojin titreyerek, “Yo, bu işlerden bir şey anlamazsın sen. Kafan çalışmaz… Belli ki benimki de çalışmıyor…” dedi ve Nastasya Filipovna’nın şiddetli bakışlarını görünce pişmanlık içinde ilave etti: “Seni dinleyip ben de budalalık ettim, kâtip!”</p>

      <p class="e-paragraf">Nastasya Filipovna, Rogojin’in altüst olmuş suratına baktı ve birden güldü. “On sekiz bin, bana mı? Köylülüğünü nasıl da belli ediyor!” diye ilave etti küstahça bir samimiyetle; gitmeye hazırlanıyormuş gibi divandan hafifçe doğruldu.</p>

      <p class="e-paragraf">Olan biteni izlerken Ganya’nın yüreği hızla çarpıyordu.</p>

      <p class="e-paragraf">“On sekiz yetmez, kırk bin olsun!” diye bağırdı Rogojin. “Vanka Ptizin ve Biskup yedi gibi kırk bini getirecekler. Kırk bin! Tam tamına kırk bin!”</p>

      <p class="e-paragraf">Yaşananlar kesinlikle bir rezalete dönüşüyordu. Nastasya Filipovna sanki gerçekten de bu teklifi değerlendiriyor gibi gülmeyi sürdürüyor ve gitmiyordu. Nina Aleksandrovna ile Varya da iskemlelerinden kalkmış; bu işin nereye varacağını görmek için sessizce, korku ve kaygı içinde bekliyorlardı. Varya’nın gözleri parlıyordu. Olanlar belli ki Nina Aleksandrovna’yı çok etkilemişti; titriyordu, düşüp bayılacak gibiydi.</p>

      <p class="e-paragraf">“Öyleyse yüz veririm! Yüz bini hemen bugün veririm! Ptizin, gel yardım et bana! Hem bu işten sen de kazançlı çıkarsın.”</p>

      <p class="e-paragraf">Ptizin hızla ona yaklaşıp kolundan tuttu. “Aklını mı kaybettin?” diye fısıldadı. “Sarhoşsun sen. Polis çağıracaklar. Nerede olduğunu sanıyorsun?”</p>

      <p class="e-paragraf">Nastasya Filipovna, Rogojin’i kışkırtırcasına, “Atıyor ayyaş!” dedi.</p>

      <p class="e-paragraf">“Doğru söylüyorum. Yüz bini bugün veririm! Ptizin, canım tefecim, istediğin kadarını al, yeter ki bana bu akşam yüz bin ruble getir! Sözümde duracağım!” diye coştukça coşuyordu Rogojin.</p>

      <p class="e-paragraf">Ardalyon Aleksandroviç, Rogojin’e aniden büyük bir öfkeyle yaklaşarak, “Bütün bunlar ne demek oluyor?” diye bağırdı. O zamana kadar sessiz duran ihtiyarın bu ani çıkışı herkesi güldürdü. Etraftan kahkahalar yükseldi.</p>

      <p class="e-paragraf">“Bizimle gel, babalık, içelim güzelleşelim” dedi Rogojin gülerek.</p>

      <p class="e-paragraf">Utanç ve öfkeyle ağlayan Kolya bağırdı: “Bu yaptığınız alçaklık!”</p>

      <p class="e-paragraf">Varya öfkeden tir tir titreyerek, “İçinizde bu utanmaz kadını dışarı çıkaracak kimse yok mu?” dedi.</p>

      <p class="e-paragraf">Nastasya Filipovna, aşağılayan bir neşeyle, “O utanmaz kadın ben oluyorum!” diye cevap verdi. “Ben de aptal gibi onları akşam yemeğine davet etmek için gelmiştim! Görün bakın, sevgili kız kardeşiniz bana nasıl davranıyor, Gavrila Ardalyonoviç!”</p>

      <p class="e-paragraf">Kız kardeşinin bu çıkışı belli ki Ganya’yı çok şaşırtmıştı. Nastasya Filipovna’nın gerçekten de gideceğini anlayınca, öfkeden kendinden geçmiş bir halde Varya’nın üzerine atıldı ve onu kolundan yakaladı. “Ne yapıyorsun sen?” diye bağırdı; kız kardeşini olduğu yerde öldürebilirdi sanki. Kendini kaybetmişti ve bir şey düşünecek durumda da değildi.</p>

      <p class="e-paragraf">Varya meydan okuyan bir tavırla, “Ne mi yapıyorum?” dedi yüksek sesle. “Beni nereye sürüklüyorsun? Annemi aşağılayan, ailemizin onurunu iki paralık eden birinden özür dilemeye mi? Ne alçak bir adammışsın sen Ganya!”</p>

      <p class="e-paragraf">Birkaç dakika karşılıklı bakıştılar. Ganya hâlâ kız kardeşinin kolunu tutuyordu. Varya kolunu kurtarmaya çalıştı ama başaramadı, sonra kendini tutamayıp kardeşinin yüzüne tükürdü.</p>

      <p class="e-paragraf">“İşte böyle kızım!” diye bağırdı Nastasya Filipovna. “Bravo Ptizin, seçiminiz için sizi kutlarım!”</p>

      <p class="e-paragraf">Ganya’nın gözleri karardı ve olanca gücüyle elini kız kardeşine doğru kaldırdı. Tokat tam kızın yüzüne inecekken birisi Ganya’nın kolunu yakaladı.</p>

      <p class="e-paragraf">İki kardeşin arasına Prens girmişti.</p>

      <p class="e-paragraf">“Yeter artık!” diye bağırdı heyecandan titreyerek.</p>

      <p class="e-paragraf">“Sürekli olarak önüme çıkmandan bıktım!” diye kükredi Ganya ve Varya’nın kolunu bırakarak Prense var gücüyle bir tokat indirdi.</p>

      <p class="e-paragraf">“Tanrım!” diye bağırdı Kolya.</p>

      <p class="e-paragraf">Etraftan hayret sesleri yükseldi. Prensin beti benzi attı. Ganya’ya sitemle baktı; bir şeyler söylemek istiyor gibiydi. Dudakları tuhaf ve çarpık bir gülümsemeyle bükülmüştü. Sonunda alçak sesle, “Olsun. Beni boş ver… Ama ona dokunmana izin veremem!” dedi ve yüzünü ellerinin arasına saklayıp bir köşeye çekildi, duvara dönüp kopuk kopuk “Bu yaptığınızdan… utanacaksınız!” diye ekledi.</p>

      <p class="e-paragraf">Ganya harap olmuştu. Kolya, Prense sarılıp öptü; ardından Rogojin, Varya, Ptizin, Nina Aleksandrovna, hatta ihtiyar Ardalyon Aleksandroviç bile onu bağırlarına bastılar.</p>

      <p class="e-paragraf">Prens yüzünde aynı çarpık gülümsemeyle, “Ziyanı yok, ziyanı yok!” diye mırıldanıyordu.</p>

      <p class="e-paragraf">“Buna pişman olacaksın!” diye bağırdı Rogojin. “Böyle bir… [daha uygun sözcük bulamamıştı] kuzuya hakaret ettiğin için utanacaksın Ganya! Bırak onları Prens, yüzlerine tükür, gidelim buradan! Rogojin, nasıl bir dostmuş öğrenirsin!”</p>

      <p class="e-paragraf">Nastasya Filipovna bile Ganya’nın davranışına ve Prensin cevabına şaşırmıştı. Az önceki yapmacık gülüşüne uygun düşmeyen solgun ve düşünceli yüzü heyecanla doldu. Yine de etkilendiğini gizlemek için yüzündeki alaycı ifadeyi korumaya gayret gösteriyordu.</p>

      <p class="e-paragraf">Birden son derece ciddi bir şekilde, “Sahiden de yüzünü bir yerde gördüm!” dedi.</p>

      <p class="e-paragraf">Prens yüreğinden kopan bir sitemle, “Utanmıyor musunuz? Burada görünmek istediğiniz kadın mısınız siz? Bu mümkün mü?” diye bağırdı.</p>

      <p class="e-paragraf">Nastasya Filipovna hafifçe tebessüm etti, ama bu gülüşün altında bir şeyler gizliyordu sanki; belli ki şaşırmıştı. Ganya’ya bir göz atarak salondan çıktı. Ancak hole varmadan geri döndü, hızla Nina Aleksandrovna’ya yaklaştı, kadının elini dudaklarına götürdü ve büyük bir coşkuyla, “Gerçekten de ben o kadın değilim; Prens beni iyi anladı” diye fısıldadı. Yüzü kıpkırmızı kesilmişti. Hızla salondan çıktı, öyle ki kimse onun neden geri geldiğini anlamamıştı. Sadece Nina Aleksandrovna’nın kulağına bir şeyler fısıldadığını ve elini öptüğünü görmüşlerdi. Ama her şeyi duyan Varya, Nastasya Filipovna’yı şaşkın gözlerle uğurluyordu.</p>

      <p class="e-paragraf">Kendini toparlayan Ganya genç kadını geçirmeye koştu; onu merdivende yakaladı.</p>

      <p class="e-paragraf">“Beni uğurlamanıza gerek yok!” diye bağırdı Nastasya Filipovna. “Hoşça kalın, akşama görüşürüz! Bekliyorum, kesinlikle gelin. Beni duyuyor musunuz?”</p>

      <p class="e-paragraf">Ganya geri döndü. Utanmış, altüst olmuştu; içini eskisinden daha ağır bir sıkıntı kaplamıştı. Prensin yüzü gözünün önünden gitmiyordu. Öylesine dalmıştı ki Rogojin ve tayfasının –hepsi de bir ağızdan bağırıp atışarak– önünden geçtiklerini bile fark etmedi. Rogojin, Ptizin’le birlikte yürüyordu; hallerinden önemli ve acele bir işi tartıştıkları belliydi.</p>

      <p class="e-paragraf">Önünden geçerken Rogojin, “Kaybettin Ganya!” diye bağırdı.</p>

      <p class="e-paragraf">Ganya arkalarından endişeyle baktı.</p>

      <p class="e-2-baslik">XI</p>

      <p class="e-paragraf">Prens salondan çıktı ve odasına kapandı; Kolya hemen peşinden gitti. Onu yalnız başına bırakmaya gönlü el vermiyor, teselli etmek istiyordu.</p>

      <p class="e-paragraf">“Gitmekle iyi ettiniz,” dedi. “İçeride bir gürültü kopacak ki, sormayın. Her günkü halimiz. Hepsi şu Nastasya Filipovna yüzünden.”</p>

      <p class="e-paragraf">“Son zamanlarda sizin evde bütün dertler birbiri ardına gelmiş” dedi Prens.</p>

      <p class="e-paragraf">“Öyle oldu. Bunda bizim de payımız büyük. Ama biliyor musunuz, bizden çok daha dertli bir arkadaşım var benim. Sizi tanıştırmamı ister misiniz?”</p>

      <p class="e-paragraf">“Çok isterim. Samimi olduğunuz biri mi?”</p>

      <p class="e-paragraf">“Çok yakınız. Size daha sonra anlatırım. Prens, Nastasya Filipovna gerçekten de olağanüstü güzel, öyle değil mi? Onu daha önce hiç görmemiştim, fırsat olmamıştı. Çok etkileyici bir kadın. Ona âşık olsaydı Ganya’yı anlar, bağışlardım ama Ganya’nın derdi para… İşin gerçeği bu!”</p>

      <p class="e-paragraf">“Kardeşinizden pek hoşlanmadım.”</p>

      <p class="e-paragraf">“Bir de hoşlanacak mıydınız! Hele… şeyden sonra… Biliyor musunuz, ben bu konuda farkı düşünüyorum; neredeyse klasikleşmiş o görüşe katılmıyorum yani… Aptalın ya da deli bir zorbanın teki size bir tokat atar, siz de ömür boyu lekelenirsiniz ve bu lekeyi ancak kan temizleyebilir, ya da en azından diz çökerek özür dilemekle kurtarılır onurunuz. Ne kadar saçma! Üstelik despotça! Lermontov’un <span class="e-italik">Maskeli</span> <span class="e-italik">Balo</span>’sunun konusudur, biliyorsunuz. Bana göre aptalca. Gerçi Lermontov bunu yazarken daha çocuk yaştaymış.”</p>

      <p class="e-paragraf">“Kız kardeşinizden hoşlandım.”</p>

      <p class="e-paragraf">“Ganya’nın yüzüne nasıl da tükürdü ama! Cesur kızdır Varya. Ama siz tükürmediniz… Eminim bunu yapmama sebebiniz yüreksiz oluşunuz değil. İyi insan lafının üstüne gelir, işte Varya! Geleceğini biliyordum. Onun da kusurları var ama gerçekten de iyi kalplidir!”</p>

      <p class="e-paragraf">Varya hemen kardeşine yüklendi: “Senin ne işin var burada bakayım? Hadi odana, hem babama da bir bakıver… Canınızı sıkıyor mu Prens?”</p>

      <p class="e-paragraf">“Asla. Hatta aksini söyleyebilirim.”</p>

      <p class="e-paragraf">“İşte, ablam yine başladı… Kusurları var derken ne demek istediğimi anlıyorsunuz, değil mi Prens? Bu arada, babamın Rogojin’le birlikte gittiğini sanıyorum, yine de nerede olduğunu bir bakayım. Üzgündür şimdi o!” dedi Kolya ve çıktı.</p>

      <p class="e-paragraf">Varya, Prense dönerek, “Annemi götürüp yatırdım. Tekrar bir gürültü kopacağından korkmuştum, ama Tanrı’ya şükür olmadı. Ganya çok üzgün ve düşünceli görünüyor. Sebebi de yok değil hani! Çok büyük bir ders aldı… Size bir kez daha teşekkür etmek için geldim,” dedi ve biraz çekinerek, “Bir şey sormak istiyorum Prens, Nastasya Filipovna’yı daha önceden tanımıyordunuz, değil mi?” diye sordu.</p>

      <p class="e-paragraf">“Tanımıyordum.”</p>

      <p class="e-paragraf">“Yine de kendisinin göstermek istediği gibi bir kadın olmadığını söylediniz. Haklı olabilirsiniz. Belki de geçekten farklı biridir… Doğrusu onu anlamıyorum. Kuşkusuz amacı bizi aşağılamaktı, bu çok açık. Eskiden de hakkında birçok tuhaf şey duymuştum. Gerçekten de söylediği gibi bizi yemeğe davet etmek için geldiyse tavırlarını nasıl açıklayabiliriz? Kendisini çok iyi tanıyan Ptizin bile onun bu akşamki tutumuna bir anlam veremediğini söyledi. Peki Rogojin’le aralarında geçen konuşmalara ne dersiniz? Kendine saygı duyan biri böyle konuşabilir mi? Annem sizin için çok endişelendi, sizi merak ediyor.”</p>

      <p class="e-paragraf">“Ben iyiyim!” dedi Prens.</p>

      <p class="e-paragraf">“Nastasya Filipovna söylediklerinizi önemsedi…”</p>

      <p class="e-paragraf">“Önemsedi mi?”</p>

      <p class="e-paragraf">“Kendinden utanması gerektiğini söylediniz ve o birdenbire değişti. Onu etkilediniz!” dedi Varya, tebessüm ederek.</p>

      <p class="e-paragraf">O esnada kapı açıldı ve içeri beklenmedik biri girdi: Ganya. Varya’yı görünce bir an eşikte durdu, ardından kararlı bir şekilde Prense yaklaştı.</p>

      <p class="e-paragraf">“Prens, alçak gibi davrandım, beni bağışlayın azizim” dedi heyecanla ve içten bir sesle. Yüzünden ıstırap çektiği belliydi.</p>

      <p class="e-paragraf">Prens şaşırmıştı; cevap vermek için acele etmedi.</p>

      <p class="e-paragraf">Ganya telaşla üsteledi. “Bağışlayın, lütfen bağışlayın beni,” dedi. “İsterseniz elinizi öpmeye hazırım!”</p>

      <p class="e-paragraf">Prens afallamıştı; sessizce Ganya’yı kucakladı. Birbirlerine içtenlikle sarılıp öpüştüler.</p>

      <p class="e-paragraf">Prens şaşkınlığından sıyrılıp nihayet konuşabildiğinde heyecandan nefes nefeseydi.</p>

      <p class="e-paragraf">“Sizden bunu hiç beklemezdim!” dedi.</p>

      <p class="e-paragraf">“Kabahatimi anlayıp özür dilememi mi? Biraz önce bir budala olduğunuzu söylemiştim, ama siz başkalarının göremediği şeyleri fark ediyorsunuz. İnsan size içini açabilir ama… konuşmamak daha iyi!”</p>

      <p class="e-paragraf">Prens, Varya’yı işaret etti.</p>

      <p class="e-paragraf">“İşte özür dilemeniz gereken biri daha!”</p>

      <p class="e-paragraf">Ganya ateşli bir şekilde, “Hayır, hepsi benim düşmanım. Emin olun, Prens, bunu birçok defa tecrübe ettim. Buradakiler insanı canıyürekten bağışlamaz!” dedi ve Varya’ya sırtını döndü.</p>

      <p class="e-paragraf">“Seni bağışlamaya hazırım” dedi Varya.</p>

      <p class="e-paragraf">“Bu akşam benimle birlikte Nastasya Filipovna’ya gelir misin peki?”</p>

      <p class="e-paragraf">“İstediğin buysa gelirim, Ganya. Ama bunu çok iyi düşün lütfen… Olanlardan sonra bu ne kadar uygun olur?”</p>

      <p class="e-paragraf">“Nastasya Filipovna çözülmesi zor bir kadındır, üstelik ustaca oyunlar oynamaya da bayılır” dedi Ganya ve acı acı güldü.</p>

      <p class="e-paragraf">“Bütün bunların farkındayım, olmaz mıyım? Ama Ganya, o kadın seninle alay etti! Yetmiş beş bine değmez! Annemizin elini öptü öpmesine, ama bu da bir oyundu. Her şeye rağmen sen duyarlı bir insansın, bunları bu yüzden söylüyorum. Oraya gitme. Lütfen bu kadına dikkat et! Bu işin sonunu hiç iyi görmüyorum.” Ve Varya, büyük bir heyecan içinde hızla odadan çıktı…</p>

      <p class="e-paragraf">“Görüyorsun işte, her zamanki hali,” dedi Ganya gülümseyerek. “Bunları bilmediğimi mi sanıyorlar acaba? Ben daha başka pek çok şey biliyorum!”</p>

      <p class="e-paragraf">Ganya bunları söyledikten sonra kanepeye oturdu; belli ki ziyaretini uzatmak niyetindeydi.</p>

      <p class="e-paragraf">“Bildiğiniz halde neden böyle acı dolu bir yolu seçtiniz?” dedi Prens yavaşça.</p>

      <p class="e-paragraf">“Ne düşündüğünüzü öğrenmek isterim Prens; bu azap yetmiş beş bine değer mi, değmez mi?”</p>

      <p class="e-paragraf">“Bence değmez.”</p>

      <p class="e-paragraf">“Tahmin etmiştim. Bu şekilde evlenmeyi utanç verici mi buluyorsunuz?”</p>

      <p class="e-paragraf">“Çok utanç verici.”</p>

      <p class="e-paragraf">“Evleneceğim onunla, bunu bilin; biraz önce kararsızdım, ama artık değilim! Kesinlikle evleneceğim. Durun, ne diyeceğinizi biliyorum…”</p>

      <p class="e-paragraf">“Hayır, benim söylemek istediğim şey farklı. Bu konuda emin olmanıza geçekten de çok şaşırıyorum…”</p>

      <p class="e-paragraf">“Hangi konuda?”</p>

      <p class="e-paragraf">“Nastasya Filipovna’nın sizinle evleneceğinden eminsiniz. Ayrıca evlendiğinizde yetmiş beş bin rublenin cebinizde olacağına kesin gözüyle bakıyorsunuz. Gerçi, belki de benim bilmediğim şeyler var…”</p>

      <p class="e-paragraf">“Tabii ki her şeyi bilmiyorsunuz… Yoksa neden gireyim bu yükün altına?” dedi Ganya.</p>

      <p class="e-paragraf">“Para için evlenildiği takdirde parayı tam olarak kimin, erkeğin mi, kadının mı elinde tutacağını önceden bilmek zor…”</p>

      <p class="e-paragraf">“Bizim durumumuz farklı…” diye mırıldandı Ganya; bunu söylerken kaygılı ve düşünceliydi. “Nastasya Filipovna’nın benimle evleneceğine kesin gözle bakmam konusuna gelince, elbette, bundan hiç kuşkum yok,” diye ilave etti. “Neye dayanarak onun beni reddedeceği kanısına varıyorsunuz?”</p>

      <p class="e-paragraf">“Ben gördüklerime göre konuşuyorum. Az evvel Varvara Ardalyonovna’nın da söylediği gibi…”</p>

      <p class="e-paragraf">“Onların söylediklerine bakmayın siz. Öylesine konuşuyorlar; ne yapacaklarını bilmedikleri için… Nastasya Filipovna, Rogojin’le alay ediyor; bunu gördüm, hepimiz gördük. Önceleri korkuyordum, ama şimdi her şeyi apaçık anlıyorum. Siz şimdi onun anneme, Varya’ya, babama nasıl davrandığını söyleyeceksiniz bana…”</p>

      <p class="e-paragraf">“Ayrıca size de…”</p>

      <p class="e-paragraf">“Olsun, ama bu kadınlara has bir misillemeden başka bir şey değil. Karşımızda çok çabuk sinirlenen, kuşkucu ve kibirli bir kadın var. Tıpkı kariyerinde istediği yere gelememiş bir memur gibi… Etrafındaki herkesi hiçe saydığını göstermek istedi, beni de tabii… Buna rağmen benimle evlenecek. Kibrin insana ne tür oyunlar oynadığını bilemezsiniz: O, başkasının metresi olduğunu bildiğim halde kendisiyle sırf parası yüzünden evlenmeye hazır olduğum için beni alçağın biri olarak görüyor. Ama başka biri mesela ilerici, liberal bazı fikirler öne sürerek, kadın haklarından falan bahsederek onu istediği gibi çekip çevirecek ve böylece benden daha alçakça davranabilecek; onun bundan haberi bile yok. Ya da bir başkası bu kibirli budalayı ‘soylu yüreği ve çektiği acılar yüzünden’ sevdiğini söyleyerek aslında onunla yine parası için evlenecek ve canına okuyacak. Ona yaltaklanmadığım için beğendiremiyorum kendimi. Oysa istediği bu… O halde neden bana hakaret ediyor, türlü oyunlar oynamaya kalkıyor? Karşısında dik durup boyun eğmiyorum da ondan. Görürüz bakalım!”</p>

      <p class="e-paragraf">“Onu bu olaydan önce de seviyor muydunuz?”</p>

      <p class="e-paragraf">“Başlangıçta seviyordum. Evet… Ama buraya kadar, artık yeter! Bazı kadınlar ancak metres olmak için yaratılmıştır, başka bir şey değil… Metresim olsun demiyorum. Uslu durursa, ben de uslu dururum. Ama türlü dolaplar çevirmeye kalkarsa hemen onu terk eder, parayı da alırım tabii… Gülünç duruma düşmek gibi bir niyetim yok. Gülünç olmak istemem, bu çok önemli.”</p>

      <p class="e-paragraf">“Sanırım Nastasya Filipovna akıllı bir kadın,” dedi Prens dikkatlice. “Birbirinize karşı tam olarak ne hissettiğinizin pekâlâ farkındadır. Öyleyse neden başka biriyle evlenmiyor? Beni asıl şaşırtan bu.”</p>

      <p class="e-paragraf">“İşte her şey burada gizli zaten… Sizin bilmediğiniz şeyler var, Prens. Ayrıca o, benim kendisini çılgınca sevdiğime emin, yemin ederim. Hem biliyor musunuz, onun da beni kendince sevdiğini biliyorum. Atasözünü bilirsiniz: ‘İnsan sevdiğini yerden yere vurur’… Hayatı boyunca, beni karo valesi gibi görecek –belki de buna ihtiyacı vardır, kim bilir– yine de kendine göre sevecektir. Onun yapısı böyle. Tam bir Rus kadınıdır. Bu arada ben de boş durmuyorum, kendime göre bazı planlarım var. Az evvel Varya ile aramızda geçenler bir tesadüftü, ama çok işime yaradı. Kendisine nasıl bağlı olduğumu, onun için bütün ilişkilerimi bozabileceğimi anladı. Bizim de kafamız çalışıyor, aptal değiliz, inanın bana… Herhalde beni gevezenin teki olarak görüyorsunuzdur. Sevgili Prens, belki de size güvenmekle hata ediyorum. Ama bugüne dek sizin gibi soylu birine pek rastlamadım; bu yüzden üstünüze atladım. Lütfen ‘üstünüze atladım’ sözünü yanlış anlamayın. Az evvelki olay yüzünden bana kızgın değilsiniz, değil mi? İki senedir ilk kez içimden geldiği gibi konuşuyorum. Burada düzgün, namuslu adam çok az. En iyisi Ptizin’dir. Bana gülüyor musunuz yoksa? Alçaklar namuslu adamları sever, bilmiyor muydunuz? Ben de… Ama ben neden alçak oluyorum, söyleyin lütfen? Herkes bana alçak diyor, bu gidişle sonunda ben de buna inanacağım… “</p>

      <p class="e-paragraf">“Artık sizi asla alçak olarak göremem,” dedi Prens. “İlk başlarda öyle olduğunuza inanmıştım ama birden hakkınızdaki düşüncelerimi değiştirdiniz. Buna çok sevindim. Ayrıca bana iyi bir ders de oldu: Birini yargılarken acele etmemeli! Siz alçak biri değilsiniz, kötü biri de değilsiniz. Bence siz hiçbir yeteneği olmayan, sıradan bir insansınız; ayrıca güçlü bir karaktere de sahip değilsiniz..”</p>

      <p class="e-paragraf">Ganya gülümsedi, ancak sesini çıkarmadı. Prens dile getirdiklerinin Ganya’nın hoşuna gitmediğini anladı, sıkıldı ve o da sustu.</p>

      <p class="e-paragraf">Ganya birden konuyu değiştirdi. “Babam sizden para istedi mi?” diye sordu.</p>

      <p class="e-paragraf">“Hayır.”</p>

      <p class="e-paragraf">“İsteyecektir… Sakın vermeyin. Düzgün bir adamdı eskiden. İyi de bir çevresi vardı. Çabuk tükeniyor düzgün adamlar. Şartlar değişince o da hızla başka birine dönüştü. İnanın bana, eskiden böyle yalan söylemezdi. Abarttığı oluyordu, bu doğru, ama hikâyeler uydurmuyordu. Bakın şimdi ne halde! Sebebi elbette alkol. Bir metresi olduğunu biliyor musunuz? Sadece küçük ve zararsız bir yalancı değil artık. Annemin bitmez tükenmez sabrını anlayamıyorum. Size Kars Kuşatması’nı anlattı mı? Ya da gri yedek atının nasıl konuşmaya başladığını?”</p>

      <p class="e-paragraf">Ganya birden kahkahayla güldü. “Neden bana böyle bakıyorsunuz?” diye sordu Prense.</p>

      <p class="e-paragraf">“Böyle canıyürekten gülmenize şaşırıyorum. Gerçekten de çocuk gibi gülüyorsunuz. Az evvel benimle barışmaya geldiğinizde tıpkı çocukların yaptığı gibi, ‘İsterseniz elinizi öpmeye hazırım’ dediniz. Demek hâlâ çocukça sözler sarf ediyor, içinizden geldiği gibi davranabiliyorsunuz. Derken birdenbire karanlık işler ve şu yetmiş beş bin ruble konusunda nutuklar atmaya başlıyorsunuz. Gerçekten de çok saçma.”</p>

      <p class="e-paragraf">“Bundan ne gibi bir neticeye varıyorsunuz, Prens?”</p>

      <p class="e-paragraf">“Acaba bu işi biraz hafife almıyor musunuz? Bence iyice düşünmelisiniz. Varvara Ardalyonovna söylediklerinde haklı olabilir.”</p>

      <p class="e-paragraf">Ganya, Prensin sözünü hararetle kesti: “O ahlâk dersi vermeye bayılır! Hâlâ çocuk olduğumu ben de biliyorum. Sizinle böyle bir konuşmaya girmem bile bunu gösteriyor. Prens, benim bu işe girme sebebim, yaptığım bazı hesaplar değil,” diye devam ediyordu Ganya, gururu incinmiş bir delikanlı edasıyla. “Hesaplar yapmış olsaydım yanılırdım; çünkü henüz yeterince olgunlaşmadım, ne kafa olarak, ne de kişilik bakımından… Bana yön veren büyük bir amacım var, azimliyim. Yetmiş beş bin rubleye kavuşunca hemen bir araba alacağımı mı düşünüyorsunuz? Hayır, üç senelik redingotumu giymeyi sürdürecek ve kulüpte zaman geçirmeyi keseceğim. Memlekette işi sonuna kadar götüren insan pek yok; herkes tefecidir ama onlarda azim ve sebat yoktur. Ben amacıma ulaşacağım. Ptizin on yedi yaşındayken sokakta yatıyor, çakı satıyormuş; işe bir kapikle başlamış. Bugüne bugün altmış bin rublenin sahibi, ama nice cambazlıktan sonra! İşte ben bu cambazlık safhasını atlayarak işe doğrudan sermayeden başlayacağım. On beş sene sonra, ‘İşte İvolgin, Yahudilerin kralı’ diyecekler. Benim sıradan biri olduğumu söylüyorsunuz. Sevgili Prens, çağımızın, hele hele kuşağımızın insanına zayıf karakterli, belirli bir yeteneği olmayan, sıradan biri olduğunu söylemek hakaretlerin en büyüğüdür, farkında mısınız? Kendisine karımı satacağıma inanan Epançin’den daha çok aşağıladınız beni! Siz beni alçak olarak bile nitelendirmediniz, bu yüzden sizi parçalamak geldi içimden! Aşağılanmaktan bıktım ben, bu yüzden zengin olmak istiyorum. Param olunca, inanın bana, ben de son derece enteresan biri olacağım. Para, sıradan birine orijinalite kazandırır, bu yüzden nefret edilecek şeylerin başında gelir. Dünyanın sonuna dek de sıradan insanlara değer kazandırmaya devam edecektir. Söylediklerime isterseniz çocukça saçmalıklar deyin, isterseniz edebiyat yapıyor deyin, hiç önemli değil… Önemli olan şu: İşimi sonuna kadar götüreceğim, amacıma ulaşacağım. <span class="e-italik">Rira bien qui rira le dernier</span>.<span class="e-dipnotno" style="font-size:0.74em;"><a class="footnote-link" href="#footnote-202-10" id="footnote-202-10-backlink">10</a></span> Epançin neden bana böyle hakaret ediyor dersiniz? Düşmanlıktan mı? Asla. Ben önemsiz biriyim de ondan. O halde…</p>

      <p class="e-paragraf">“Tamam, yeter artık, gitme vakti. Kolya iki kez kapıdan baktı, yemek zamanı geldi… Ben de çıkıyorum. Ara sıra uğrarım. Burada kendinizi evinizde gibi hissedersiniz; bundan sonra sizi aileden biri olarak sayarlar. Konuştuklarımız aramızda kalsın. Bana öyle geliyor ki, biz ya çok iyi dost ya da düşman olacağız. Ne dersiniz Prens, eğer biraz önce elinizi öpseydim –ki içimden gelen buydu– daha sonra bundan dolayı size düşman kesilir miydim?”</p>

      <p class="e-paragraf">Prens, bir an düşündükten sonra, “Kesinlikle; ancak sonunda dayanamayıp beni bağışlardınız” dedi gülümseyerek.</p>

      <p class="e-paragraf">“Vay vay! Size karşı dikkatli olmalı. Beni biraz zehirleyip zehirlemediğinizi şeytan bilir. Kim bilir, belki de düşmanımsınızdır. Hah hah ha! Bu arada, Nastasya Filipovna’dan çok hoşlandınız galiba, değil mi?”</p>

      <p class="e-paragraf">“Evet… hoşlandım.”</p>

      <p class="e-paragraf">“Âşık mı oldunuz?”</p>

      <p class="e-paragraf">“Hayır.”</p>

      <p class="e-paragraf">“Ama birden kızardınız. Tamam, gülmüyorum. Hoşça kalın! Biliyor musunuz… ahlâklı bir kadındır Nastasya Filipovna… Onun, şu Totzki denen adamla hâlâ birlikte olduğunu mu düşünüyorsunuz? Yo, hayır! Hem de çoktandır… İnsan ilişkilerinde o kadar da becerikli olmadığını fark ettiniz mi? Az evvel sıkılıp çekindiği anlar oldu. Hükmetmeyi seven kadınlar böyledir işte. İnanın bana! Haydi, hoşça kalın!”</p>

      <p class="e-paragraf">Ganya, gelişinden daha rahat ve çok daha keyifli bir halde çıkıp gitti. Prens on dakika kadar hareketsiz durdu; düşüncelere dalmıştı.</p>

      <p class="e-paragraf">Kolya, başını yine kapıdan uzattı.</p>

      <p class="e-paragraf">“Canım yemek istemiyor Kolya, Epançinler’de iyi yedim.”</p>

      <p class="e-paragraf">Kolya odaya girip Prense bir mektup uzattı. Generalden geliyordu; katlanmış ve mühürlenmişti. Kolya’nın yüzünden, mektubu getirmenin kendisi için ne kadar zor olduğu belli oluyordu. Prens mektubu okudu, ayağa kalkıp şapkasını aldı.</p>

      <p class="e-paragraf">“İki adımlık yer,” dedi Kolya. Çok sıkılıyordu. “Bir şişenin başına oturmuş. İçkiyi neyle alıyor, anlamıyorum. Prens, dostum, bizimkilere size bu mektubu verdiğimi söylemeyin lütfen! Mektuplarını götürmeyeceğime dair bin bir kere yemin etmiştim, ama ona yine acıdım. Hem lütfen, öyle pek uzun boylu düşünmeyin bu işi, ona birkaç kopek verirseniz zaten sizin rahat bırakır.”</p>

      <p class="e-paragraf">“Ben de babanızı görmek istiyorum zaten, Kolya. Bir mesele var… Hadi, gidelim.”</p>

      <p class="e-2-baslik">XII</p>

      <p class="e-paragraf">Gittikleri yer gerçekten yakındı. Kolya ile Prens Liteynaya Sokağı’ndaki zemin katında bilardosu olan bir kahveye girdiler. Buranın gediklisi olduğu anlaşılan Ardalyon Aleksandroviç sağda, köşedeki ayrı bir bölmeye yerleşmişti. Önünde bir şişe, elinde de <span class="e-italik">Indépendance Belge</span> gazetesi vardı. General belli ki Prensi bekliyordu ve onu görür görmez gazeteyi bir yana bırakıp uzun ve ateşli bir açıklamaya girişti. Prens pek bir şey anlamadı, zira General sarhoş olmuştu.</p>

      <p class="e-paragraf">Prens, Generalin sözünü kesti. “On rublem yok. İşte size yirmi beş… Bozdurup on beşi bana verirseniz iyi olur; çünkü kapiksiz kaldım.”</p>

      <p class="e-paragraf">“Tabii, tabii. Ve de hiç kuşkunuz olmanız, bu paraları hemen…”</p>

      <p class="e-paragraf">“Sizden bir ricam var General. Nastasya Filipovna’nın evine hiç gittiniz mi?”</p>

      <p class="e-paragraf">“Ben mi? Gitmez olur muyum? Hem de kaç kez gittim sevgili Prens, kaç kez!” diye bağırdı General, zafer kazanmış bir edayla. “Ama sonunda vazgeçtim; çünkü uygunsuz bir evliliği teşvik etmek istemiyorum, doğru olmaz bu. Bugün kendiniz de şahit oldunuz, gördünüz. Ben, bir babanın, hoşgörülü ve iyi bir babanın yapabileceği her şeyi yaptım. Ama bundan sonra ortaya bambaşka bir baba çıkacak. Göreceğiz o zaman; değerli, eski bir asker mi bu entrikayı ortaya çıkarıp bozacak, yoksa namussuz bir kamelya mı soylu bir aileye girmeyi başaracak.”</p>

      <p class="e-paragraf">“General, bu gece beni Nastasya Filipovna’nın evine götürmenizi rica edecektim… Ne de olsa onu tanıyorsunuz. Bu akşam kesinlikle orada olmam gerekiyor. Önemli bir mesele var. Bu yüzden bazı görgü kurallarını çiğnemeye hazırım. Alay konusu olsam bile oraya mutlaka gitmeliyim.”</p>

      <p class="e-paragraf">“Düşündüklerimi dile getirdiniz genç dostum,” diye bağırdı General, coşkuyla. “Benim de aklımdan bu geçiyordu. Herhalde sizi para için buraya çağırdığımı düşünmüyordunuz, öyle değil mi? Para mühim değil,” diyordu yirmi beşliği cebine indirirken. “Sizi çağırmamın asıl nedeni, Nastasya Filipovna’ya karşı açtığım seferde yanımda yer almanızı istememdir. General İvolgin ve Prens Mişkin! Bakalım buna ne diyecek? Doğum günü davetinde kendisine bu evlilik hakkında düşündüklerimi söyleyeceğim; kibar bir şekilde elbette, belki de dolambaçlı yollardan, ama inanın bana, onun anlayacağı sözlerle… O zaman Ganya ne yapması gerektiğine karar verecek: Değerli ve saygın bir baba mı yoksa… Neyse, olacakları göreceğiz! Gideceğiz ve eminim ki amacımıza ulaşacağız. Saat dokuzda yola çıkarız. Daha vaktimiz var.”</p>

      <p class="e-paragraf">“Nerede oturuyor?”</p>

      <p class="e-paragraf">“Yakınlarda değil. Büyük Tiyatro’nun bulunduğu meydanda, Mitovtzov’un evinin giriş katında…”</p>

      <p class="e-paragraf">Akşam iyice bastırmıştı. Prens oturuyor ve başladığı hikâyelerin birinin bile sonunu getiremeyen Generali dinleyerek bekliyordu. O geldikten sonra General yeni bir şişe getirtmiş ve bir saat içinde bitirmiş; ardından bir yenisini istemiş, onun da dibi görünmüştü. General bu süre içinde bütün hayat hikâyesini anlatmıştı. Sonunda Prens kalktı ve daha fazla bekleyemeyeceğini söyledi. General şişenin dibinde kaldığını varsaydığı birkaç damlayı da içtikten sonra kalktı. Yalpalayarak yürüyordu.</p>

      <p class="e-paragraf">Prens kendisini çaresiz hissediyordu. Generale nasıl böyle ahmakça güvendiğini anlayamıyordu. Aslında buna güvenmek de denemezdi, sadece Nastasya Filipovna’nın evine girebilmek için Generale bel bağlamıştı. Ne şekilde olursa olsun, bu akşam o davette bulunmalıydı, ucunda bir rezalet olsa bile… Gerçi öyle büyük bir rezalet çıkacağını da sanmıyordu.</p>

      <p class="e-paragraf">General çok sarhoştu; sürekli konuşuyordu; coşkuyla, yüreği sızlayarak anlatıyordu. Ailesinin içinde bulunduğu durumun ne kadarı içler acısı olduğunu, buna bir son vermenin zamanı gediğini söylüyordu.</p>

      <p class="e-paragraf">Buzlar çözülüyor, hüzünlü, ılık, nemli bir rüzgâr sokaklarda ıslık çalıyordu. Arabalar çamur içinde bata çıka gidiyor, binek ve yük atlarının nal sesleri kaldırımlarda çınlıyordu. İnsanlar bezgin ve ıslak bir kalabalık halinde kaldırımda yürüyordu; bazıları sarhoştu.</p>

      <p class="e-paragraf">“Şu aydınlık birinci katları görüyor musunuz?” diyordu General. “Buralarda hep arkadaşlarım oturuyor, oysa aralarında en fazla acı çeken ve kıdemli olan ben, Büyük Tiyatro’nun yanında, tam olarak ne işle uğraştığı belli olmayan bir kadının evine kadar yaya olarak sürükleniyorum. Göğsünde on üç kurşun bulunan ben… Buna inanmıyor musunuz? Pirogov benim için Paris’e telgraf çekmiş ve bir süreliğine kuşatılmış Sivastopol’den ayrılmıştı. Paris saray doktoru Nelaton, bilim adamı sıfatını kullanarak serbest geçiş izni almış, beni muayene etmek için Sivastopol’e gelmişti. Tepedekiler bile bu olayı bilir. ‘Göğsünde üç kurşun yarası olan İvolgin mi?’ derler. İşte böyle derler benim için…</p>

      <p class="e-paragraf">“Şu evi görüyor musunuz, Prens? Giriş katında eski dostum General Sokoloviç oturuyor. Kalabalık, soylu bir ailesi var. Gördüğünüz ev dışında Nevski Caddesi’nde üç, Morskaya’da iki evleri daha var. İşte içinde bulunduğum çevrenin insanları böyledir. Eskiden bulunduğum demek istiyorum… Nina Aleksandrovna durumu çoktandır kabullendi, şartlara boyun eğdi. Ama ben hâlâ hatıralarımla yaşıyorum. Eski dostlarımın ve bana hâlâ tapan maiyetimin arasında huzur buluyorum. General Sokoloviç mesela… (Bu arada evini ziyaret etmeyeli, Anna Fedorovna’yı görmeyeli uzun zaman oluyor. Sevgili Prens, insan evine misafir kabul etmeyince, haliyle kendisi de ziyaretlerde bulunamıyor. Anlıyorsunuz beni, değil mi?) Hımm… Bana inanmıyor gibisiniz. Dostumun, çocukluk arkadaşımın oğlunu, neden hemen bu sevimli aileye takdim etmeyeyim ki? General İvolgin ve Prens Mişkin! Orada olağanüstü güzel bir genç kız göreceksiniz, hayır bir değil, iki, hatta üç olağanüstü genç kız… Şehrimizin süsü bunlar. Güzellik, eğitim, hitabet sanatı; hepsi de bu kızlarda… Ayrıca her birinin seksener bin rublelik drahoması da var. Bütün bu meziyetlerin yanında paranın zararı olmaz. Kısacası, sizi oraya kesinlikle götürmeliyim, hatta buna mecburum. General İvolgin ve Prens Mişkin!”</p>

      <p class="e-paragraf">“Hemen şimdi mi? Ama…” diye atıldı Prens.</p>

      <p class="e-paragraf">“Hayır, Nastasya Filipovna’ya gittiğimizi unutmadım! Sadece bir dakikalığına Sokoloviç ailesine uğrayıp, saygılarımızı bildireceğiz. Haydi gidelim! Şu merdivenlere bir bakın! Kapıcı niye yok acaba? Şaşırdım… Ama… bayram ne de olsa, adam da izin kullanıyor herhalde. Sarhoşun biri… Neden onu kovmuyorlar, anlamıyorum. Bu Sokoloviç, bütün mutluluğunu bana borçludur; özel hayatında olsun, meslek hayatında olsun, bütün mutluluğunu yalnızca bana borçludur. İşte geldik…”</p>

      <p class="e-paragraf">Prens, Generali sakin sakin izliyordu; onu sinirlendirmemek için ziyarete artık karşı çıkmıyordu. Merdivenleri çıkarken General Sokoloviç ve ailesinin serap misali ortadan yok olacaklarını ve onların da merdivenlerden sakince geri ineceklerini umut ediyordu. Ancak bu umudun yerini yavaş yavaş korku almaya başladı. General, Prensi merdivenden çıkarırken bir yandan ayrıntılı bir şekilde ziyaret etmek üzere oldukları aile bireylerinin hayat hikâyelerini anlatıyor, diğer yandan da oturdukları mekânla ilgili hatıralarını paylaşıyordu.</p>

      <p class="e-paragraf">Sonunda birinci kata çıktılar ve içinde varlıklı bir ailenin oturduğu belli olan bir dairenin kapısının önünde durdular. Generalin eli çıngırağa dokunduğu zaman Prens kaçmak üzereydi ki, o anda fark ettiği bir şey onu durdurdu.</p>

      <p class="e-paragraf">“General, bu işte bir yanlışlık var,” dedi Prens. “Kapıda Kulakov yazılı. Oysa biz Sokoloviç’e gidiyoruz.”</p>

      <p class="e-paragraf">“Kulakov… Kulakov ismi neyi gösterir ki? Burası Sokoloviç’in dairesi, ben de kapısını çalıyorum. Tükürürüm Kulakov’a… İşte bakın, kapı açılıyor.”</p>

      <p class="e-paragraf">Kapı gerçekten de açılmıştı. Bir uşak göründü ve:</p>

      <p class="e-paragraf">“Beyefendi ve Hanımefendi evde yoklar” diye bildirdi.</p>

      <p class="e-paragraf">Ardalyon Aleksandroviç üzülmüştü.</p>

      <p class="e-paragraf">“Çok yazık, çok yazık… Ne büyük bir aksilik,” diye tekrarladı birkaç kere. “Dostum, General İvolgin ve Prens Mişkin’in saygılar sunduğunu ve üzüntülerini bildir…”</p>

      <p class="e-paragraf">O anda kapıda başka biri belirdi. Evin kâhyası ya da mürebbiyesi olan bu kadın kırk yaşlarındaydı ve siyahlar giymişti. General İvolgin’in ve Prens Mişkin’in isimleri telaffuz edilince merak ve güvensizlikle yaklaştı.</p>

      <p class="e-paragraf">“Marya Aleksandrovna evde değil,” dedi, özellikle Generale bakarak. “Aleksandra Mihaylovna’yla birlikte Büyükanneye gittiler.”</p>

      <p class="e-paragraf">“Aleksandra Mihaylovna da mı onlarla birlikte gitti? Tanrım, ne aksilik! İnanır mısınız Hanımefendi, benim başıma hep böyle aksilikler gelir… Çok rica ederim, Aleksandra Mihaylovna’ya selamımı söyleyin. Perşembe akşamı Shopen’in <span class="e-italik">Ballad</span>’ını dinlerken kendisi için hayal ettiklerinin bütün samimiyetimle gerçek olmasını dilediğimi söyleyin. Mutlaka hatırlayacaktır…. Saygılar sunarım! General İvolgin ve Prens Mişkin!”</p>

      <p class="e-paragraf">“Söylerim” diyordu kadın onları selamlayarak. Belli ki güvenini kazanmışlardı.</p>

      <p class="e-paragraf">General merdivenden inerken, kimseyi bulamadıkları ve Prensin böylesine güzel bir dostluktan mahrum kaldığı için kahroluyordu.</p>

      <p class="e-paragraf">“Biliyor musunuz, genç dostum, ben biraz şair ruhluyum, fark etmişsinizdir…” dedi ve aniden konuyu değiştirdi. “Aslında… aslında, sanırım biz yanlış adrese geldik. Aklıma geldi de, Sokoloviç’ler başka bir evde oturuyorlar; hem sanırım şu anda bütün aile Moskova’da. Evet, yanıldım. Ama mühim değil…”</p>

      <p class="e-paragraf">“Ben sadece bir şey bilmek istiyorum,” dedi Prens, canı sıkkın bir tavırla. “Sizden umudumu kesip de Nastasya Filipovna’nın evine yalnız mı gitsem?”</p>

      <p class="e-paragraf">“Umudunuzu kesmek mi? Yalnız gitmek ha? Bütün ailemin geleceğiyle ilgili bir mesele söz konusu. Genç dostum, siz İvolgin’i iyi tanımıyorsunuz. ‘İvolgin demek, güven demek’ derlerdi hizmete başladığım süvari bölüğünde. Ama önce yapmamız gereken bir ziyaret daha var… Mutlaka uğramalıyız, zaten yolumuzun üzerinde. Geçirdiğim onca acı ve felaket dolu seneden sonra ruhuma huzur veren bir eve… Yalnızca birkaç dakikalığına uğrayıverelim.”</p>

      <p class="e-paragraf">“Eve mi uğramak istiyorsunuz?”</p>

      <p class="e-paragraf">“Hayır! Toprağı bol olsun, eski maiyet subaylarından Terentyev’in dul eşinin evine… Yüzbaşı arkadaşım sayılırdı. Orada, kadının yanında, ruhsal olarak canlanıyorum, hayatın ve ailemin verdiği sıkıntıları unutuyorum. Bugün üzerimde ağır bir yük var…”</p>

      <p class="e-paragraf">“Biraz önce gelip sizi rahatsız etmekle ahmaklık etmişim…” diye mırıldandı Prens. “Hoşça kalın…”</p>

      <p class="e-paragraf">General telaşlandı. “Sizi asla bırakmam genç dostum! Bu söz konusu dahi olamaz. Sadece birkaç dakikalığına uğrayıverelim… Bu dul ve aile anası kadının yüreğinden kopan sesler bütün varlığımda yankılanıyor. Orası evim gibidir. Kendime biraz çekidüzen veririm, sonra da araba tutup Büyük Tiyatro’ya gideriz. Bu gece size çok ihtiyacım var. İşte geldik bile! Aa Kolya, burada mısın? Marfa Borisovna evde mi, yoksa sen de mi yeni geliyorsun?”</p>

      <p class="e-paragraf">Evin girişinde onları karşılayan Kolya, “Hayır, ben epeydir buradayım,” diye cevapladı. “İpolit’le birlikteyim. Sabahtan beri yatıyor, kötüleşti. Aşağıdaki dükkâna inmiştim. Marfa Borisovna sizi bekliyor. Şu halinize bir bakın baba!” dedi Kolya, o esnada Generalin yamuk yumuk adımlarını fark edince. “Neyse, gidelim!”</p>

      <p class="e-paragraf">Kolya ile karşılaşmaları, Prensi bir dakikalığına da olsa Generalle birlikte Marfa Borisovna’nın evine kadar gitmek zorunda bıraktı. Prensin Kolya’ya ihtiyacı vardı. Generale gelince, ona güvendiği için kendini bağışlamıyordu ve ne olursa olsun, onu burada bırakmaya karar vermişti. Arka merdivenden yukarı, dördüncü kata çıkmaları uzun sürdü.</p>

      <p class="e-paragraf">Merdivenlerde Kolya, “Prensi tanıştırmak mı istiyorsunuz?” diye sordu.</p>

      <p class="e-paragraf">“Evet, yavrum, tanıştırmak… General İvolgin ve Prens Mişkin! Peki… Marfa Borisovna… nasıl?”</p>

      <p class="e-paragraf">“Gözüne görünmeseniz daha iyi olacak, baba; bunu biliyorsunuz… Üç gündür sizi bekliyor. Ona para getireceğinize söz vermişsiniz. Neden baba, neden? Her zaman böylesiniz zaten. Şimdi ayıklayın pirincin taşını!”</p>

      <p class="e-paragraf">Dördüncü katta, alçak bir kapının önünde durdular. Belli ki General korkuyordu. Prensi öne sürdü. “Burada kalayım,” diye mırıldandı. “Ona sürpriz yapmak istiyorum.”</p>

      <p class="e-paragraf">Önce Kolya girdi. Fazlaca allık ve pudra sürünmüş, saçları örgülü, kırk yaşlarında bir kadın başını kapıdan uzattı; üzerinde hırka, ayaklarında terlik vardı. Kadın Generali görünce bağırmaya başladı: “Geldi işte aşağılık, hain adam! İçime doğmuştu zaten…”</p>

      <p class="e-paragraf">Mazlumca gülümseyen General, “Girelim, aldırmayın siz ona” diye mırıldandı.</p>

      <p class="e-paragraf">Ama durum aldırılmayacak gibi değildi. Karanlık ve basık bir holden dar bir salona girdiler. Odada altı hasır iskemle ve iki oyun masası vardı. Ev sahibi her zaman yaptığı her halinden belli olan şeyi yapıyor; ağlamaklı bir sesle Generale çıkışıyordu.</p>

      <p class="e-paragraf">“Zalim, hiç utanmıyor musun? Soyup soğana çevirdin, iliğimi kanımı kuruttun, yetmedi; doymadın hâlâ! Sana daha ne kadar katlanacağım, arsız herif!”</p>

      <p class="e-paragraf">“Marfa Borisovna! Marfa Borisovna! Bu genç dostum Prens Mişkin… General İvolgin ve Prens Mişkin!” diyordu titrek bir sesle General.</p>

      <p class="e-paragraf">Kadın, Prense dönerek, “İnanır mısınız… bu arsız herifin öksüz çocuklarıma bile acımadığına inanır mısınız? Her şeyi alıp sattı ya da rehine koydu, hiçbir şey bırakmadı,” dedi ve tekrara Generale yüklendi: “Senin teminat mektuplarını ne yapayım ben vicdansız herif? Cevap ver! Bana cevap ver acımasız adam, hilekâr, düzenbaz seni! Şu öksüzleri neyle doyurayım? Bakın, işte yine sarhoş… Ne suç işledim ben, ulu Tanrım! Namussuz, alçak, cevap ver bana!”</p>

      <p class="e-paragraf">Ama Generalin cevap verecek hali yoktu. Odanın ortasında durmuş, çevresini selamlayarak, “Marfa Borisovna, alın şu yirmi beş rubleyi…” dedi. “Dostumun yardımıyla ancak bu kadar geliyor elimden. Prens, hatalıyım… Hayat böyle bir şey işte… Şimdi beni bağışlayın, hiç halim yok,” dedi General. “Bağışlayın beni! Çok güçsüzüm… Lenoçka yavrum, bana bir yastık…”</p>

      <p class="e-paragraf">Sekiz yaşındaki Lenoçka hemen koşup bir yastık getirdi ve yırtık, sert bir muşambayla kaplı kanepenin üstüne koydu. Daha uzunca konuşmaya niyetli General kanepeye oturdu, ama oturur oturmaz olduğu yere serildi ve duvara dönüp derin bir uykuya daldı. Marfa Borisovna ciddi ve acıklı bir edayla Prense oyun masasının yanındaki iskemleyi gösterdi ve kendisi de karşısına oturdu. Kadın yanağını sağ eline dayadı ve iç çekerek Prense baktı. En büyükleri Lenoçka olan ikisi kız biri erkek üç çocuk, ellerini masaya koydular ve Prense bakmaya koyuldular. O sırada Kolya, diğer odadan geldi.</p>

      <p class="e-paragraf">“Size burada rastladığıma çok sevindim,” dedi Prens. “Bir konuda bana yardım eder misiniz? Bu akşam mutlaka Nastasya Filipovna’ya gitmem gerekiyor. Ardalyon Aleksandroviç’ten beni götürmesini rica etmiştim, ama görüyorsunuz, uyudu. Beni oraya götürebilir misiniz? Yolu bilmiyorum. Adres bende var: Büyük Tiyatro yanındaki Mitovtzova’nın evi.”</p>

      <p class="e-paragraf">“Nastasya Filipovna mı? Ama o Büyük Tiyatro’nun yanında oturmuyor ki! Ayrıca babam evini bilmez, hiç gitmedi… Aslında ondan bir şey ummanız tuhaf. Nastasya Filipovna, Vladimir Sokağı’nda oturur, Beş Köşe’de; buraya çok yakındır. Hemen mi gitmeniz lazım? Saat dokuz buçuk. Ben sizi götürürüm.”</p>

      <p class="e-paragraf">Prensle Kolya yola koyuldular. Ne yazık ki Prensin araba tutacak parası bile kalmamıştı; yaya gitmeleri gerekiyordu.</p>

      <p class="e-paragraf">“Sizi İpolit’le tanıştırmak isterdim,” dedi Kolya. “Hırkalı kaptanın büyük oğludur, diğer odadaydı. Hasta kendisi, bütün gün yatakta kaldı. Garip biridir, son derece de alıngandır. Sizden sıkılacağını düşündüm. Bu durum benim için onunki kadar utanç verici değil; çünkü benim babam söz konusu, oysa onun annesi… Arada fark var; çünkü böyle bir durum bir erkek için onur kırıcı değildir. Gerçi bu belki de sadece bir önyargıdır… İpolit harika biridir ama bazı önyargıların esiridir.”</p>

      <p class="e-paragraf">“İnce hastalıktan mı muzdarip?”</p>

      <p class="e-paragraf">“Evet. Sanırım bir an evvel ölmesi onun için en iyisidir. Yerinde olsaydım kesinlikle ölmek isterdim. Kardeşlerine acıyor, şu gördüğünüz ufaklıklara yani… Eğer bu mümkün olsaydı, yani eğer paramız olsaydı, birlikte bir daire tutar, ailelerimizle ilişkilerimizi keserdik. Bu en büyük hayalimiz. Biliyor musunuz, az önce ona başınıza gelen olayı anlattım, çok kızdı. Yediği tokadı bağışlayıp düelloya çağırmayan insan alçaktır, dedi. Zaten çok çabuk kızar, bu yüzden epeydir onunla tartışmaktan vazgeçtim. Demek, Nastasya Filipovna sizi evine çağırdı, öyle mi?”</p>

      <p class="e-paragraf">“Yok, çağırmadı.”</p>

      <p class="e-paragraf">Birden kaldırımın ortasında duran Kolya, “Öyleyse, nasıl gidiyorsunuz?” diye bağırdı. “Üstelik… Resmî bir davete böyle bir giysiyle?”</p>

      <p class="e-paragraf">“İnanın bana, ben de bilmiyorum. Beni kabul ederse iyi, etmezse yandık. Üstümdekilere gelince, elimden ne gelir ki?”</p>

      <p class="e-paragraf">“Orada bir işiniz mi var? Yoksa sosyetede <span class="e-italik">pour passer le temps</span> <span class="e-dipnotno" style="font-size:0.74em;"><a class="footnote-link" href="#footnote-202-11" id="footnote-202-11-backlink">11</a></span> midir amacınız?”</p>

      <p class="e-paragraf">“Hayır… Aslında… Bunu nasıl ifade edeceğimi bilmiyorum… Bir mesele var…”</p>

      <p class="e-paragraf">“Meselenin tam olarak ne olduğu beni ilgilendirmez tabii… Benim için önemli olan, sizin kamelyaların, Generallerin ve tefecilerin çevresinde bulunmayı bir mesele yüzünden istemiş olmanızdır. Aksi takdirde, kusura bakmayın ama Prens, sizinle alay eder, sizden nefret ederdim. Bu şehirde düzgün insanlar çok azdır, öyle ki saygı duyulacak birilerine pek rastlanmaz. Durum böyle olunca da herkese tepeden bakarsınız. Oysa hepsi kendilerine saygı gösterilmesini ister. Başta Varya mesela… Farkında mısınız Prens, çağımızın insanları maceraperest. Özellikle de memleketimizin adamları… Nasıl bu duruma geldik, aklım almıyor. Hal ve gidişat çok iyi görünüyordu, oysa şu olanlara bir bakın! Bakın, Moskova’da bir baba, oğluna para kazanması için <span class="e-italik">hiçbir engel</span> <span class="e-italik">tanımamasını</span> tavsiye etmiş. Gazete haberi bu. Bizim Generale bakın, ne hallere düştü? Aslında namuslu adamdır. Doğru söylüyorum. Bu hali alkolden ve düzensiz bir yaşam sürmesinden kaynaklanıyor. İnanın bana. Ona acıyorum ama bunu söylemekten kaçınıyorum; çünkü insanlar gülüyor. Akıllı denen adamları ele alalım… Onlar çok mu değerli sanki? Hepsi de tefeci, baştan aşağı! İpolit tefeciliği onaylıyor, bu da olmalı diyor; ekonomik sarsıntı, bilmem ne gibi yükselmeler, alçalmalar… Lanet olsun! Onun bu konuşmalarından bıktım usandım ama hırçınlaştı tabii çocuk. Düşünün hele, annesi, yüzbaşının dul karısı, Generalden para alıyor ve bu parayı ona yüksek faizle veriyor. Çok ayıp! Ve biliyor musunuz, annem, Nina Aleksandrovna, İpolit’e yardım ediyor. Varya da öyle… Para, giysi, çamaşır veriyorlar; hatta onun aracılığıyla ufaklıklara da bir şeyler yolluyorlar, çünkü anneleri onlara bakmıyor.”</p>

      <p class="e-paragraf">“Gördünüz mü, namuslu insanların kalmadığını, herkesin tefeci ruhlu olduğunu söylüyordunuz. Ama bakın işte, anneniz ve Varya gibi güçlü insanlar da var. İçinde bulundukları bu durumda yardıma koşmak, onların faziletli, ruhsal olarak güçlü olduğunu göstermez mi?”</p>

      <p class="e-paragraf">“Varya bunu annesinden aşağı kalmamak adına, biraz da övünmek için yapıyor. Oysa anneminki gerçek… Bu yüzden ona saygım büyük. İpolit bile onu sever, oysa o hınçla dolu biri. Önceleri annemin bu davranışıyla alay ediyor, alçaklık diyordu. Ama şimdi biraz biraz anlamaya başladı. Hımm, demek siz buna güç diyorsunuz… Unutmayacağım. Ganya’nın olan bitenden haberi yok; bilseydi, onlarınki suçluluk duygusundan doğan bir yufka yüreklilik derdi.”</p>

      <p class="e-paragraf">“Ganya bilmiyor mu? Sanırım Ganya’nın bilmediği daha pek çok şey var” dedi Prens, düşünceli ve dalgındı.</p>

      <p class="e-paragraf">“Biliyor musunuz, Prens, sizi çok sevdim. Az evvelki olay aklımdan çıkmıyor.”</p>

      <p class="e-paragraf">“Ben de sizi çok sevdim, Kolya.”</p>

      <p class="e-paragraf">“Burada nasıl yaşamayı düşünüyorsunuz? Yakında kendime bir iş bulup az ya da çok kazanacağım. Siz, İpolit ve ben, üçümüz birlikte bir eve çıkalım ister misiniz? General de evimize misafir olur.”</p>

      <p class="e-paragraf">“Çok sevinirim. Ama durun bakalım. Benim şimdi çok… Kafam çok karışık. Ne, geldik mi? Bu evde mi? Ne güzel bir giriş… Kapıcı da var. Bakalım Kolya, neler olacak?”</p>

      <p class="e-paragraf">Prens, kendinden geçmiş bir halde duruyordu.</p>

      <p class="e-paragraf">“Yarın anlatırsınız. Endişelenmeyin. Tanrı yardımcınız olsun; ben sizin tarafınızdayım, unutmayın. Hoşça kalın! İpolit’lere geri dönüyorum, ona her şeyi anlatacağım. Endişelenmeyin, Nastasya Filipovna sizi kabul edecektir, bundan hiç kuşkum yok. Çok ilginç bir kadındır… Bu merdivenden birinci kata çıkın, kapıcı size yolu gösterir.</p>

      <p class="e-2-baslik">XIII</p>

      <p class="e-paragraf">Prens, Nastasya Filipovna’nın dairesine çıkarken çok endişeliydi; var gücüyle kendini cesaretlendirmeye çalışıyordu.</p>

      <p class="e-paragraf">“En kötüsü beni kabul etmez, hakkımda da pek iyi şeyler düşünmez; ya da beni kabul edip alay eder… Eh, ne yapalım…” Gerçekten de bu ihtimaller onu fazla korkutmuyordu; ama biri Prense “oraya neden gittiğini” soracak olursa buna tatminkâr bir cevap veremeyecekti.</p>

      <p class="e-paragraf">Acaba bir fırsatını bulup Nastasya Filipovna’ya “Bu adamla evlenip kendinizi mahvetmeyin. O sizi değil, paranızı seviyor. Bunu bana bizzat kendisi söyledi. Ayrıca Aglaya Epançina da böyle düşünüyor. Size bunları söylemeye geldim” derse bu takdire değer bir davranış olur muydu?</p>

      <p class="e-paragraf">Ayrıca bir başka sorun daha vardı; öylesine büyük ve önemli bir sorundu ki bu, Prens bunu dile getirmek bir yana dursun, düşünmeye bile korkuyordu. Öyle bir sorun ki, aklına geldikçe genç adam kızarıp titriyordu. Ama içinde yaşadığı bu huzursuzluk ve kuşkulara rağmen Prens sonunda içeri girip Nastasya Filipovna’yı sordu.</p>

      <p class="e-paragraf">Nastasya Filipovna’nın oturduğu daire fazla büyük sayılmazdı, ama ince bir zevkin izleri her ayrıntıda kendini belli ediyordu. Petersburg’da geçirdiği bu beş sene boyunca Afanasiy İvanoviç ondan hiç para esirgememişti. Özellikle hâlâ sevgisine güvendiği ilk aylarda, genç kadını lüks ve şatafatla kendine bağlamayı ummuş ve bu uğurda aşırı para harcamıştı. Son derece akıllı bir adam olan Afanasiy İvanoviç, insanların lüks yaşama çabuk alıştıklarını, zamanla ona ihtiyaç duymaya başladıklarını ve böyle bir yaşamdan vazgeçmelerinin zor olduğunu bilirdi. Totzki, artık gelenekleşmiş bu tür düşüncelere inanırdı. Nastasya Filipovna ona sunulanları reddetmiyordu; ihtişam içinde yaşamayı kabul ediyor, hatta seviyordu. Ama asla lüksün esiri olmamış, hatta birkaç kere Totzki’ye böyle bir yaşamın kendisi için vazgeçilmez olmadığını belirtmişti. Afanasiy İvanoviç bu durumdan memnun kalmamıştı tabii.</p>

      <p class="e-paragraf">Nastasya Filipovna’nın bazı özellikleri Afanasiy İvanoviç’in hiç hoşuna gitmiyor, hatta ona karşı içinde nefret uyanmasına sebep oluyordu. Mesela Nastasya Filipovna insanlar arasında ayrım yapmıyor ve seçkin olarak nitelendirilemeyecek türden insanlarla da yakınlık kurabiliyordu. Kısacası genç kadının son derece ince bir zevke sahip olmasının yanı sıra bir hayli tuhaf bazı beğenileri ve eğilimleri de vardı; öyle ki seçkin insanların bunların varlığından bile haberdar olmamalılardı. Nastasya Filipovna, köylü kadınların kendisi gibi ince patiskadan çamaşır giydikleri konusunda zarif bir bilgisizlik gösterseydi kuşkusuz Afanasiy İvanoviç bunu sevimli bulur, memnun olurdu. Nastasya Filipovna bu şekilde eğitilmişti çünkü; ama ne yazık ki bu eğitimin ondaki sonuçları tuhaftı. Ayrıca bu genç kadında insanı cezbeden bir farklılık vardı ve Totzki bu farklılığı daima hissediyordu.</p>

      <p class="e-paragraf">Prensi bir oda hizmetçisi içeri aldı (Nastasya Filipovna’nın bütün hizmetçileri kadındı). Prens, genç kadına haber verilmesini söyleyince, hayretle kızın hiç şaşkınlık göstermediğini gördü. Ne çamurlu çizmeleri, ne geniş kenarlı şapkası, ne pelerini, ne de sıkılgan duruşu kızı kuşkulandırmıştı. Hizmetçi kız Prensin pelerinini aldı, bekleme salonuna buyur ettikten sonra haber vermeye gitti.</p>

      <p class="e-paragraf">Nastasya Filipovna’nın salonunda toplanmış olanlar yakın tanıdıklarıydı; geçmiş senelerdeki davetlere nazaran sayıları daha azdı. Bu misafirlerden en önemlileri kuşkusuz Afanasiy İvanoviç Totzki ve İvan Fedoroviç Epançin’di; ikisi de kibar kibar oturuyordu, ama içten içe Ganya konusunda verilecek karar hakkında endişeleniyorlardı. Ganya da oradaydı tabii, uzaklarda bir köşede konuşmadan duruyordu. Pek keyfi yoktu, sıkıntılı ve düşünceli görünüyordu. Varya’yı getirmeye göze alamamıştı. Nastasya Filipovna da onu sormadı zaten. Yalnız, Ganya ile selamlaşırken, Prensle aralarında geçenler hakkında bir şeyler söyledi. Olayı henüz bilmeyen General Epançin neler olup bittiğini merak etti. Ganya, Prensle aralarında geçenleri ve ardından özür dilemek için nasıl yanına gittiğini açık açık anlattı. Ayrıca Prense budala gözüyle bakılmasını tuhaf bulduğunu, hakkında neden böyle bir kanıya varıldığını ancak Tanrı’nın bildiğini, kendisine gelince Prensi son derece aklı başında bir insan olarak gördüğünü ciddi bir şekilde belirtti.</p>

      <p class="e-paragraf">Nastasya Filipovna bunları dinlerken Ganya’yı merakla süzüyordu. Ardından Rogojin’den söz açıldı. Belli ki bu yeni konu Afanasiy İvanoviç ve İvan Fedoroviç’in büyük ilgisini çekmişti. Rogojin’le ilgili son bilgileri Ptizin verdi, zira akşamın dokuzuna dek onun işlerinin peşinden koşmuştu. Rogojin o gün yüz bin rubleyi bir araya getirmek için uğraşmıştı. Bunları anlatırken, Ptizin, “Aynı gün için zor olsa da, yüz bin rubleyi ona bulurlar. Bu işin peşinde pek çok kişi var çünkü: Kinder, Trepalov, Biskup… Rogojin bütün gün hiç ayılmadı elbette, seve seve onlara istedikleri yüzdeleri veriyor,” dedi.</p>

      <p class="e-paragraf">Ptizin’in söyledikleri büyük ama endişeli bir ilgiyle dinlendi. Nastasya Filipovna bahsi geçen konularda sessiz kalıyordu; Ganya da öyle… General Epançin, belki de herkesten daha çok tedirgindi. O sabah genç kadına hediye ettiği inciler, bir hayli soğuk, hatta alaylı bir kibarlıkla kabul edilmişti. Misafirlerden bir tek Ferdişçenko’nun keyfi yerindeydi ve sık sık –kendi kendine soytarılık rolünü verdiğinden olsa gerek– neşeli kahkahalar atıyordu. Eskiden bu tür davetleri ince, ustaca sohbetlerle yöneten Afanasiy İvanoviç neşesiz ve dalgındı; bu onun için pek de alışılmış bir durum değildi. Sayıları fazla olmayan diğer misafirler zavallı, neden çağrıldığı belli olmayan yaşlı bir öğretmen; kimsenin tanımadığı, sessiz ve sıkılgan bir delikanlı; kırk yaşlarında deli dolu bir aktris; kendisi de, giyimi de çok güzel, suskun bir kızdan oluşuyordu. Bunlar, bırakın sohbeti canlandırmayı, çoğu zaman ne konuşacaklarını dahi bilmeyen insanlardı.</p>

      <p class="e-paragraf">Bu yüzden Prensin gelişi ilgiyle karşılandı. Nastasya Filipovna’nın şaşkınlığından, Prensi davet etmeyi hiç düşünmediğini anlayan ziyaretçiler tuhaf tuhaf gülümsediler. Ancak o ilk şaşkınlığı geçince, genç kadın öyle taşkın bir sevinç gösterdi ki, diğerleri de beklenmedik misafiri neşeyle karşılamaya hazırlandılar.</p>

      <p class="e-paragraf">“Prensin bu yaptığı saflığından…” dedi İvan Fedoroviç Epançin. “Her ne kadar bu tür davranışları hoş görmemek lazımsa da, şu anda, çağırılmadığı halde gelivermesi o kadar da kötü bir şey değil. Ayrıca hakkında edindiğim kanıya göre, belki de bize neşe katar.”</p>

      <p class="e-paragraf">“Üstelik kendi kendini davet etmiş!” diye atıldı Ferdişçenko.</p>

      <p class="e-paragraf">“Ne olmuş yani?” dedi, Ferdişçenko’dan hazzetmeyen General.</p>

      <p class="e-paragraf">“Giriş ücretini ödeyecek yani…” diye izah etti diğeri.</p>

      <p class="e-paragraf">Ferdişçenko’yla aynı toplulukta eşit haklarla bir arada olmayı hâlâ kendine yediremeyen General Epançin, “Prens Mişkin, Ferdişçenko değil ki!” dedi.</p>

      <p class="e-paragraf">“Ferdişçenko’yu korumalısınız, ona toz kondurmamalısınız Ekselansları,” dedi Ferdişçenko, kötü kötü gülerek. “Ne de olsa benim ayrıcalığım var!”</p>

      <p class="e-paragraf">“Neymiş sizin ayrıcalığınız bakalım?”</p>

      <p class="e-paragraf">“Geçen defa bunu izah etme fırsatı yakalamıştım, Ekselansları için bir kez daha anlatayım. Biliyor musunuz General, genelde herkesin espri yeteneği vardır, ama benim yok. Hal böyleyken ben de gerçeği söylemek için izin aldım, zira ancak espri yeteneği olmayanlar gerçekleri dile getirirler. Yine aynı sebepten çok kinci biriyimdir. Bütün hakaretlere boyun eğerim; ama bana hakaret edenin ilk başarısızlığını gördüğümde intikamımı gecikmeden alırım; yani asla bu şekilde davranmayan İvan Petroviç Ptizin’in hakkımda dediği gibi ‘tekmeyi yapıştırırım’. Krilov’un <span class="e-italik">Aslan ile Eşek</span> masalını bilir misiniz General? Onlar biziz işte…”</p>

      <p class="e-paragraf">“Sanrım gene saçmalamaya başladınız Ferdişçenko” dedi, öfkeden küplere binen General.</p>

      <p class="e-paragraf">Onun bu çıkışını fırsat bilen Ferdişçenko, “Heyecanlanmayın Ekselansları!” diye tutturdu, “Ben hakkımı bilirim. Krilov’un <span class="e-italik">Aslan ile Eşek</span> masalı bizim için yazılmış derken, tabii ki eşek rolü bana aittir, siz Ekselansları da aslansınız.</p>

      <p class="e-paragraf">“Tıpkı masaldaki gibi:</p>

      <p class="e-paragraf"><span class="e-italik">Ormanlar kralı korkunç aslan</span></p>

      <p class="e-paragraf"><span class="e-italik">Yaşlanınca düştü güçten.</span></p>

      <p class="e-paragraf">“Eşek olan benim elbet, Ekselansları!”</p>

      <p class="e-paragraf">“Sizinle aynı fikirdeyim” dedi, General.</p>

      <p class="e-paragraf">Bütün bunlar elbette kaba sözlerdi, ama Ferdişçenko’nun gönüllü olarak soytarı rolünü oynamasını herkes kabul ediyordu.</p>

      <p class="e-paragraf">“Burada, sizlerin arasında bulunmamın tek sebebi de bu zaten,” diye bağırdı Ferdişçenko. “Bu tarz konuşmalar yapmak… Yoksa benim gibi birinin burada işi ne? Bunu anlamıyor muyum sanki? Benim gibi biri, bir Ferdişçenko yani, Afanasiy İvanoviç gibi bir asilzadenin yanında neden otursun ki? Bunun ancak tek bir izahı olabilir: Bizi bir araya getirmelerinin tek sebebi, bunun düşünülemeyecek derecede abes oluşudur.”</p>

      <p class="e-paragraf">Ferdişçenko’nun lafları genelde kaba saba ve iğneleyiciydi, kuşkusuz Nastasya Filipovna’nın hoşuna giden de buydu. Genç kadının evinde misafir olmak isteyenler, Ferdişçenko’ya katlanmak mecburiyetindeydiler. Ferdişçenko, bu evin kapılarının kendisi için daima açık oluşunda asıl sebebin, varlığının Totzki’yi rahatsız etmesi olduğunu tahmin ederken yanılmıyordu. Ganya da Ferdişçenko’nun sivri dilinden kendine düşen payı fazlaca almış ve büyük acılara katlanmıştı. Böylece gönüllü soytarı, Nastasya Filipovna’nın takdirini bir kez daha kazanmıştı.</p>

      <p class="e-paragraf">Ferdişçenko, Nastasya Filipovna’nın ne diyeceğini merak ederek, “Prens benimle birlikte moda olan bir romansı söylesin” dedi.</p>

      <p class="e-paragraf">“Sanmam, Ferdişçenko; hem rica ederim, bu kadar coşmayın” dedi genç kadın, sesi bir hayli soğuktu.</p>

      <p class="e-paragraf">“Ya! Prens özel himayeniz altındaysa, ben de bilir, hemen yumuşarım…”</p>

      <p class="e-paragraf">Ama Nastasya Filipovna, Ferdişçenko’nun sözünü bitirmesini beklemeden yerinden kalktı ve Prensi karşılamaya gitti. “Demin sizi çağırmayı unuttuğum için çok üzgünüm,” dedi. “Buraya geldiğiniz ve bugün yaptıklarınızdan dolayı size teşekkür edememiştim. Şimdi bu fırsatı sağladığınız için çok mutluyum.” Nastasya Filipovna, bunları söylerken, Prensin gelme sebebini anlamak istercesine dikkatle bakıyordu.</p>

      <p class="e-paragraf">Prens, bu nazik sözlere cevap vermek istedi, ancak tek bir kelime telaffuz edemeyecek derecede gözleri kamaşmıştı. Nastasya Filipovna sevinerek bunu fark etti. Bu gece özenle giyinmişti ve gerçekten de çok etkileyiciydi. Nastasya Filipovna, Prensi elinden tutup misafir odasına doğru götürdü; odanın eşiğinde duraklayan Prens birden büyük bir heyecanla genç kadının kulağına fısıldadı: “Mükemmel görünüyorsunuz… Zayıf ve solgunsunuz ama bu bile size çok yakışıyor. Gelip sizi görmeyi öyle çok istedim ki… Beni bağışlayın…”</p>

      <p class="e-paragraf">Nastasya Filipovna gülerek cevapladı: “Özür dilemeyin, yoksa bütün ilginçliğiniz yok olur. Sizin için tuhaf biri diyenler yanılmamış, öyle değil mi? Demek beni mükemmel olarak görüyorsunuz?”</p>

      <p class="e-paragraf">“Evet.”</p>

      <p class="e-paragraf">“Tahminlerinizde ustasınız ama bunda yanıldınız. Gece bitmeden bu konuda yanıldığınızı kendiniz de göreceksiniz…”</p>

      <p class="e-paragraf">Nastasya Filipovna, Prensi misafirlerine takdim etti; çoğu onu tanıyordu zaten. Totzki kibar bir şekilde Prensi selamladı. Herkes canlanmıştı; konuşulup gülüşüldü. Nastasya Filipovna, Prensi yanına oturttu.</p>

      <p class="e-paragraf">“Demek Prensin gelişinde şaşılacak hiçbir şey yokmuş. Sebebi gün gibi açık!” diye bağırdı Ferdişçenko.</p>

      <p class="e-paragraf">“Gün gibi açık…” dedi o zamana dek sessiz kalan Ganya. “Bugün Prensi, İvan Fedoroviç’in masasında Nastasya Filipovna’nın resmini ilk kez gördüğünden itibaren incelemeye başladım. O anda fark ettiğim şeyden daha sonra iyice emin oldum. Zaten Prens de itiraf etmişti.”</p>

      <p class="e-paragraf">Ganya bunları söylerken son derece ciddi ve biraz da hüzünlüydü. Odadakiler şaşkınlıkla ona baktı.</p>

      <p class="e-paragraf">Prens kızarıp bozararak, “Size itirafta bulunmadım,” dedi. “Sadece sorunuzu cevapladım.”</p>

      <p class="e-paragraf">“Bravo! Bravo!” diye bağırdı Ferdişçenko. “Hiç olmazsa içten bir cevap; içten ve akıllıca…”</p>

      <p class="e-paragraf">Herkes kahkahayla güldü.</p>

      <p class="e-paragraf">Ptizin iğrenerek, “Bağırmayın, Ferdişçenko!” diye uyardı alçak bir sesle.</p>

      <p class="e-paragraf">“Sizden böyle bir cüretkârlık beklemiyordum Prens,” dedi İvan Fedoroviç. “Bunların kimin harcı olduğunu biliyor musunuz? Bense sizi filozof sanmıştım. Sizi gidi yere bakan sizi!”</p>

      <p class="e-paragraf">O ana dek sohbete katılmayan yetmişlik, dişsiz öğretmen birden konuşmaya, daha doğrusu gevelemeye başladı. “Prensin saf bir genç kız gibi kızarmasına bakılırsa, yüreğinde soylu bir gence yaraşır, övülecek duygular beslediğini anlıyorum.”</p>

      <p class="e-paragraf">Odadakiler yaşlı adamın ağzını açtığına şaştı. Herkes kahkahalarla güldü. Yaptığı espriyi beğendiklerine inanan yaşlı adam da onlara katıldı ama öksürük nöbetine tutuldu. Kendine has insanları, özellikle yaşlıları ve delileri seven Nastasya Filipovna ihtiyarı öptü ve bir çay daha getirmelerini söyledi. İçeri giren hizmetçiden şalını isteyip sarındı ve şömineye biraz daha odun atmalarını emretti. Saati sorunca, hizmetçi kız on buçuk olduğunu söyledi.</p>

      <p class="e-paragraf">“Baylar, şampanya içer misiniz?” diye sordu birden Nastasya Filipovna. “Her şey hazır. Belki bu bizi biraz şenlendirir. Lütfen çekinmeyin.”</p>

      <p class="e-paragraf">Nastasya Filipovna’nın, özellikle de böyle masumca yaptığı içki teklifi pek tuhaf karşılandı. Eski davetlerindeki resmiyeti herkes biliyordu. Akşam alışılmışın dışında, neşeli bir havaya bürünmüştü. Önce General, ardından deli dolu aktris, yaşlı adam, Ferdişçenko ve diğerleri birer kadeh şampanya aldı. Nastasya Filipovna’nın içki teklifini sevimli bir şaka olarak algıladığını göstermek isteyen Totzki de eline bir kadeh alıp davetlilerin neşesine ortak oldu. Yalnızca Ganya içmedi.</p>

      <p class="e-paragraf">Nastasya Filipovna üç kadeh içeceğini söyledi. O gece onda bir gariplik vardı; hareketleri tuhaf ve hızlıydı; kâh nedensiz kahkahalar atıyor, kâh hüzünlü düşüncelere dalıyordu. Bazıları genç kadının bir ateş nöbeti geçirdiğinden kuşkulanıyordu. Daha sonra sürekli olarak saate baktığını, gitgide daha da sabırsız ve dalgın olduğunu fark ederek bir şeyler beklediğini anladılar.</p>

      <p class="e-paragraf">“Biraz ateşiniz var galiba” dedi deli dolu aktris.</p>

      <p class="e-paragraf">“Biraz değil, çok ateşim var. Bu yüzden şalıma sarındım” diye cevapladı Nastasya Filipovna. Yüzü solgundu ve zaman zaman titriyordu.</p>

      <p class="e-paragraf">Herkes telaşa kapıldı.</p>

      <p class="e-paragraf">“Ev sahibemizi bıraksak da dinlense” dedi Totzki, İvan Fedoroviç’e bakarak.</p>

      <p class="e-paragraf">Ama Nastasya Filipovna ısrarla buna karşı çıktı. “Olmaz, baylar! Aksine, kalmanız için sizlere yalvarıyorum! Bilhassa bu akşam burada benimle birlikte olmanıza ihtiyacım var.”</p>

      <p class="e-paragraf">Salonda bulunan hemen hemen herkes bu gece ciddi bir kararın verileceğini biliyordu, bu yüzden genç kadının sözlerine kulak verdiler. General ile Totzki bakıştı. Ganya asabileşti, neredeyse yerinde duramaz hale geldi.</p>

      <p class="e-paragraf">“Küçük bir oyun oynasak fena olmaz” dedi deli dolu aktris.</p>

      <p class="e-paragraf">“Ben yepyeni, olağanüstü bir oyun biliyorum,” dedi Ferdişçenko. “Bir kez oynandı, ama hakkı verilemedi.”</p>

      <p class="e-paragraf">“Nasıl bir oyun bu?” diye sordu aktris.</p>

      <p class="e-paragraf">“Bir gün arkadaşlarla toplanmıştık. Ne yalan söyleyeyim, içtik, sonra içimizden biri bir teklifte bulundu: Elini vicdanına koyarak, bütün içtenliğiyle, asla yalan söylemeden, hayatında yaptığı en kötü şeyi anlatacaktı.”</p>

      <p class="e-paragraf">“Çok tuhaf!” dedi General.</p>

      <p class="e-paragraf">“Bundan tuhafı olamaz, Ekselansları! Bu yüzden ilginç bir oyun zaten!”</p>

      <p class="e-paragraf">“Gülünç,” dedi Totzki. “Ama anlaşılır bir şey tabii, farklı bir iftihar şekli!”</p>

      <p class="e-paragraf">“Olabilir.”</p>

      <p class="e-paragraf">“Ama böyle küçük oyunlar insanı güldüreceği yerde ağlatır” diye belirtti deli dolu kadın.</p>

      <p class="e-paragraf">“Olmaz böyle bir şey! Son derece saçma” diye katıldı Ptizin.</p>

      <p class="e-paragraf">Nastasya Filipovna merak etti. “Peki ne oldu, anlatsanıza…”</p>

      <p class="e-paragraf">“Berbattı. Herkes bir hikâye anlattı, bazıları kendisi hakkında kötü bir şey anlatmaktan memnunluk bile duydu. Ne var ki daha sonra utanıp oyunbozanlık yaptılar. Genelde eğlenceliydi ama…”</p>

      <p class="e-paragraf">Nastasya Filipovna birden canlandı. “Ne iyi olurdu aslında!” dedi. “Biz de denesek mi, ne dersiniz? Doğrusu neşeli olduğumuz söylenemez. Herkes kendi hakkında böyle bir şey anlatsa… Fikir çok ilginç…”</p>

      <p class="e-paragraf">“Dâhice bir fikir!” diye bağırdı Ferdişçenko. “Bayanlar bu oyunun dışında kalacaklar. Erkekler başlıyor. Kura çekeceğiz, geçen defa da öyle yaptık. Kura kesinlikle gerekli! İstemeyen bir şey anlatmaz, ama pek adilce bir davranış olmaz bu. Kâğıtlarınızı bana verin baylar, şapkanın içine. Kurayı Prens çekecek. Hayatınızda yaptığınız en kötü şeyi anlatacaksınız. Son derece basit aslında baylar! Göreceksiniz!”</p>

      <p class="e-paragraf">Bu oyun kimsenin hoşuna gitmiyordu. Kimi somurtuyor, kimi sinsi sinsi gülümsüyordu. Bazıları itiraz ediyordu ama bunu aşırıya kaçmadan yapmaya dikkat ediyorlardı; Nastasya Filipovna’nın bu garip fikirden ne denli etkilendiğini fark eden İvan Fedoroviç de bunlardan biriydi. İstekleri sırf kapris olsa bile, genç kadın bir şeyi kafasına koydu mu ondan kesinlikle vazgeçmezdi. Şimdi de kendinden geçmiş bir vaziyetteydi; bir yandan telaşlanıyor, bir yandan da endişe içindeki Totzki’nin itirazlarına gülüyordu. Nastasya Filipovna’nın koyu renk gözleri kıvılcım saçıyordu; solgun yanaklarında birer kırmızı leke belirmişti. Bazı misafirlerin yüzündeki sıkkın ifade isteğini kamçılıyordu; kuşkusuz bu zalim ve sinsi oyun çok hoşuna gitmişti. Bazıları onun şeytanca niyetler beslediğine inanıyordu. Nihayet oyuna başladılar. Pek çoğuna göre gerçekten de ilgi çekici bir oyun olacaktı bu. Ferdişçenko herkesten daha ateşliydi.</p>

      <p class="e-paragraf">“Ya bayanların önünde söylenemeyecek bir şey ise…” diye sordu sessiz duran sıkılgan genç.</p>

      <p class="e-paragraf">“O zaman anlatmazsınız siz de. Kötülükler az mı sanki? Ne kadar da safsınız!” dedi Ferdişçenko.</p>

      <p class="e-paragraf">“Yaptıklarımın hangisinin en kötü olduğunu bilmiyorum doğrusu” diye atıldı deli dolu aktris.</p>

      <p class="e-paragraf">“Bayanlar anlatmak mecburiyetinde değiller,” dedi Ferdişçenko. “Ama tabii bu yönde bir istekleri olursa memnun oluruz. Öte yandan erkekler de eğer istemezlerse, oyuna katılmayabilirler.”</p>

      <p class="e-paragraf">“Peki yalan söylemediğimi nasıl kanıtlayacağım? Çünkü eğer doğruyu söylemezsem, oyunun bütün anlamı yok olur. Hem herkes yalan söyleyecektir” dedi Ganya.</p>

      <p class="e-paragraf">“Yalan söylemek bile ilgi çeker. Senin Ganya, korkacağın bir şey olamaz zaten; çünkü yaptığın en kötü şeyi herkes bilir.” Sonra birden coşkuyla bağırdı: “Bir düşünsenize, baylar! Herkes hikâyesini anlattıktan sonra birbirinizin yüzüne nasıl bakacağımızı bir düşünün!”</p>

      <p class="e-paragraf">“Bu oyun işi ciddi olamaz, değil mi Nastasya Filipovna?” diye sordu Totzki.</p>

      <p class="e-paragraf">“Kurttan korkan, ormana gitmez!” dedi Nastasya Filipovna iğneleyici bir şekilde.</p>

      <p class="e-paragraf">“İzin verin, Ferdişçenko, böyle bir oyun olur mu hiç?” diye sürdürdü iyice tedirginleşen Totzki. “İnanın bana, bu tür oyunlar iyi sonuç vermez. Geçen defa oyunun berbat olduğunu kendiniz de söylediniz.”</p>

      <p class="e-paragraf">“Niye ki? Geçen defa ben üç rubleyi nasıl aşırdığımı anlatmıştım, inanın bana, öylece anlatıverdim.”</p>

      <p class="e-paragraf">“Olabilir. Ama başkalarının sizin anlatacaklarınıza inanmalarına imkân yok. Ayrıca Gavrila Ardalyonoviç’in de belirttiği gibi en küçük bir yalan oyunu mahveder. Gerçek ancak rastlantı olarak, burada asla izin veremeyeceğimiz kaba bir övünme isteğinin sonucunda ortaya çıkabilir.”</p>

      <p class="e-paragraf">“Afanasiy İvanoviç, ne kadar da ince bir insansınız siz böyle!” diye bağırdı Ferdişçenko. “Beni bile hayretler içinde bırakıyorsunuz! Düşünsenize baylar, Afanasiy İvanoviç hikâyemin büyük bir ihtimalle gerçeğe uygun olamayacağını söyleyerek, kibarca, benim hırsızlık yapamayacağımı söylüyor. (Çünkü böyle bir şeyi yüksek sesle söylemek ayıptır.) Oysa içinden, Ferdişçenko’nun pekâlâ hırsızlık yapabileceğine inanıyor… Hadi başlayalım baylar! Prens kura çekin!”</p>

      <p class="e-paragraf">Prens sessizce elini şapkaya daldırdı ve ilk kâğıdı çekti, Ferdişçenko çıktı. İkinci Ptizin, üçüncü General, dördüncü Afanasiy İvanoviç, beşinci kendisi, altıncı da Ganya’ydı; ardından diğerleri geliyordu. Kadınlar katılmamıştı.</p>

      <p class="e-paragraf">“Tanrım, bu bir felaket!” diye bağırdı Ferdişçenko. “Ben Prensin birinci, Generalin de ikinci olacağını umuyordum! Yine de şükrediyorum, İvan Petroviç benden sonra… İlk olduğuma göre görevim soylu bir örnek vermektir. Ama ben değersiz biriyim ve övünecek hiçbir şeye sahip değilim ne yazık ki! Rütbem bile düşük… Ferdişçenko’nun kötü bir davranışta bulunmasının ne önemi var? Hem hangisi en kötüdür ki? <span class="e-italik">Embarras de richesse</span><span class="e-dipnotno" style="font-size:0.74em;"><a class="footnote-link" href="#footnote-202-12" id="footnote-202-12-backlink">12</a></span>… Afanasiy İvanoviç’e, hırsız olmadan da bir şey çalınabileceğini kanıtlamak için aşırdığım şu üç rubleyi mi anlatayım tekrar, ne dersiniz?”</p>

      <p class="e-paragraf">“Siz bana, insanların, yaptıkları kötü şeyleri, üstelik büyük bir memnuniyetle anlatmalarının mümkün olduğunu kanıtlıyorsunuz. Bu onlardan istenmese bile… Yine de… Neyse, kestiğim için özür dilerim, Ferdişçenko, siz devam edin.”</p>

      <p class="e-paragraf">Nastasya Filipovna, sabırsız ve sinirli, “Başlayınız, Ferdişçenko. Çok gevezelik ediyorsunuz. İşin sonunu getirdiğiniz görülmemiştir hiç!” dedi.</p>

      <p class="e-paragraf">Herkes onun, son gülme krizinin ardından birden hırçınlaştığını fark etmişti; inatla kaprisinin yerine getirilmesi için direniyordu. Şampanyasının başına oturmuş olan İvan Fedoroviç bile, belli ki sırası gelince bir şeyler anlatmaya hazırlanıyordu. Afanasiy İvanoviç’in gerçekten de hiç keyfi yoktu.</p>

      <p class="e-2-baslik">XIV</p>

      <p class="e-paragraf">“Nükte gücüm yok, Nastasya Filipovna, bu yüzden çok gevezelik ederim,” diye bağırdı Ferdişçenko, hikâyesine başlamadan. “Eğer ben de Afanasiy İvanoviç ya da İvan Petroviç gibi esprili biri olsaydım, sessiz sakin otururdum. Prens, izin verirseniz, bir konuda fikrinizi öğrenmek istiyorum: İstediği kadar dürüst ve namuslu olsun, her insan hayatında en azından bir kere bir şey çalmıştır. Bu dünyada hırsızların sayısı, hırsız olmayanların sayısından katbekat çoktur. Ben böyle düşünüyorum. Yine de herkesin hırsız olduğunu söylemek istemiyorum. Her ne kadar zaman zaman böyle bir sonuca varmaya yaklaşsam da… Siz ne dersiniz?”</p>

      <p class="e-paragraf">“Neler saçmalıyorsunuz böyle?” diye atıldı Darya Alekseyevna. “Bu söylediğinize imkân yok! Hayatında hiç hırsızlık yapmamış kişiler de var. Ben mesela, asla bir şey çalmadım!”</p>

      <p class="e-paragraf">“Siz asla çalmamışsınızdır Darya Alekseyevna, ama bakalım bu konuda Prensimiz neler söyleyecek? Baksanıza, birden kızarıverdi…”</p>

      <p class="e-paragraf">“Bence söylediklerinizde hakikatin payı büyük, ancak çok abartıyorsunuz” dedi Prens; gerçekten de kızarmıştı ama sebebini bilmiyordu.</p>

      <p class="e-paragraf">“Ya siz Prens, bir şey çaldığınız olmadı mı hiç?”</p>

      <p class="e-paragraf">Araya giren General, “Çok saçma! Yeter! Aklınızı başınıza devşirin, Ferdişçenko!” dedi.</p>

      <p class="e-paragraf">“Anlatma zamanı gelince, utanıp zavallı Prensi öne sürerek konuyu başka yerlere çekiyorsunuz” diye üsteledi Darya Alekseyevna.</p>

      <p class="e-paragraf">Nastasya Filipovna öfkelenmişti. “Ferdişçenko, ya hikâyenize başlayın, ya da susun. İnsanın sabrını taşırıyorsunuz!”</p>

      <p class="e-paragraf">“Sözünüz benim için emirdir, Nastasya Filipovna. Hemen başlıyorum. Aslında olanlar aptalca ve çirkindi… Ama inanın, ben hırsız değilim. Nasıl böyle bir şey yaptığımı ben de anlamıyorum. Olay bundan iki sene evvel, bir Pazar günü, Semyon İvanoviç İşçenko’nun yalısında geçmişti. Öğle yemeğine misafirler davetliydi. Yemekten sonra erkekler birer kadeh şarap aldı. Ev sahibi İşçenko’nun kızı Marya Semyonovna’dan piyanoda bir şeyler çalmasını rica ettim. Bitişik odaya geçerken Marya İvanovna’nın elişi sehpasının üzerinde üç rublelik yeşil bir banknot gördüm. Herhalde birini ev için alışveriş yapsın diye yollamak üzere hazırlanmıştı. Odada yalnızdım. Parayı alıp cebime indirdim. Bunu neden yaptığımı inanın ben de bilmiyorum. Şeytana uydum, başka bir izahı yok bunun. Çabucak geri döndüm ve masadaki yerime oturdum. Çok heyecanlanmıştım. Ağzım hiç durmuyordu; sürekli gevezelik ediyor, gülüyordum. Daha sonra hanımların yanına gidip fıkralar falan anlattım. Paranın kaybolduğunu aşağı yukarı yarım saat sonra fark ettiler. İlk iş hizmetçileri sorguya çekmekti. Bütün şüpheler hizmetçi Darya’nın üzerinde toplandı. Olan biteni büyük bir merakla izliyordum. Darya iyice şaşırdı, eli ayağına dolaştı kızcağızın. Ben de araya girip, itiraf ederse, Marya Semyonovna’nın kendisine iyi davranacağını söyledim. Yüksek sesle, herkesin duyacağı bir şekilde konuşuyordum. Büyük haz duyuyordum; para cebimdeydi, bense nutuk atıyordum. Herkes bize bakıyordu. O üç rubleyle o akşam kendime ziyafet çektim. Lokantadan içeri girdim ve bir şişe Şato-Lafit istedim. O zamana dek bir şişeyi mezesiz içmemiştim. O parayı olabildiğince çabuk harcamak istiyordum. Ne o zaman, ne de daha sonra içim sızladı. Böyle bir şey bir daha asla yapmam. Kesinlikle. İster inanın, ister inanmayın, beni alâkadar etmez. Hepsi bu kadar.”</p>

      <p class="e-paragraf">Darya Alekseyevna yüzünü buruşturarak, “Yaptığınız en kötü şeyin bu olduğundan emin değilim” dedi.</p>

      <p class="e-paragraf">“Aslında bu bir davranıştan ziyade, ruhsal bir durum” diye belirtti Afanasiy İvanoviç.</p>

      <p class="e-paragraf">Tiksindiğini gizlemeye çalışmayan Nastasya Filipovna, “Hizmetçi ne oldu?” diye sordu.</p>

      <p class="e-paragraf">“Hizmetçiyi hemen ertesi gün kapı dışarı ettiler tabii. Önemli, toplumda ağırlığı olan, ciddi bir aileydi.”</p>

      <p class="e-paragraf">“Siz de buna göz yumdunuz…”</p>

      <p class="e-paragraf">“Kendimi ele mi verseydim? Aman ne güzel!” diye güldü Ferdişçenko alaylı alaylı. Aslında biraz şaşkındı, anlattıklarının etrafındaki insanlar üzerinde kötü etki bırakmasını beklemiyordu.</p>

      <p class="e-paragraf">“Ne kadar çirkin!” diye bağırdı Nastasya Filipovna.</p>

      <p class="e-paragraf">“Bakın hele! Bir insandan tam olarak ne istediğinizi karar verin artık! Hem yaptığı en kötü davranışı anlatsın diyorsunuz, hem de şık, ahlâk bakımından övgüye değer sözler duymak istiyorsunuz! Çirkin davranışlar daima iğrençtir, buna İvan Petroviç de katılır. Arabası ve görünüşü şık olanlar ahlâklıdırlar diye bir kural yok. Bu şıklığı hangi yollarla sağladıklarını bir bilseniz…”</p>

      <p class="e-paragraf">Ferdişçenko dayanamayıp sonunda kendini kaybetmiş; öfkesini kusmaya başlamış ve sınırı aşmıştı. Yüzü bile çarpılmıştı. Kulağa tuhaf gelse de anlattığı hikâyenin farklı türden bir etki yaratmasını bekliyordu. Totzki’nin belirttiği gibi, Ferdişçenko’nun kaba davranışları ve övünme merakı kendine has özelliklerdi.</p>

      <p class="e-paragraf">Nastasya Filipovna, Ferdişçenko’ya dik dik baktı. Öfkesinden ürpermişti genç kadın. Ferdişçenko fazla ileri gittiğinin farkındaydı; korkudan donup kaldı ve hemen sustu.</p>

      <p class="e-paragraf">Afanasiy İvanoviç sitemle, “Buna bir son mu versek, ne dersiniz?” dedi.</p>

      <p class="e-paragraf">“Sıra bende ama susma hakkımı kullanacağım” dedi Ptizin kararlı bir tavırla.</p>

      <p class="e-paragraf">“Oyunumuza katılmak istemiyor musunuz?”</p>

      <p class="e-paragraf">“Bunu yapamam, Nastasya Filipovna. Aslında böyle bir oyunun mümkün olduğuna da inanmıyorum.”</p>

      <p class="e-paragraf">Nastasya Filipovna, Generale döndü. “Sıra sizde sanırım General. Siz de kabul etmezseniz, oyun bozulacak. Buna gerçekten çok üzülürüm; çünkü son olarak ben, kendi hayatımdan bir olay anlatmak niyetindeydim. Ama bunu sizden ve Afanasiy İvanoviç’ten sonra, ikinizden cesaret alarak yapmak istiyorum” dedi gülerek.</p>

      <p class="e-paragraf">“Siz de katılacaksanız, inanın, bütün hayatımı size anlatmaya hazırım,” dedi heyecanlanan General yüksek bir sesle. “İtiraf ediyorum, sıranın bana gelmesini beklerken, anlatacağım hikâyeyi önceden hazırlamıştım…”</p>

      <p class="e-paragraf">Hâlâ tam olarak kendine gelemeyen Ferdişçenko, kin dolu bir bakışla gülümsedi. “Ekselanslarının yüzünden, hikâyesini nasıl da özenle hazırladığını anlamak mümkün.”</p>

      <p class="e-paragraf">Nastasya Filipovna kendi kendine gülümsedi. Buna rağmen can sıkıntısının ve kızgınlığının gitgide arttığı belliydi. Afanasiy İvanoviç genç kadının da bir şeyler anlatacağını duyunca daha da tedirginleşti.</p>

      <p class="e-paragraf">“Baylar,” diye söze başladı General. “Hayatta benim de övünemeyeceğim bazı davranışlarım oldu. Ama şimdi size anlatacağım bu olayı yaşadığım en çirkin olay olarak görüyorum. Aradan otuz beş sene geçmesine rağmen hâlâ içimde bir yaradır. Aklıma her gelişinde yüreğim sızlar. Aslında sıradan, aptalca bir olay söz konusu. O sıralar asteğmendim ve savunma hattında görevliydim. Gençlik işte… Hepiniz bilirsiniz… Kanım kaynıyor, fazla param yok. Nikifor adında bir emir erim vardı, inanılmaz titiz ve özenli bir adamdı. Tasarruf eder, yamalar, silip süpürür, hatta ufak tefek hırsızlıklar bile yapardı evdeki malı çoğaltmak için. Son derece namuslu ve sadık biriydi. Belirli bir süre bir kasabada kaldık. Emekli bir üsteğmenin dul karısının evine yerleştirdiler bizi. Kadıncağız yaşlıydı; sekseninde falan… Çok eski, kötü ahşap bir evi vardı. O kadar yoksuldu ki, bir hizmetçi tutacak gücü bile yoktu. Eskiden kalabalık bir ailesi, akrabaları varmış; kimileri ölmüş, kimileri uzaklara gitmiş, zamanla kimsecikler uğramaz olmuş yaşlı kadıncağıza. Kocasını toprağa vereli kırk beş sene oluyormuş. Kasabaya gelişimizden bir süre öncesine kadar kambur, kötü yürekli yeğeniyle oturuyormuş. Cadıların cadısı yeğeni bir keresinde kadının parmağını bile ısırmış, ama günün birinde ölmüş. Yaşlı kadın hayatını üç yıldır tek başına idame etmeye çalışıyormuş. Evinde çok sıkılıyordum, tatsız tuzsuz bir kadındı. Bir gün benden çaldığı bir horoz yüzünden kavga ettik.</p>

      <p class="e-paragraf">“Bu olaydan sonra bizi başka bir eve yerişleştirmelerini istedim. Bizi karşı yakada kalabalık bir ailenin yanına verdiler. Aile sahibini hâlâ hatırlıyorum; uzun sakallı bir tüccardı. Nikifor’la birlikte seve seve taşındık. Aradan üç gün geçti. Bir gün eve döndüğümde, emir erim ‘Efendim, çorba kâsemizi keşke eski ev sahibemizde bırakmasaydık. Çorba koyacak kabımız yok,’ dedi. Şaşırdım. ‘Çorba kâsemizin orada işi ne?’ diye sordum haliyle. Nikifor da en az benim kadar şaşmıştı bu işe. Meğer eski ev sahibemiz, taşınma sırasında onun çömleğini kırdığımı söyleyip karşılığında çorba kâsemizi alıkoymuş, güya bunu ona ben teklif etmişim. Bunu duyunca tepem attı, doğruca yaşlı kadının evine gittim. Yapayalnızdı; dehlizde oturmuş, güneşten korunmak için elini yanağına dayamıştı. Ağzıma geleni söyledim. Bir ara kadının hiç kıpırdamadan oturduğunu fark ettim. Tek söz etmiyor, sadece dik dik bana bakıyor, sanki hafif hafif sallanıyordu. Tuhaf bir hali vardı. Ona bir şey sordum ama cevap bile vermedi. Her yer sessizdi. Sadece arıların vızıldaması duyuluyordu. Güneş batmak üzereydi. Sonunda oradan çıktım. Binbaşının yanına çağırdılar, ardından bölüğüme uğradım. Derken eve ancak akşam dönebildim. Nikifor beni görünce, ‘Biliyor musunuz efendim, eski ev sahibemiz öldü,’ dedi. ‘Ne zaman?’ diye sordum. ‘Akşamüzeri, bir saat kadar oluyor,” dedi.</p>

      <p class="e-paragraf">“Ben kadıncağıza sayıp sövdüğüm sırada, o ruhunu teslim ediyormuş demek ki. Bu olay beni çok etkiledi; uzun süre kendime gelemedim. Geceleri rüyalarıma giriyordu. O güne dek pek kiliseye uğramayan ben ertesi gün kiliseye gittim, cenaze için… Zaman geçtikçe bu olay içimi daha da fazla kemirmeye başlamıştı. Düşünüp duruyordum…</p>

      <p class="e-paragraf">“Bu dünyadan bir insan geçmişti; bir kadın. Uzun yaşamıştı, umduğundan daha fazla… Bir zamanlar etrafı kalabalıktı; çocukları, kocası vardı. Sevdiği ailesiyle, akrabalarıyla gülüp eğlenmişti. Derken her şey yok olmuş, kadıncağız yapayalnız kalmıştı. Nihayet sessiz bir yaz akşamı, güneş batarken, bu yaşlı kadını Tanrı yanına alıvermişti! Ama bu dünyadan, bir damla gözyaşıyla uğurlanacağı yerde, elleri kalçalarında, küstah bir asteğmenin bir çorba kâsesi yüzünden paparalarıyla gidiyordu. Suçluyum şüphesiz. Bunun üzerine gerçekten de düşünmeye değer!</p>

      <p class="e-paragraf">“O olaydan o kadar çok sene geçti ki bugün artık aynı kişi değilim ve geçmişe bir yabancının mazisi olarak bakıyorum. Yine de üzülüyorum. Neden tam o anda öldü? Belki de suçlu değilimdir… Yaptıklarım gençlik ateşiyle, o anda içinde bulunduğum ruhsal durum ile açıklanabilir. Buna rağmen içim huzurlu değil. Kalbimin sızısını biraz olsun dindirmek için yaklaşık on beş sene önce, iki yaşlı ve hasta kadını, hiç olmazsa yaşamlarının son günlerini rahat ve huzur içinde geçirsinler diye iyi bir yurda yerleştirip bakımlarını üstlendim. Bunu sürdürmek için belirli bir meblağ ayırmayı düşünüyorum. İşte her şeyi anlattım. Hepsi bu kadar. Hayatta birçok hatam olmuştur, ama bu yaptığımı, yaşamımın en çirkin davranışı olarak görüyorum.”</p>

      <p class="e-paragraf">“Ekselans, yaşamınızın en çirkin davranışı yerine, yaptığınız iyilikleri anlattınız. Ferdişçenko’yu da kandırdınız!” dedi Ferdişçenko.</p>

      <p class="e-paragraf">“Sizin böylesi iyi kalpli biri olduğunuzu tahmin etmiyordum, General, çok yazık gerçekten,” dedi Nastasya Filipovna umursamaz bir tavırla.</p>

      <p class="e-paragraf">General kibarca gülümseyerek, “Yazık mı? Ama neden?” diye sordu ve ardından kendinden memnun bir halde şampanyasından bir yudum içti.</p>

      <p class="e-paragraf">Bu esnada sıra, anlatacağı hikâyeyi düşünen Afanasiy İvanoviç’e gelmişti. Odadaki herkes anlatacaklarını büyük bir merakla bekliyor ve ara sıra Nastasya Filipovna’ya kaçamak bakışlar fırlatıyordu. Afanasiy İvanoviç, hikâyesine, heybetine yakışan bir ağırlıkla, alçak ve nazik bir sesle başladı. (Gösterişli bir adamdı kendisi… Heybetli, uzun boyluydu. Ak düşmüş saçları yer yer seyrekleşmişti. Etine dolgundu. Yumuşak kırmızı yanakları ve takma dişleri göze çarpıyordu. Son derece şık giyinirdi. Sağ elinin işaret parmağında değerli bir pırlantalı yüzük vardı. İnsan gözlerini beyaz, tombul ellerinden ayıramazdı.)</p>

      <p class="e-paragraf">Totzki hikâyesini anlatırken Nastasya Filipovna, bir kez olsun ona doğru başını çevirmedi; kolundaki danteli dikkatle inceliyor, sol elinin iki parmağıyla onunla oynuyordu.</p>

      <p class="e-paragraf">“Yaptığım en büyük kötülüğü anlatmak zorunda olmam, aslında işimi epey kolaylaştırıyor,” diye söze başladı Afanasiy İvanoviç. “Böyle bir durumda, insan yanılmaz. Vicdanının sesi, tam olarak neyi anlatması söyleyecektir ona. Üzülerek itiraf edeyim ki, yaşamımdaki sayısız havai denebilecek davranışlarım arasında, birinin anısı hâlâ içimi kanatıyor…</p>

      <p class="e-paragraf">“Yirmi sene kadar evveldi… Platon Ordintsev’in misafiriydim. Kendisi henüz mareşal olmuştu ve Noel’i geçirmek üzere karısı Anfisa Alekseyevna ile köye gelmişti. Genç kadının doğum günü yaklaşıyordu, bu yüzden iki balonun hazırlıkları yapılıyordu. O zamanlar bizim çevrede herkes, Dumas Fiilis’in, kanımca ölümsüz olan eserini, <span class="e-italik">La dame aux camélias</span> <span class="e-dipnotno" style="font-size:0.74em;"><a class="footnote-link" href="#footnote-202-13" id="footnote-202-13-backlink">13</a></span> romanını okuyordu. Taşrada da romanı okuyan bütün kadınlar ona hayran olmuşlardı. Eserde anlatılan hikâyenin orijinalliği, kahramanın betimlenmesindeki ustalık, ilişkilerin geçtiği çekici ortam ve ilgi uyandıran ayrıntılar (mesela beyaz ve kırmızı kamelya demetlerinin sırayla kullanılışı) herkesin üzerinde inanılmaz etkiler bırakmıştı. Kamelyalar moda olmuştu; herkes baloya kamelyayla gitmek istiyordu. Pek fazla balo düzenlenmediği bu ilde bile kamelyalar nadir bulunan çiçeklerdi. O sıralar arkadaşımız Petya Varhovski, Anfisa Alekseyevna’ya tutulmuştu. Aralarında gerçekten umut beslenebilecek bir şeyler geçmiş miydi, bunu bilmiyordum. Zavallı, Anfisa Alekseyevna’nın o akşamki balosuna kamelya bulmak için çırpınıp duruyordu. Valinin karısının misafiri olarak Petersburg’dan gelen Kontes Sotzkaya ve Sofya Bezpalova’nın baloya büyük ihtimalle beyaz kamelyalarla katılacakları söylenince, Anfisa Alekseyevna kırmızı demetlerden istemişti. Platon’un iki ayağa bir pabuca girdi; karısına kırmızı kamelya bulmak onun görevi tabii. Balodan bir gün evvel, Anfisa Alekseyevna’nın her konuda rekabet içinde bulunduğu Katerina Aleksandrovna Mitişçeva’nın kırmızı kamelya demeti hazırdı. Tabii bayılmalar, sinir krizleri… Platon bitip tükenmişti. Petya’nın bu anda bir yerlerden çiçek bulduğunu bir düşünsenize… Herhalde genç kadının minnettarlığı sınır tanımazdı. Arkadaşım çaresizlik içinde kıvranıyor, oradan oraya koşuyordu…</p>

      <p class="e-paragraf">“Balodan bir gün önce, gece saat on bir sularında, Ordintzev’in komşusu Marya Petrovna Zubkova’nın evinde karşılaştığımızda Petya çok sevinçliydi. ‘Neler oluyor?’ diye sordum. ‘Buldum!’, ‘İnanılmaz bir şey! Nerede, nasıl budun?’, ‘Ekşayski’de. [Yirmi fersah uzaklıktaki küçük bir yerdi orası.] Trepalov adında zengin bir tüccar varmış, karısıyla oturuyormuş, çocukları yokmuş, kanarya besliyorlarmış. İkisi de çiçekleri çok seviyormuş. Bahçede kamelyaları varmış!’, ‘Hadi canım, daha neler! Hem niye sana versin ki?’, “Yerlere kapanıp kamelyaları verinceye dek kalkmayacağım!’, ‘Ne zaman gidiyorsun?’, ‘Yarın, şafak söker sökmez, saat beşte.’, ‘Tanrı yardımcın olsun!’ dedim ve Ordintzev’lere geri döndüm.</p>

      <p class="e-paragraf">“Yatmak için hazırlanırken birden aklıma çok ilginç bir fikir geldi. Saat bir ile iki arasındaydı. Vakit kaybetmeden gizlice mutfağa inip arabacı Saveli’yi uyandırdım. Ona on beş ruble verdim, ‘Atlar yarım saat içinde hazır olsun,’ dedim. Yarım saat sonra atlar hazırdı. Anfisa Alekseyevna’nın migreni tutmuştu; ateşler içinde sayıkladığını söylediler. Hemen yola koyuldum. Saat beşe gelmeden Ekşayski’deydim. Güneşin doğmasını bekledim ve saat yedi civarı Trepalov’un evine gittim. ‘Durum böyle böyle, kamelyalarınız var mı? Yardım edin bana… Ayaklarınıza kapanayım!’ dedim. Yaşlı adam uzun boylu, ciddi, saygın biriydi. ‘Olmaz. Veremem!’ dedi. Ayaklarına kapandım, yalvarıp yakardım. ‘Ne yapıyorsunuz böyle, efendim?’ Gerçekten de korkmuştu adamcağız. ‘Hayat memat meselesi!’ diye bağırdım. ‘Alın o zaman, Tanrı yardımcınız olsun!’ Büyük bir demet kırmızı kamelya topladım. Adamın çok güzel bir bahçesi vardı. Yaşlı adam içini çekip duruyordu. Yüz ruble çıkarıp verdim. ‘Hayır, Bayım, bunu yapmayın, gücendirmeyin beni.’ ‘O halde, bu parayı hastaneye bağışlayın,’ dedim. ‘Bakın bu iyi olur, Bayım. Soylu bir davranış. Bu parayı sizin sağlığınız için vereceğim!’ Trepalov’dan çok hoşlandım. Gerçek bir Rus’tu o, <span class="e-italik">de la vraie souche</span>.<span class="e-dipnotno" style="font-size:0.74em;"><a class="footnote-link" href="#footnote-202-14" id="footnote-202-14-backlink">14</a></span></p>

      <p class="e-paragraf">“Başarmıştım. Kırmızı kamelya demetiyle elimde, Petya’ya rastlamamak için sapa yollardan köye döndüm. Anfisa Alekseyevna’nın uyanmasına yakın, çiçekleri ona yolladım. Heyecanını, şükran ve sevinç gözyaşlarını tahmin edersiniz! Platon göğsüme kapanıp ağlıyordu! Haliyle zavallı Petya’nın artık pek şansı kalmamıştı. Gerçeği öğrenir öğrenmez gırtlağıma yapışacağını sanıyordum. Kendimi buna hazırlıyordum. Ama hiç beklemediğim bir şey oldu. Petya kötüleşti; baygınlık geçirdi, akşam sayıklamaya başladı, sabah ise ateşler içinde kıvranarak, bir çocuk gibi ağlayarak yatağa düştü! Bir ay sonra iyileşir iyileşmez, Kafkasya’ya gitti. Kırım’da vuruldu. Tam bir roman! Vicdan azabı çektiğimi itiraf ediyorum. Bunu ona neden yapmıştım? Kadına âşık olsam hadi neyse… Oysa bu, çapkınlıktan, yaramazlıktan başka bir şey değildi! Kırmızı kamelyalara ondan önce ulaşmasaydım, Petya belki de savaşa gitmeyecekti; hâlâ yaşayacak, mutlu ve başarılı bir hayat sürecekti, kim bilir…”</p>

      <p class="e-paragraf">Afanasiy İvanoviç hikâyesini aynı başladığı gibi, heybetli bir şekilde bitirdi. Nastasya Filipovna’nın gözlerinin tuhaf bir şekilde parladığını, dudaklarının titrediğini gördüler. Herkes merakla onlara bakıyordu.</p>

      <p class="e-paragraf">Söz sırasının kendisinde olduğunu düşünen Ferdişçenko, ağlamaklı bir sesle bağırdı: “Ferdişçenko’yu işlettiniz! Hem de öyle işlettiniz ki…”</p>

      <p class="e-paragraf">Darya Alekseyevna (Totzki’nin sadık dostuydu) zafer kazanmışçasına, “Böyle olacağını tahmin etmemiştiniz, değil mi? Akıllı insanlardan ders alın!” diye kestirip attı.</p>

      <p class="e-paragraf">“Haklıydınız Afanasiy İvanoviç, bu oyun çok sıkıcı. Bitirelim,” dedi Nastasya Filipovna. Belli ki hiç hevesi kalmamıştı. “Söz verdiğim gibi ben de anlatacağım, sonra da kâğıt oynarız.”</p>

      <p class="e-paragraf">“Evet, evet! İsteriz!” dedi General heyecanla.</p>

      <p class="e-paragraf">Nastasya Filipovna birden Prense dönüp sordu: “Prens, General ile Afanasiy İvanoviç, ikisi de eski dostumdur, beni illa ki evlendirmek istiyorlar. Sizce ne yapmalıyım: Evlenmeli miyim, yoksa evlenmemeli miyim? Ne derseniz onu yapmaya hazırım.”</p>

      <p class="e-paragraf">Afanasiy İvanoviç’in beti benzi attı. General çok şaşırmıştı. Herkes, özelikle de Ganya, olduğu yerde donakalmış, Prensin cevabını bekliyordu.</p>

      <p class="e-paragraf">“Ki… kiminle?” diye sordu Prens, heyecandan kısık bir sesle, kekeleyerek.</p>

      <p class="e-paragraf">Nastasya Filipovna, “Gavrila Ardalyonoviç İvolgin’le” diye kesin ve açık bir cevap verdi.</p>

      <p class="e-paragraf">Birkaç saniye sessizlik oldu. Prens konuşmak için güç topluyor gibiydi. Sanki göğsünü ezen büyük bir ağırlık varmış gibi zorlukla, “Hayır… Evlenmemelisiniz!” dedi sonunda.</p>

      <p class="e-paragraf">“Prensi duydunuz, Gavrila Ardalyonoviç!” dedi Nastasya Filipovna, zafer kazanmış bir edayla. “Prensin kararı benim kararımdır. Bu iş artık kapansın!”</p>

      <p class="e-paragraf">Afanasiy İvanoviç titrek bir sesle, “Nastasya Filipovna!” diye müdahale etmek istedi.</p>

      <p class="e-paragraf">“Nastasya Filipovna!” dedi General, endişeli bir ses tonuyla.</p>

      <p class="e-paragraf">Herkes heyecanlı ve tedirgindi. Nastasya Filipovna misafirlerini şaşkın bakışlarla süzdü.</p>

      <p class="e-paragraf">“Neyiniz var beyler? Ne oldu? Bu kadar heyecanlanacak ne var?”</p>

      <p class="e-paragraf">“Ama… Nastasya Filipovna,” diye mırıldandı Totzki. “Size bir söz verdiğinizi hatırlatmak istiyorum. Tamamıyla kendi rızanızla verdiğiniz bir söz… Çok zor durumdayım. Herkesin önünde bunları söylemeniz… Şaşırdım tabii… Bu bir oyun değil, ciddi bir mesele. Bir şeref ve gönül meselesi…”</p>

      <p class="e-paragraf">“Sizi hiç anlamıyorum Afanasiy İvanoviç. Bunda bu kadar şaşıracak ne var ki? ‘Herkesin önünde’ ne demek? Yakın dostlar arasındayız. Biz burada içten ve sevimli insanlar arasında değil miyiz? Elbette bu bir oyun değil. Yoksa siz olan bitenlerin ciddi olmadığından mı şüpheleniyorsunuz? Prense sorduğum soru gayet ciddiydi. Prensin cevabı ‘hayır’ oldu, ben de ‘hayır’ dedim. Şayet Prens ‘evet’ demiş olsaydı, ben de ‘evet’ derdim. Hayatım bir sözcüğe bağlıydı, bundan daha ciddi ne olabilir?”</p>

      <p class="e-paragraf">Prensin otoritesine içerlemiş görünen General, “Ama neden Prens? Bu konuyla Prensin ne ilgisi olabilir ki?” diye mırıldandı.</p>

      <p class="e-paragraf">“Prens hayatım boyunca inanıp güvendiğim ilk kişi! Daha ilk bakışta, o bana inandı, ben de ona.”</p>

      <p class="e-paragraf">Sapsarı kesilen Ganya, “Nastasya Filipovna’ya, gösterdikleri incelik için teşekkür ediyorum,” dedi. “Ama Prens… Prens…” Sesi titriyordu, dudakları çarpılmıştı.</p>

      <p class="e-paragraf">“Yetmiş beş bin rubleyi gözüne kestirdi mi diyorsunuz?” diye sözünü kesti Nastasya Filipovna. “İnkâr etmenize lüzum yok, siz aynen bunu söylemek istiyordunuz! Afanasiy İvanoviç, şu yetmiş beş bin rubleyi alın. Özgürlüğünüzü size bedelsiz olarak bağışlıyorum. Yeter artık! Siz de rahat bir nefes alın. Dokuz yıl üç ay… Yarın yeni bir hayata ilk adımlarımı atacağım. General, siz de incilerinizi alıp karınıza armağan edin, işte! Yarın bu evden ayrılıyorum. Bugün benim doğum günüm ve ilk kez kendi kendime aidim. Bu verdiğim son davet, baylar!”</p>

      <p class="e-paragraf">Sözlerini tamamladıktan sonra gidecekmiş gibi yerinden kalktı.</p>

      <p class="e-paragraf">“Nastasya Filipovna! Nastasya Filipovna!” diye duyuluyordu her yandan. Misafirler heyecanla ayağa kalkmışlardı; genç kadının etrafını sarmış, kulağa çılgınca gelen, sayıklamaya benzeyen düzensiz sözlerini endişeyle dinliyorlardı. Hiç kimse olan bitene bir anlam veremiyordu.</p>

      <p class="e-paragraf">O sırada, daha önce Ganya’nın evinde olduğu gibi şiddetle zil çaldı.</p>

      <p class="e-paragraf">“Nihayet geldi! Saat on bir buçuk!” diye bağırdı Nastasya Filipovna. “Rica ederim baylar, oturun!”</p>

      <p class="e-paragraf">Bunu söyledikten sonra kendisi de oturdu. Dudakları tuhaf bir gülümsemeyle büzülmüştü. Sessizce duruyor, aşırı bir heyecan içinde gözlerini kapıdan ayırmıyordu.</p>

      <p class="e-paragraf">“Gelen şüphesiz Rogojin, yüz bin rubleyi getiriyor” diye mırıldandı Ptizin kendi kendine.</p>

      <p class="e-2-baslik">XV</p>

      <p class="e-paragraf">Oda hizmetçisi Katya telaş içinde içeri girdi; korktuğu belliydi.</p>

      <p class="e-paragraf">“Nastasya Filipovna! Kapıda sarhoş birtakım adamlar var. İçeri girmek istiyorlar. Rogojin diye biri sizin haberiniz olduğunu söyledi…”</p>

      <p class="e-paragraf">“Onları içeri al, Katya.”</p>

      <p class="e-paragraf">“Ama bu adamlar serseri Nastasya Filipovna! Çok korkuyorum… Hepsini mi içeri alayım?”</p>

      <p class="e-paragraf">“Korkma, hepsini içeri al Katya, yoksa izinsiz girerler. Çıkardıkları gürültüyü duymuyor musun?” dedi genç kadın ve misafirlerine döndü: “Baylar, bu ayak takımını sizin önünüzde kabul ettiğim için bana kızacaksınız. Bunun için gerçekten çok üzgünüm, sizden özür diliyorum. Ama ortada çözülmesi gereken önemli bir mesele var ve sizin de buna şahit olmanızı istiyorum. Ama mecbur değilsiniz tabii…”</p>

      <p class="e-paragraf">Misafirler şaşkınlık içinde bakıştılar, fısıldaşmaya başladılar. O anda olan bitenlerin Nastasya Filipovna tarafından önceden bilindiğini ve hesaplanmış olduğunu anladılar. Çılgın bir kadındı Nastasya Filipovna ve kararlarından vazgeçmezdi. Herkes büyük bir merakla olacakları bekliyordu.</p>

      <p class="e-paragraf">İçlerinde korkacak kimse yoktu, salonda bulunan iki kadın da buna dahildi. Biri feleğin çemberinden geçmiş, artık gördüğü hiçbir şeyden kolay kolay etkilenmeyen Darya Alekseyevna; ötekiyse hâlâ kimsenin tanımadığı ve sesini duymadığı güzel genç kadın. Ama o zaten olan bitenleri anlayamazdı, zira Alman’dı ve tek kelime Rusça bilmiyordu. Ayrıca belli ki güzelliği zekâsının önündeydi. Genç kadın, şık ve zarif tuvaleti içinde, davetlerin baş konuklarından biriydi. Tek bir akşam için sergilenmek üzere eş dosttan alınan bir sanat eseri misali; tablo, vazo, heykel gibi bir nesne…</p>

      <p class="e-paragraf">Erkeklere gelince, Ptizin zaten Rogojin’le samimiydi. Ferdişçenko böyle ortamlarda kendini suda balık gibi hissediyordu. Ganya utancını sonuna kadar yaşamak istiyordu. Olanı biteni anlamayan ihtiyar öğretmen çevredeki telaşı görünce korkmuş ve gözyaşlarını tutamaz hale gelmişti; yine de torunu gibi sevdiği Nastasya Filipovna’yı bırakmaktansa ölmeyi yeğlerdi. Afanasiy İvanoviç kuşkusuz isminin bu tarz olaylarla birlikte anılmasına müsaade edemezdi, ancak orada bulunma sebepleri ağır basıyordu. Nastasya Filipovna, hakkında mutlaka açıklığa kavuşturulması gereken iki üç söz sarf etmişti. Totzki, tabii toplumdaki yerinin ve şerefinin gerektirdiği gibi, olaya sırf seyirci olarak kalmaya karar vermişti. Biraz önce küstah bir şekilde armağanı geri verilen General Epançin, bütün bu taşkınlıklardan ve Rogojin’in gelişinden aşırı derecede etkilenmişti. Onun gibi biri Ferdişçenko’yla yan yana oturarak zaten çok alçalmış oluyordu. Eninde sonunda tutkunun esiri olan davranışları rütbe, görev ve kendine saygı kaygılarına yenik düşecekti. Kısacası ne olursa olsun, Rogojin ve tayfasıyla bir arada bulunması kabul edilir türden bir şey değildi.</p>

      <p class="e-paragraf">Nastasya Filipovna kendisiyle konuşmaya teşebbüs eden Generale döndü. “Ah General, emin olun, sizi nasıl bir duruma soktuğumun farkındayım. Eğer gitmek isterseniz sizi anlarım. Çekinmeniz doğal. Kalmanız için ısrar da edemem tabii, ama böyle bir anda yanımda olmanızı çok isterim. Geldiğiniz ve ilginiz için size minnettarım…”</p>

      <p class="e-paragraf">“Rica ederim, Nastasya Filipovna,” diye bağırdı General, şövalye tavırlarını takınarak. “Bunları bana mı söylüyorsunuz? Bana ihtiyacınız olduğu böyle bir anda tabii yanınızda olacağım. Ayrıca bu işin aslını merak ettiğimi de itiraf edeyim. Ben sadece halıları kirletir, etrafı dağıtırlar diye korkuyorum. Keşke içeri girmelerine izin vermeseydiniz Nastasya Filipovna…”</p>

      <p class="e-paragraf">“Gelen Rogojin’in ta kendisi!” diye ilan etti Ferdişçenko.</p>

      <p class="e-paragraf">“Afanasiy İvanoviç, yoksa bu kadın delirdi mi?” diye fısıldadı General. “Kelimeyi mecazi anlamda kullanmıyorum, gerçek anlamda!..”</p>

      <p class="e-paragraf">Afanasiy İvanoviç, şeytanca gülümsedi. “Size daha evvel de söylemiştim, buna eğilimlidir.”</p>

      <p class="e-paragraf">“Nöbet geçiriyor gibi…”</p>

      <p class="e-paragraf">Rogojin’in tayfası aşağı yukarı sabahki gibiydi; tek fark aralarına iki yeni adamın daha katılmış olmasıydı. Bunlardan ilki, eskiden kadınlar konusundaki başarılarıyla tanınan, şuna buna çamur atan bir gazetenin yazarı yaşlı bir adamcağızdı. Hakkında anlatılan birçok fıkra vardı; altın dişlerini rehin verdiği anlatılırdı mesela… Diğeri emekli teğmendi. Rogojin’in tayfasından başka bir adamın, yumruklarına güvenen delikanlının rakibi olarak gösteriliyordu. Hiç kimse onun kim olduğunu, nerden geldiğini bilmiyordu. Onu Nevski Caddesi’nde yanından gelip geçenleri durdurup, vaktiyle kendisinden para isteyenlere on beşer ruble verdiğini söyleyerek Marlinski<span class="e-dipnotno" style="font-size:0.74em;"><a class="footnote-link" href="#footnote-202-15" id="footnote-202-15-backlink">15</a></span> usulü dilenirken görmüşler ve çeteye dahil etmişlerdi. Bu ikisi hemen birbirine düşman kesildiler. Yumruklarına güvenen delikanlı, bu “dilencinin” takıma alınmasını kendine hakaret sayıyordu. Genelde sessiz biri olduğundan, aslında diplomatik davranan teğmen emeklisinin onunla yakınlaşma çabalarına cevap olarak ayı gibi homurdanıyordu. Şimdilik görünen oydu ki, sıra dövüşmeye gelince, teğmen, kuvvetten ziyade ustalık ve çeviklik gösterecekti. Zaten yumruklarına güvenen delikanlıdan daha kısa boyluydu; övünerek İngiliz boksunun üstünlüğünden bahsediyordu. Kısacası tam anlamıyla bir “batılıydı”. Yumruklarına güvenen delikanlı, boks sözcüğünü küçümseyerek alay ediyor, rakibiyle açık bir tartışmaya girmeye tenezzül etmeden, arada bir sessizce, sanki tesadüfen, kocaman, damarlı, kırmızı tüylerle kaplı Rus yumruğunu gösteriyordu. Bu ulusal simgenin herhangi bir şeyin üstüne tam isabetle inmesi halinde, onun kesinlikle yamyassı olacağı şüphe götürmüyordu.</p>

      <p class="e-paragraf">Nastasya Filipovna’ya yapılacak ziyareti düşünen Rogojin’in çabasıyla, tayfadan hiçbiri körkütük sarhoş olmamıştı. Kendisi, hayatında yaşadığı en berbat günün etkisi altında iyice sersemleşmiş olsa bile, ayıktı; vücudunun her zerresiyle hissettiği ve düşündüğü tek bir şey vardı. İşte o tek bir şey için Rogojin, gece saat on bire kadar kaygı ve telaş içinde, deli gibi Kinder ve Biskup’un peşini kovalayarak geçirmişti. Nihayet, Nastasya Filipovna’nın belli belirsiz sözünü ettiği yüz bin ruble toplanabilmişti, ama faizi o kadar yüksekti ki, Biskup ve Kinder bile utandıkları için bu yüzdeyi ancak fısıldayarak telaffuz ediyorlardı.</p>

      <p class="e-paragraf">Rogojin önde, adamları –her ne kadar üstünlüklerine güvenseler de biraz endişeyle– arkasında geldiler. Adamlar Nastasya Filipovna’dan çok çekiniyorlardı, öyle ki bazıları hemen merdivenden aşağı atılacaklarından emindi. Bunların arasında, birçok kadının yüreğini yakmış züppe Zalejev de vardı. Kimileri de –yumruklarına güvenen delikanlı gibi mesela– Nastasya Filipovna’dan hazzetmiyorlar ve evine baskın yapmaya gider bir tavırla girdiler. Ama girdikleri anda bu tutumları yerini saygı ve korkuya varan bir çekinme duygusuna bıraktı. Geçtikleri ilk iki odanın gösterişli bir biçimde döşenmesi, daha evvel hayatlarında hiç görmedikleri zengin, ender rastlanan eşyalar, mobilyalar, tablolar, Venüs heykeli onları etkilemişti. Yine de arsız bir merakla Rogojin’in peşinden salona doluştular. Yumruklarına güvenen delikanlı, emekli teğmen, misafirlerin arasında General Epançin’i gören neredeyse herkes cesareti kırılmış bir vaziyette geriye, başka odaya çekilmeye başladı. Sadece Lebedev kendinden emin bir halde Rogojin’in hemen yanında ilerliyordu, zira bir milyon dört yüz bin rublelik bir servetin ne demek olduğunu iyi biliyordu; tamı tamına bir milyon dört yüz bin ruble… Üstelik yüz bin ruble o anda ellerindeydi. Yine de tayfadaki bütün adamlar, güçlerini ortaya koyma konusunda ne kadar ileri gidebileceklerini tespit etmekte zorlanıyordu. Buna, yasadaki bazı –özellikle onu cesaretlendiren ve teselli eden– maddeleri aklından geçirerek sonuna kadar varmaya hazır Lebedev de dahildi.</p>

      <p class="e-paragraf">Çevre, tek bir kişinin üzerinde etki bırakmamıştı. Bu kişi, kapıda Nastasya Filipovna’yı gördüğü andan itibaren başka hiçbir şeyle, hiç kimseyle ilgilenmeyen Rogojin’di. Birkaç saniye kendinden geçmiş bir halde Nastasya Filipovna’ya baktı. Sararmıştı, bilincini yitirmiş gibiydi. Tutunarak masaya doğru yaklaştı. Yürürken Ptizin’in iskemlesine çarptı. Sessiz Alman güzelinin gösterişli mavi elbisesin dantellerine çamurlu çizmeleriyle bastı. Farkında değildi, özür dilemedi. Elinde tuttuğu paketi masanın üzerine koydu. Bu, üç parmak boyunda, dört parmak eninde, <span class="e-italik">Borsa Haberleri</span> gazetesine sımsıkı bağlanan bir desteydi. Ardından, hakkında verilecek kararı bekler gibi, ses çıkarmadan, kollarını iki yana sarkıtarak durdu. Alelâde giyinmişti; yalnız boynunda yepyeni, kırmızılı yeşilli bir atkı, parmağında ise ağır pırlanta bir yüzük vardı. Lebedev masadan üç adım ötede durdu. Tayfadakiler yavaş yavaş salona toplanıyorlardı. Olan bitene bir anlam veremeyen Nastasya Filipovna’nın oda hizmetçileri Katya ile Saşa, şaşırmış ve korkmuş bir halde kapı aralığından bakıyorlardı.</p>

      <p class="e-paragraf">Nastasya Filipovna, Rogojin’i dikkatle ve merakla süzdükten sonra paketi işaret ederek, “Bu ne?” diye sordu.</p>

      <p class="e-paragraf">Rogojin, “Yüz bin ruble!” diye cevapladı, duyulur duyulmaz bir sesle.</p>

      <p class="e-paragraf">“Sözünün erisiniz demek! Buyurun, şu iskemleye oturun. Size söylemek istediğim bir şey var. Adamlarınız da burada galiba. Güzel, onlar da içeri girip otursunlar. Şuradaki kanepeye… Bir tane daha var. Orada da bir koltuk var… Ne o, yoksa oturmak istemiyorlar mı?”</p>

      <p class="e-paragraf">Gerçekten bazıları çekinerek beklemek için bitişikteki odaya geçmişlerdi. Kalanlar davete uyarak oturdu, ancak onlar da masanın uzağında kalmaya özen gösterip köşelere yerleştiler. Rogojin gösterilen iskemleye oturdu ama az sonra ayağa kalktı ve bir daha da oturmadı. Misafirleri yeni fark etmiş gibiydi. Ganya’yı görünce haince gülümseyerek kendi kendine “Bak sen!” dedi. General ile Afanasiy İvanoviç’e çekinmeden baktı; belli ki onun özel ilgi alanına girmiyorlardı. Ama Nastasya Filipovna’nın yanında Prensi görünce afalladı, sebebini anlayamıyormuş gibi uzun uzun baktı. Rogojin iyice sersemleşmişti; o günkü sarsıntılar yetmiyormuş gibi, bir de geceyi trende geçirmiş, yaklaşık kırk sekiz saat gözüne uyku girmemişti.</p>

      <p class="e-paragraf">Nastasya Filipovna coşkulu bir sabırsızlık içinde odadakilere döndü. “Baylar, burada gördüğünüz şu pis paketin içinde yüz bin ruble var,” dedi. “Rogojin, bugün Ganya’nın evinde, akşama yüz bin ruble getireceğini deliler gibi bağırmıştı. Bana biçtiği fiyattı bu. On sekiz bin rubleden başladı, sonra kırk bin rubleye, ardından yüz bin rubleye yükseltti… Sözünde durdu. Bakın, beti benzi attı… Bugün Ganya’nın ailesini, annesini ziyarete gitmiştim. Kız kardeşi yüzüme, ‘Bu utanmaz kadını kapı dışarı etmeyecekler mi?’ diye bağırdı ve ağabeyi Ganya’nın yüzüne tükürdü. Sıkı kız doğrusu!”</p>

      <p class="e-paragraf">“Nastasya Filipovna!” dedi General sitemle; olan biteni yavaş yavaş kavramaya başlamıştı.</p>

      <p class="e-paragraf">“Söyleyeceklerim bitmedi General… Belki yeri değil ama ikiyüzlülükten bıktım artık! Beş senedir Fransız Tiyatrosu’ndaki locamda ulaşılmaz biri, masum ve gururlu bir ahlâk örneği gibi oturuyor, peşimden koşanlardan vahşi bir kedi gibi kaçıyordum. Bakın işte, adam gözünüzün önünde gelip masanın üzerine yüz bin rubleyi koydu. Eminim araba da aşağıda hazır bekliyordur! Değerim yüz bin ruble! Ganya, bana hâlâ kırgın mısın? Gerçekten de beni ailene dahil etmek mi istiyordun? Beni, Rogojin’inkini? Prens az evvel ne demişti?”</p>

      <p class="e-paragraf">Prens titreyen bir sesle, “Rogojin’inki demedim ben; değilsiniz çünkü!” diye araya girdi.</p>

      <p class="e-paragraf">Darya Alekseyevna kendini daha fazla tutamadı. “Nastasya Filipovna, yeter artık, yeter,” dedi. “Sana bu kadar acı çektirdilerse, ne diye hâlâ onlarla uğraşıp duruyorsun? Yüz bin ruble için olsa bile bu adamla gitmek istemezsin. Yüz bin ruble iyi para! Sen de parayı alıp onu kapının önüne koy. Onların hak ettiği de bu! Senin yerinde olsaydım keşke… tümünü… Neyse!” Darya Alekseyevna öfkesinden söylüyordu bunları; iyi yürekli, çok çabuk etkilenen bir kadındı</p>

      <p class="e-paragraf">Nastasya Filipovna arkadaşına tebessüm etti. “Kızma Darya Alekseyevna; görüyorsun ya ben bile öfkelenmeden konuşuyorum. Ona hiç sitem ettim mi? Ganya’nın annesinin elini öptüm. Saygıdeğer bir aileye girmek istedim. Nasıl böylesine aptallaştım? Biliyor musun Ganya, sizin neler yapabileceğini görmek istedim… Bugün sizde o şekilde davranmamın sebebi budur. Beni gerçekten şaşırttın! İtiraf edeyim, senden pek çok şey beklerdim, ama bunu asla. Bu adamın, düğünümüzün arifesinde bana inciler armağan ettiğini bilmene rağmen neden benimle evlenmek istiyorsun? Sizin evinizde, annenizin ve kız kardeşinizin önünde, Rogojin benim pazarlığımı yaptı… Buna ne demeli? Sen yine de beni istemeye geldin, üstelik az kalsın kız kardeşini de getiriyordun! O halde Rogojin, hakkında ‘Üç ruble için Vasilevski Adası’na kadar sürünerek gider’ derken galiba gerçeği söylüyordu…”</p>

      <p class="e-paragraf">Rogojin kısık ama son derece emin bir sesle, “Sürünerek gider” dedi.</p>

      <p class="e-paragraf">“Açlıktan ölecek durumda olsan anlarım, ama bildiğim kadarıyla iyi bir maaş alıyorsun. Etrafına rezil olduğun yetmiyormuş gibi, bir de nefret ettiğin, arsız bir kadınla evleneceksin… (Benden nefret ettiğini iyi biliyorum.) Böyle bir adamın para için insanı boğazlayabileceğine artık eminim. Bu adamların hepsini öyle bir para hırsı sarmış ki gözleri dönmüş! Daha çocuk yaşta olmasına rağmen faizciliğe kalkışıyor! Bir usturaya ipek sarar, arkasına geçip bir koyun gibi keser arkadaşını –tıpkı gazetede okuduğum gibi. Yüzsüzün tekisin sen! Ben de yüzsüzüm, ama sen benden betersin. Şu kamelya demetçisinden söz etmiyorum artık…”</p>

      <p class="e-paragraf">General, kollarını umutsuzca havaya kaldırdı. “Nastasya Filipovna, bunları söyleyen siz misiniz?” dedi. “Böylesine zarif, böylesine duygulu olan siz… Bu ne biçim konuşma!”</p>

      <p class="e-paragraf">“Sarhoşum ben, General!” dedi Nastasya Filipovna gülerek. “Eğlenmek istiyorum! Bugün benim doğum günüm… Uzun zamandır beklediğim bir gün! Darya Alekseyevna, şu <span class="e-italik">monsieur aux camélias</span><span class="e-dipnotno" style="font-size:0.74em;"><a class="footnote-link" href="#footnote-202-16" id="footnote-202-16-backlink">16</a></span> görüyor musunuz? Oturmuş, bizimle alay ediyor!”</p>

      <p class="e-paragraf">“Alay etmiyorum, Nastasya Filipovna, büyük bir dikkatle dinliyorum” diye cevapladı saygınlığını bozmayan Totzki.</p>

      <p class="e-paragraf">“Beş sene boyunca bu adamın yakasını bırakmadım, ona eziyet ettim… Buna değer miydi? Onun yerinde kim olsa aynını yapardı. Belki de beni suçluyordur: Beni eğitti, bir kontes gibi yaşattı, benim için harcadığı paranın haddi hesabı yok. Köydeyken bana iyi, efendi bir koca bile buldu; şimdi ise Ganya’yı… Beş sene boyunca onunla yaşamayı reddettim, parasını aldım ama… Böyle davranmaya hakkım olduğunu düşünüyordum! Belli ki iyice aklımı kaçırmışım. ‘Yüz bin rubleyi al, tiksiniyorsan onu kapının önüne koy’ diyorsun. Tiksindiğim doğrudur. Biliyor musun, çoktan evlenirdim, üstelik Ganya’dan çok daha farklı birisiyle… Ama bu da mide bulandırıyor. Neden bu beş seneyi öfke içinde geçirdim ki! Belki inanmazsın ama dört sene evvel, zaman zaman, Afanasiy İvanoviç’le evlensem mi acaba diye düşündüm. Hırslıydım o zamanlar, aklımdan bin bir türlü şey geçiyordu. Gerçekten de bunu yapabilirdim! Kendisi de istiyordu! Bana çok düşkündü… Neyse ki aklımı başıma topladım. Tanrı’ya şükür! Bu adam bu kadar öfkeye değmezdi. Birden midem öyle bir bulanmaya başladı ki, yalvarsa bile artık ona varmazdım. Beş sene böyle geçti… Biliyor musun, sokaklar daha iyi; zaten benim yerim de orası! Ya Rogojin ile gönül eğlendireceğim, ya da yarından çamaşırcılığa başlayacağım! Etrafımda gördüğünüz hiçbir şey benim değil… Giderken, son paçavraya dek bırakacağım. Hiçbir şeyim olmayınca kim alır beni? Ganya’ya sor bakalım, ister mi? Ferdişçenko bile almaz beni!”</p>

      <p class="e-paragraf">“Nastasya Filipovna, açık sözlü biriyimdir, Ferdişçenko almaz belki,” diye sözünü kesti Ferdişçenko. “Ama Prens alır! Burada oturmuş sızlanıyorsunuz, ona bir bakın!”</p>

      <p class="e-paragraf">Nastasya Filipovna merakla Prense döndü. “Doğru mu?”</p>

      <p class="e-paragraf">“Doğru” diye fısıldadı Prens.</p>

      <p class="e-paragraf">“Beni olduğum gibi, beş parasız alırsınız, öyle mi?”</p>

      <p class="e-paragraf">“Alırım, Nastasya Filipovna…”</p>

      <p class="e-paragraf">“Olacağı buydu” diye mırıldandı General.</p>

      <p class="e-paragraf">Prens, Nastasya Filipovna’yı üzgün, delici bakışlarla süzüyordu.</p>

      <p class="e-paragraf">“İşte biri daha,” dedi genç kadın Darya Alekseyevna’ya dönerek. “İyi niyetli biri, bunu da iyiliğinden yapıyor; onu tanırım. Kendime bir kurtarıcı buldum. Belki de onun biraz… <span class="e-italik">tuhaf</span> olduğunu söyleyenler haklı… Demek Rogojin’in kadınını alacak kadar âşıksın. Peki, söyle bakalım Prens, neyle geçinmeyi düşünüyorsun?”</p>

      <p class="e-paragraf">“Rogojin’in kadınını değil; ben sizi, namuslu bir kadını alıyorum, Nastasya Filipovna” dedi Prens.</p>

      <p class="e-paragraf">“Bahsettiğiniz kadın gerçekten de ben miyim?”</p>

      <p class="e-paragraf">“Sizsiniz.”</p>

      <p class="e-paragraf">“Bunlar masallarda olur! İnsanlar nicedir akıllarını başlarına topladı sevgili Prens. Üstelik senin hâlâ bir dadıya ihtiyacın var, ne evlenmesi…”</p>

      <p class="e-paragraf">Prens ayağa kalktı; çekingen, titrek, ama söylediklerinden son derece emin bir sesle konuştu. “Haklısınız Nastasya Filipovna, fazla bir şey bilmem… Ama benim size değil de sizin bana şeref verdiğinize inanıyorum. Ben bir hiçim, halbuki siz ıstırap çektiniz ve böyle bir cehennemden temiz çıktınız. Utanılacak hiçbir şeyiniz yok. Neden Rogojin’le gitmek istiyorsunuz? Bir nöbet geçiriyorsunuz… Yetmiş beş bin rubleyi Afanasiy İvanoviç’e geri verdiniz. Her şeyi bırakıp gitmeye hazırsınız. Burada bulunan hiç kimse bunu yapamazdı. Ben… sizi… seviyorum Nastasya Filipovna… Sizin için canımı veririm. Hakkınızda kimseye tek söz bile söyletmem, Nastasya Filipovna. Beş parasız olsam bile çalışır kazanırım…”</p>

      <p class="e-paragraf">Prensin son sözleri Ferdişçenko ve Lebedev’i çok güldürdü. General hoşnutsuzca homurdandı. Ptizin ve Totzki, gülmemek için kendini zor tuttular. Ötekiler hayretle ağızları açık bakakalmıştı.</p>

      <p class="e-paragraf">Prens aynı çekingen sesle sürdürdü. “Belki de tam tersine Nastasya Filipovna, çok zengin oluruz. Halletmem gereken bir mesele var. Bugün pek bir şey öğrenmeye fırsat bulamadım, üzgünüm… İsviçre’deyken, Bay Salazkin diye birinden mektup aldım. Bana büyük bir miras kaldığını bildiriyordu. İşte mektup…”</p>

      <p class="e-paragraf">Prens cebinden bir mektup çıkardı.</p>

      <p class="e-paragraf">“Sayıklıyor mu? Burası tam bir tımarhane!” diye mırıldandı General.</p>

      <p class="e-paragraf">Odaya sessizlik çöktü.</p>

      <p class="e-paragraf">“Sanırım mektubun Salazkin’den geldiğini söylediniz, değil mi?” diye araya girdi Ptizin. “Kendi çevresinde çok tanınmış bir iş takipçisidir. Ona kesinlikle güvenebilirsiniz. İmzasını iyi tanırım, geçenlerde onunla bir işim olmuştu. Eğer mektuba bir göz atmama izin verirseniz, size daha net bir şey söyleyebilirim.”</p>

      <p class="e-paragraf">Prens sessizce mektubu ona uzattı; eli titriyordu.</p>

      <p class="e-paragraf">General herkese heyecanla baktı. “Neler oluyor?” diye bağırdı. “Gerçekten de büyük bir mirasa mı konmuş?”</p>

      <p class="e-paragraf">Herkes, bakışlarını mektubu okuyan Ptizin’e dikmişti. Ferdişçenko yerinde duramıyordu; Rogojin neler olup bittiğini anlamayan bakışlarla bir Prense, bir Ptizin’e bakıyordu. Darya Alekseyevna heyecanlı ve huzursuzdu. Lebedev bile yerinde duramıyor, iki büklüm bir vaziyette Ptizin’in omuzu üstünden –bu hali yüzünden dayak yiyeceğinden korkarak– mektubu okumaya çalışıyordu</p>

      <p class="e-2-baslik">XVI</p>

      <p class="e-paragraf">Ptizin mektubu okuduktan sonra katlayıp Prense geri verdi. “Tahmin ettiğim gibi mirasınız itiraz kabul edilmeyecek nitelikte,” dedi. “Teyzeniz vasiyetnamesinde size büyük bir servet bırakmış.”</p>

      <p class="e-paragraf">“Olamaz!” diye bağırdı General. Sesi tabanca gibi patlamıştı. Odadakiler şaşkınlıktan donakaldı.</p>

      <p class="e-paragraf">Ptizin özellikle İvan Fedoroviç’e hitap ederek durumu izah etti. Beş ay evvel Prensin büyük teyzesi vefat etmişti. Prens onu hiç tanımamıştı. Müteveffanın babası, tüccar Papuşin, iflas ederek yoksulluk içinde ölmüştü. Papuşin’in kardeşi, ünlü ve zengin bir tüccar, yaklaşık bir sene önce, bir ay içinde iki oğlunu kaybetmenin acısına dayanamamış, kalbi durmuştu. Dul kardeş Papuşin’in Prensin teyzesi olan yeğeninden başka mirasçısı yokmuş. Prensin teyzesi çok yoksulmuş ve bir ailenin yanında kalıyormuş. Mirası aldığı zaman sirozdan ölmek üzereymiş. Vakit kaybetmeden vasiyet işlerinin takibini Salazkin’e vermiş. Prens, Salazkin’in mektubunu aldığında İsviçre’deymiş. Görünüşe göre ne Prens, ne de doktoru bu konuyu araştırmış. Ta ki, Prens, cebinde Salazkin’in mektubuyla yolculuğa çıkmaya karar verene kadar…</p>

      <p class="e-paragraf">Ptizin sözünü bitirip Prense döndü. “Salazkin, mirasınızın yasal ve tartışılmaz olduğunun altını çiziyor. Parayı cebinizde sayın. Sizi kutlarım, Prens. Papuşin, çok zengin bir tüccardı. Belki bir buçuk milyon ruble, belki de daha fazlasını alacaksınız.”</p>

      <p class="e-paragraf">“Yaşasın Mişkin, soyunun son prensi!” diye bağırdı Ferdişçenko.</p>

      <p class="e-paragraf">“Hurra…” diye katıldı Lebedev.</p>

      <p class="e-paragraf">Şaşkınlıktan serseme dönen General, “Ben de bu sabah zavallıya yirmi beş ruble borç vermiştim!” diye bağırdı “Hah hah ha… Eh, sizi kutlarım Prens, sizi kutlarım!”</p>

      <p class="e-paragraf">İskemlesinden kalkıp Prensi kucakladı. Salonda bulunan neredeyse herkes Prense yaklaştı. Kapı aralığından bakanlar bile salona girmişlerdi. Anlaşılmaz fısıldaşmalar, bağrışmalar duyuldu, şampanyadan bahsedildi; salonda herkesi bir telaş aldı gitti. Öyle ki bir an için o akşam orada bulunmalarının sebebi olan ev sahibesi bile unutuldu.</p>

      <p class="e-paragraf">Derken neredeyse aynı anda herkes, Prensin Nastasya Filipovna’ya evlenme teklifi ettiğini hatırladı. Olan bitenler çılgınlığın eşiğindeydi. Totzki hayretler içinde omuzlarını kaldırıyordu; zaten tek oturan da oydu, onun dışına herkes sıkışarak masanın etrafını sarmıştı. O akşam salonda bulunanlar daha sonra Nastasya Filipovna’nın işte o andan itibaren aklını yitirdiğinde hemfikirdiler.</p>

      <p class="e-paragraf">Genç kadın iskemlesinde oturmuş şaşkın bakışlarla, ne olup bittiğini anlamıyormuş gibi kalabalığı süzdü. Derken birden Prense döndü ve dudaklarını büzerek ona dik dik baktı. Belki de o an bütün olanlar ona şaka, alay gibi gelmişti, ama Prensi görünce yanıldığını anladı. Düşüncelere daldı, sonra sebebini kendisi de bilmeden, gülümsedi… “Demek ben gerçekten de prensesim!” diye mırıldandı; kendi kendiyle dalga geçer gibiydi. Farkında olmadan Darya Alekseyevna’ya baktı, bir kahkaha attı. “Bunu hiç beklemiyordum. Hem de hiç… Neden öyle bakıyorsun? Prensi ve beni kutlasana… Sanırım biri şampanya istedi. Hadi Ferdişçenko, gidip getirtin.” Salonun kapısında oda hizmetçilerini gördü. “Katya, Saşa, buraya gelin! Duydunuz değil mi, ben evleniyorum… Prensle. Bir buçuk milyonu var, Prens Mişkin… Benden karısı olmamı istiyor!”</p>

      <p class="e-paragraf">Olaylar yüzünden hâlâ şaşkınlıktan kendine gelmeyen Darya Alekseyevna, “Tanrı sizi korusun, yavrum!” dedi. “Zamanı gelmişti… Böyle bir fırsatı kaçırma!”</p>

      <p class="e-paragraf">“Lütfen yanıma oturun Prens” diye sürdürdü Nastasya Filipovna. “İşte böyle! Şampanya da geliyor. Bizi kutlayın, baylar!”</p>

      <p class="e-paragraf">Neredeyse herkes bir ağızdan “Hurra!” diye bağırarak şampanyanın çevresine toplandı. Buna Rogojin’in tayfası da dahildi. Bağırarak coşkuya katılsalar da, ortamın değiştiğini hissediyorlardı. Bazıları ise işlerin nereye gittiğini tam olarak anlamamış, güvensiz bir tavırla bekliyordu. Yine de olan bitende bir gariplik olmadığını, prenslerin, kimle isterlerse onunla evlendiklerini, hatta kamplarından Çingene kızları bile aldıklarını fısıldaşıyorlardı. Çarpık bir gülümsemeyle yüzünü buruşturtan Rogojin hâlâ şaşkın şaşkın etrafına bakınıyordu.</p>

      <p class="e-paragraf">General, Prensi kolundan çekerek korku ve telaş içinde, “Prens, kendine gel!” diye fısıldadı.</p>

      <p class="e-paragraf">Bunu fark eden Nastasya Filipovna kahkahayı bastı.</p>

      <p class="e-paragraf">“Artık ben bir prensesim General. Prens kimsenin bana yan gözle bakmasına izin vermez! Kutlayın beni, Afanasiy İvanoviç… Şimdi her yerde karınızın yanında oturacağım. Ne dersiniz, insanın böyle kocası olması iyi bir şey olsa gerek, değil mi? Bir buçuk milyon rublesi olan biri, bir prens, üstelik söylediklerine göre budala… İnsan daha ne isteyebilir? Yaşamaya şimdi başlıyorum ben! Geçmiş olsun sana Rogojin! Paketini al, ben Prensle evleniyorum, senden de daha zengin olacağım!”</p>

      <p class="e-paragraf">Rogojin, durumu kavramıştı. Yüzünden ıstırap çektiği belliydi. Kollarını gökyüzüne doğru kaldırdı, inledi. “Vazgeç!” diye bağırdı Prense.</p>

      <p class="e-paragraf">Etrafını saran insanlar gülüştü.</p>

      <p class="e-paragraf">“Hatırın için mi vazgeçsin?” dedi Darya Alekseyevna zafer edasıyla. ”Görgüsüz sen de… Paralarını nasıl da masaya döktü! İşin gücün rezalet çıkarmak. Prens onunla evlenmek istiyor.”</p>

      <p class="e-paragraf">“Ben de istiyorum. Hemen, şu anda onunla evlenirim!”</p>

      <p class="e-paragraf">“Sarhoş lafları bunlar! Seni kapı dışları etmeli!” dedi öfkeyle Darya Alekseyevna.</p>

      <p class="e-paragraf">Gülüşmeler çoğaldı.</p>

      <p class="e-paragraf">Nastasya Filipovna, Prense döndü. “Duyuyor musun Prens? Nişanlın üzerine pazarlık ediyor bu adam!”</p>

      <p class="e-paragraf">“O sizi çok seviyor. Şu an sarhoş…” dedi Prens.</p>

      <p class="e-paragraf">“Günün birinde, nişanlın neredeyse Rogojin’le gidiyordu diye utanç duymaz mısın?”</p>

      <p class="e-paragraf">“Nöbet geçiriyorsunuz siz Nastasya Filipovna. Sayıklıyorsunuz… Kendinizde değilsiniz…”</p>

      <p class="e-paragraf">“Biri çıkıp karın Totzki’nin kapatmasıydı dediğinde, yüzün kızarmayacak mı?”</p>

      <p class="e-paragraf">“Hayır, kızarmayacak. Bu sizin isteğinize bağlı bir şey değildi ki…”</p>

      <p class="e-paragraf">“Bunu bana karşı kullanmayacak mısın?”</p>

      <p class="e-paragraf">“Asla.”</p>

      <p class="e-paragraf">“Bu çok ağır bir yükümlülük! Dikkat et, sözünüzde duramayabilirsin!”</p>

      <p class="e-paragraf">Prens kısık, burkulmuş bir sesle, “Nastasya Filipovna, az önce sizin bana ‘evet’ demenizi bir şeref olarak kabul ettiğimi söylemiştim,” diye söze başladı. “Benim sizi şereflendirdiğimi değil, sizin beni şereflendirdiğinizi belirtmiştim. Bu sözlerime gülümseyerek cevap verdiniz, etraftakilerin de gülüştüğünü duydum. Belki de kendimi ifade edemedim, gülünç oldum. Yine de… şeref nasıl bir şeydir biliyorum… ve söylediğim gerçekti. Kendinizi mahvetmek isteyişinizi anlıyorum. Belki de kendinizi asla bağışlamayacaksınız. Ama sizin hiçbir suçunuz yok. Rogojin veya Gavrila Ardalyonoviç sizi aldatmak istemiş, bundan ne çıkar? Bunu durmadan hatırlamak neye yarar? Yaptıklarınızı pek az insan yapmayı göze alır Nastasya Filipovna! Rogojin’le gitmek istemeniz, bir nöbet sırasında verilmiş bir karardı. Bence şu anda da nöbet geçiriyorsunuz. İstirahat etmeniz daha iyi olur. Yarın Rogojin’in yanında kalmaktansa, eminim çamaşırcılığa başlamayı yeğlersiniz. Onur sahibi bir kadınsınız, ama o denli mutsuzsunuz ki kendinizi suçlamaktan vazgeçmiyorsunuz. Size bakılması gerek Nastasya Filipovna. Ben size bakarım. Bugün, resminizi gördüğümde sizinle uzun zamandır tanışıyormuş hissine kapıldım. Beni… Çağıyorsunuz, bekliyorsunuz gibi geldi bana.… Hayatım boyunca size hep saygı duyacağım Nastasya Filipovna…” Prens aniden sözünü kesti. Kızarmıştı, sanki birden kendine gelerek, bunları kimlerin önünde söylediğinin farkına varmıştı.</p>

      <p class="e-paragraf">Ptizin başını eğmiş yere bakıyordu. Totzki, “Budala ha? Yine de tatlı dille, iltifatla her şeyin mümkün olduğunu biliyor. İçgüdü!” diye geçirdi içinden. Prens, köşede duran Ganya’nın şimşek gibi bakışlarını üzerinde hissetti; Ganya sanki onu yakmak, küle çevirmek istiyordu.</p>

      <p class="e-paragraf">“Ne iyi bir insan!” dedi duygulanan Darya Alekseyevna.</p>

      <p class="e-paragraf">General kısık bir sesle mırıldandı: “Bilgili bir insan… Ama ne yazık ki hayatı kaydı!”</p>

      <p class="e-paragraf">Totzki şapkasını alıp sessizce çıkmak üzere yerinden kalktı. Birlikte çıkmak için Generalle bakıştılar.</p>

      <p class="e-paragraf">“Teşekkür ederim Prens, kimse benimle böyle konuşmamıştı,” dedi Nastasya Filipovna. “Herkes benim üzerimden pazarlık yapıyordu, hiçbir namuslu adam benimle evlenmek istemedi. Prensin söylediklerini duydunuz mu, Afanasiy İvanoviç? Bu konuda ne düşünüyorsunuz? Bahse girerim, söylediklerini biraz uygunsuz buluyorsunuzdur. Rogojin, nereye gidiyorsun? Bekle biraz. Zaten gitmezsin, biliyorum. Belli mi olur, belki ben de seninle birlikte gelirim. Beni nereye götürmek istiyordun?”</p>

      <p class="e-paragraf">“Yekaterinov’a” dedi Lebedev köşeden. Rogojin duyduklarına inanamamıştı. Gözleri fal taşı gibi açılmış, başına darbe yemiş gibi sersemlemişti. Bütün vücudu tir tir titriyordu.</p>

      <p class="e-paragraf">“Ama neyin var senin, yavrum? Nöbet mi geçiriyorsun, yoksa aklını mı kaçırdın?” diye bağırdı Darya Alekseyevna; dehşet içindeydi.</p>

      <p class="e-paragraf">Nastasya Filipovna, kahkahayla gülerek kanepeden kalktı. “Gerçekten inandın mı?” diye sordu. “Böyle birinin, çocuk gibi saf bir insanın hayatını mahvedeceğime gerçekten inandın mı? Bu ancak Afanasiy İvanoviç’e yakışır bir şey, masum çocukları sever o! Yürü Rogojin, gidelim! Paketi hazırla! Evlenmek istemen güzel tabii, ama yine de parayı ver! Kim bilir, belki de seninle evlenmem! Para sende mi kalacak sanıyordun? Yok öyle yağma! Unutma, hiçbir şeyden çekinmem ben. Totzki’nin kapatmasıydım ne de olsa… Prens, şimdi sana Nastasya Filipovna değil de Aglaya Epançina yaraşır. Yoksa Ferdişçenko bile seni parmakla gösterir. Sen korkmayabilirsin, ama ben ileride bunu yüzüme vurmandan korkuyorum. Benim seni şereflendirdiğimi söylüyorsun, bunu bir de Totzki’ye sor. Sen Ganya, Aglaya Epançina’yı kaçırdın… Onunla pazarlığa kalkışmasaydın, seninle kesinlikle evlenirdi! Şerefli kadınları seçmelisiniz. Yoksa mahvolursunuz… Baksanıza, General nasıl da ağzını açmış bizi dinliyor…”</p>

      <p class="e-paragraf">Oturduğu kanepeden kalkan General, omuzlarını silkerek, “Sodom bu, Sodom!” diyordu. Herkes ayaktaydı. Nastasya Filipovna delirmişti.</p>

      <p class="e-paragraf">“Olamaz!” diye inledi Prens.</p>

      <p class="e-paragraf">“Neden olamazmış? Edepsizin biri olabilirim, ama benim de kendime göre bir gururum var! Az evvel benim için mükemmel demiştin. Bu mükemmel kadın şimdi bir milyonu ve prensesliği sırf övünmek için tepip, dibe iniyor. Sizce benden nasıl bir eş olur? Afanasiy İvanoviç, bir milyonu pencereden attığımı hatırlamıyor musun? Bunu bile bile, yetmiş beş bin ruble ve Ganya ile mutlu olacağımı nasıl düşünebilirsin? Paraların senin olsun Afanasiy İvanoviç. (Yüz bin rubleye bile çıkamadın, Rogojin senden daha cömert!) Ganya’yı teselli etmesini bilirim ben, aklıma bir fikir geldi… Eğlenmek, gezip tozmak istiyorum. Ne de olsa sokak kızıyım, öyle değil mi? On sene hapis yattıktan sonra nihayet mutlu olma sırası bende. Hadi Rogojin, yürü, çıkıyoruz!”</p>

      <p class="e-paragraf">Sevinçten aklını kaçıran Rogojin, “Gidiyoruz! Şampanya herkese… Hurra!” diye bağırdı.</p>

      <p class="e-paragraf">“Şampanya getirin, içmek istiyorum! Müzik de olacak mı?”</p>

      <p class="e-paragraf">Deliye dönen Rogojin, Darya Alekseyevna’nın Nastasya Filipovna’ya yaklaştığını görünce, “Yaklaşma sakın! O benim! Kraliçem o!” diye kükredi. Sevinçten nefesi kesilmişti. Nastasya Filipovna’nın etrafında bir barikat kurarak herkese “Yaklaşmayın!” diye bağırıyordu.</p>

      <p class="e-paragraf">Bütün Rogojin tayfası salona yığılmıştı; aşırı bir heyecan içinde içiyor, kahkaha atıyordu… Ferdişçenko onlara yanaşmaya çalışıyordu. İvan Fedoroviç ile Totzki, çıkmak üzere yerlerinden kalktılar. Ganya şapkası elinde, sessizce duruyordu; olup bitenleri seyretmekten kendini alamıyordu.</p>

      <p class="e-paragraf">“Yaklaşmayın!” diye kükrüyordu Rogojin.</p>

      <p class="e-paragraf">“Ne bağırıp duruyorsun?” diyordu kahkaha atarak Nastasya Filipovna. “Hâlâ bu evin sahibi benim. İstersem seni dışarı atabilirim. Paranı almadım henüz… Bu pakette yüz bin ruble var, öyle değil mi? Ne kadar alçakça! Bana neden öyle bakıyorsun Darya Alekseyevna? Ne o, Prensin hayatını mahvetmemi mi istiyordun? [Prensi göstererek] Ne evlenmesi, ona bir dadı lazım! General dadılık etmeye hazır, bak nasıl da dolanıyor çevresinde? Beni dinle Prens, nişanlın bu parayı kabul etti; çünkü ahlâksız bir kadın. Sen ise bu kadını karın yapmak istiyordun! Neden ağlıyorsun ki?” Nastasya Filipovna’nın yanaklarında iki kocaman damla belirdi. “Zamanla unutursun! Sonradan dövüneceğine, şimdi akıllı davran… Neden ağlıyorsunuz? Katya da ağlıyor… Neyin var, Katya, canım? Sen ve Saşa rahat edeceksiniz, şimdiden bunun hazırlıklarını yaptım. Elveda!.. Senin gibi namuslu bir kızı, bana, bir ahlâksıza hizmet ettirdim… İnan bana Prens, böylesi daha iyi olacak. İleride nefret edecektin benden, biliyorum. Asla mutlu olamazdık! Yemin etme, istemez. İyisi mi güzellikle vedalaşalım. Hayal kurmayı ben de severim. Kaç kere senin gibi birini düşledim, bilemezsin… Köyde tek başıma beş sene kalmıştım; düş kurar dururdum. Senin gibi hoş, iyi, namuslu bir adamı hayal ederdim. Bir gün gelip, bana ‘Sizin hiçbir suçunuz yok Nastasya Filipovna, size tapıyorum!’ diyecekti. Aklım başımdan gidiyordu. Derken o gelir, yılda iki ay kalırdı. Baştan çıkarır, kirletir, kırar ve çekip giderdi… Kendimi binlerce kez öldürmeye kalkıştım ama bende o yürek yoktu. Oysa şimdi… Rogojin, hazır mısın?”</p>

      <p class="e-paragraf">“Hazırız! Kimse yaklaşmasın!”</p>

      <p class="e-paragraf">“Hazırız” dedi birkaç ses.</p>

      <p class="e-paragraf">“Arabalar dışarıda bekliyor. Çıngıraklı at arabaları!”</p>

      <p class="e-paragraf">Nastasya Filipovna, paketi eline aldı. “Ganya, seni ödüllendirmek istiyorum; çünkü neden hep kaybedesin ki? Rogojin, ne dersin, Ganya gerçekten de üç ruble için Vasilevski Adası’na sürünerek gider mi?”</p>

      <p class="e-paragraf">“Sürünerek!”</p>

      <p class="e-paragraf">“Dinle beni Ganya… Ruhunu açık kitap gibi okuyorum. Ama son bir kez görmek istiyorum. Üç ay boyunca bana eziyet ettin, şimdi sıra bende. Şu paketi görüyorsun, içinde tam yüz bin ruble var! İster misin onu ateşe atayım, herkesin gözlerinin önünde… Alev her yanını sarınca uzanıp şömineden paketi çıkar ama ellerine eldiven geçirme sakın, kollarını da sıva… Paketi almayı başarırsan içindekiler senin olacak. Yüz bin rublenin tamamı! Parayı ateşten alırken belki parmaklarının ucu biraz yanar ama yüz bin rubleye değmez mi? Üstelik göz açıp kapayıncaya kadar para elinde olur. Bütün bunlar olup biterken, yani sen benim paramı almak için kendini yakarken, ben de seni seyredeceğim. Ruhunu açık bir kitap gibi okuyorum dedim ya… Parayı alacaksın. Herkes buna şahit olacak. Eğer alamazsan, yazık olur, para yanar… Başka birinin almasına izin vermem! Herkes kenara çekilsin! Benim param o, Rogojin’den aldığım para… Para benim, değil mi Rogojin?”</p>

      <p class="e-paragraf">“Senin hayatım, senin kraliçem!”</p>

      <p class="e-paragraf">“Herkes kenara çekilsin! Ben ne dersem o olur! İstediğimi yaparım. Hiç kimse de bana engel olamaz! Ferdişçenko, ateşi canlandır!”</p>

      <p class="e-paragraf">“Ama Nastasya Filipovna, ellerim yanıyor!” dedi Ferdişçenko aval aval bakarak.</p>

      <p class="e-paragraf">“Ne de narinmişsin Ferdişçenko!” diye bağırdı Nastasya Filipovna ve maşayı alıp küllerin altında yanan iki odunu karıştırdı; ateş canlanınca paketi üzerine attı.</p>

      <p class="e-paragraf">Bir yaygaradır koptu, haç çıkaranlar bile oldu.</p>

      <p class="e-paragraf">“Çıldırmış olmalı!” diye bağrışıyorlardı.</p>

      <p class="e-paragraf">General, Ptizin’e yaklaşıp, “Acaba… bağlasak mı? Ne dersiniz?.. Yoksa polis mi çağırsak? Kesin çıldırdı!” diye fısıldadı.</p>

      <p class="e-paragraf">Korkudan beti benzi atan Ptizin, “Sanmam… Bu delilik değil, daha farklı bir şey…” diye fısıldadı. Yanmaya yüz tutan paketten gözlerini ayıramıyordu.</p>

      <p class="e-paragraf">“Çıldırdı, değil mi?” diyordu General, Totzki’ye.</p>

      <p class="e-paragraf">“Size onun her bakımdan son derece renkli bir kadın olduğunu söylemiştim!” diye mırıldandı Afanasiy İvanoviç. O da biraz sararmıştı.</p>

      <p class="e-paragraf">“Ama şaka değil ki bu, yüz bin ruble söz konusu…”</p>

      <p class="e-paragraf">Herkes şöminenin etrafında toplanmış, hayretler içinde “Tanrım! Tanrım!” diye bağırıyordu… Bazıları daha iyi görebilmek için iskemlelerin üstüne çıkmıştı. Darya Alekseyevna telaş içinde yandaki odaya geçmiş, Katya ve Saşa ile bir şeyler fısıldaşıyordu. Gösterişli elbisesi içerisinde bütün gece olan biteni şaşkınlıkla izleyen güzel Alman kadını da salondan uzaklaşmıştı.</p>

      <p class="e-paragraf">Lebedev, Nastasya Filipovna’nın önüne diz çöktü. “Kraliçemiz! Efendimiz!” diye haykırarak kollarını şömineye uzattı. “Yüz bin ruble! Yüz bin ruble! Onları gözlerimin önünde paketlediler! Kraliçemiz! İzin ver, ateşe gireyim, şu ak düşmüş başımı şömineye sokayım… Hasta, kötürüm bir kadın; yetim on üç çocuk… Babaları geçen hafta gömüldü, aç aç oturuyorlar, Nastasya Filipovna!” Lebedev inleye inleye şömineye sokuldu.</p>

      <p class="e-paragraf">Nastasya Filipovna, onu iterek bağırdı: “Geri çekil! Ganya, daha ne bekliyorsun? Utanmanın sırası mı? Al ateşten parayı… Mutluluğun buna bağlı!”</p>

      <p class="e-paragraf">Ama o gün çektiklerinden yorgun ve bezgin düşen Ganya’nın bir olay daha yaşayacak gücü kalmamıştı. Şöminenin etrafını saran kalabalık ikiye ayrıldı ve Ganya, Nastasya Filipovna’yla göz göze geldi. Aralarında üç adımlık mesafe vardı. Nastasya Filipovna ateş gibi yanan bakışlarını ondan ayırmıyordu. Üzerinde frak, elinde şapkası ve eldivenleriyle Ganya, genç kadının önünde sessizce duruyordu. Kollarını kavuşturmuş, bakışlarını ateşe dikmişti. Yüzü bembeyaz kesilmiş, dudaklarında delice bir gülümseme belirmişti. Gözlerini paketten ayıramıyor, yine de kımıldamıyordu. Belli ki ruhunda yepyeni duygular filizleniyordu. Bir süre sonra herkes Ganya’nın paketi almak için teşebbüste bulunmayacağını, bu sınavdan yüzünün akıyla çıkacağını anladı.</p>

      <p class="e-paragraf">“Hey, gidiyor paralar!” diye bağırıyordu Nastasya Filipovna. “Sonra pişmanlıktan kendini asarsın!”</p>

      <p class="e-paragraf">İki kütüğün arasında alevlenen ateş paket üstüne düşünce söner gibi oldu. Küçük mavi bir alev kütüğün köşesinde titreşiyordu; paketi yakalayıp kâğıdın kenarlarından yukarı doğru yükselmeye başladı. Derken paketin tümü alev aldı. Şöminenin etrafındakiler heyecanla bağırdı.</p>

      <p class="e-paragraf">Lebedev “Amannn!” diye feryat ediyordu. Öne atılmaya çalıştı ama Rogojin onu yakalayıp bir kez daha geri çeki.</p>

      <p class="e-paragraf">Gözleri Nastasya Filipovna’dan başka hiçbir şeyi görmüyordu. Mutluluktan uçuyordu. “Bu, bir kraliçe!” diyordu durmadan. Kendini kaybetmiş bir halde etrafta dolanarak “İçinizden kaçınız bunu yapardı, söyleyin!” diye bağırıyordu.</p>

      <p class="e-paragraf">Prens olan biteni sessizce ve üzüntüyle izliyordu.</p>

      <p class="e-paragraf">“Bir tek binlik kalmış olsa bile, paketi dişlerimle çıkarmaya hazırım, buna değer!” diyordu Ferdişçenko.</p>

      <p class="e-paragraf">Yumruklarına güvenen delikanlı çaresizlik içinde ama büyük bir karalılıkla dişlerini gıcırdatarak homurdandı. “Dişlerimle ben de çıkarırdım!” dedi. “Lanet olsun, hepsi yanacak” diye bağırdı alevi görünce.</p>

      <p class="e-paragraf">Salondakiler hep bir ağızdan “Yanıyor! Yanıyor!..” diye bağırıyorlardı; neredeyse hepsi ateşe atlamaya hazırdı.</p>

      <p class="e-paragraf">“Ganya, nazlanma, hadi!”</p>

      <p class="e-paragraf">Ferdişçenko aşırı derecede heyecanlı ve kızgın bir halde Ganya’yı kolundan yakalayıp çekti.</p>

      <p class="e-paragraf">“Atla, Ganya!” diye bağırdı. “Atla! Yoksa hepsi yanacak! Seni lanet olası!”</p>

      <p class="e-paragraf">Ganya, Ferdişçenko’yu kuvvetle itti ve kapıya doğru yürüdü. Ama iki adım atar atmaz dengesini kaybedip yere yığıldı.</p>

      <p class="e-paragraf">Herkes etrafına toplandı. “Bayıldı!” diye bağırıştılar.</p>

      <p class="e-paragraf">“Anam, yanacaklar!” diye haykırdı Lebedev.</p>

      <p class="e-paragraf">“Yanacak, hepsi ziyan olacak!”</p>

      <p class="e-paragraf">“Katya, Saşa, su verin, alkol getirin!” diye bağırdı Nastasya Filipovna. Ardından maşayı alıp şömineden para paketini çekip çıkardı.</p>

      <p class="e-paragraf">Paralar üç kat gazete kâğıdına sarılmıştı. Paket dıştan yanmıştı, tütüyordu ama ateşin içeri dokunmadığı anlaşılıyordu. Para sağlamdı. Herkes rahat bir nefes aldı.</p>

      <p class="e-paragraf">“Belki bir banknot zarar görmüştür, ama ötekiler kesinlikle sapasağlam!” dedi heyecanlanan Lebedev.</p>

      <p class="e-paragraf">Nastasya Filipovna, paketi Ganya’nın yanına koydu. “Para onun! Paketin tamamı!” dedi herkesçe duyulan bir sesle. “İyi dayandı. Demek gurur, hırsını yendi. Biraz sonra kendine gelir… Bayıldı, yoksa sanırım beni öldürürdü. General, İvan Petroviç, Darya Alekseyevna, Katya, Saşa, Rogojin, herkes duydu mu? Paralar Ganya’nın. Onun hakkı, ödülü… ya da ne derseniz o… Hadi bakalım Rogojin, gidelim! Hoşça kalın Prens, hayatımda ilk kez sizin gibi bir insana rastladım! Hoşça kalın Afanasiy İvanoviç, teşekkür ederim.”</p>

      <p class="e-paragraf">Bütün tayfa Rogojin ve Nastasya Filipovna’nın ardından bağırıp çağırarak, odaları geçip çıkış kapısına gitti. Hizmetçiler genç kadının kürkünü getirdiler. Aşçı Marta mutfaktan koşup geldi. Nastasya Filipovna hepsiyle teker teker kucaklaşıp vedalaştı.</p>

      <p class="e-paragraf">“Bizi böyle bırakıp nereye gidiyorsunuz kraliçemiz! Hem de doğum gününüzde!” diyordu gözyaşları içinde ellerini öpen kızlar.</p>

      <p class="e-paragraf">“Sokağa gidiyorum, Katya… Benim yerim orası. Olmadı, çamaşırcılık yaparım. Afanasiy İvanoviç’le aramızda her şey bitti! Ona benden selam söyleyin. Beni unutmayın…”</p>

      <p class="e-paragraf">Herkes arabalara binmiş, harekete hazırdı. Prens hızla sokak kapısına koştu. General, merdivende ona yetişti; kolundan tutup yalvardı. “Rica ederim, Prens, aklını başına devşir!” diyordu. “Bırak onu! Bir baba olarak söylüyorum bunu!”</p>

      <p class="e-paragraf">Prens, Generale baktı, ama tek söz bile etmeden uzaklaştı.</p>

      <p class="e-paragraf">Çıkış kapısına varınca arabaların hareket ettiğini gördü. General, Prensin ilk gelen arabaya bindiğini ve “Ekaterinov’a sür!” diye bağırdığını duydu. Ardından Generalin kır atlı arabası yanaştı. İvan Fedoroviç arabaya bindiğinde yüreğinde yeni umutlar ve niyetler vardı, ayrıca her şeye rağmen incileri de almayı unutmamıştı. Nastasya Filipovna’nın çekici yüzü iki üç kez gözlerinin önüne gelse de içini çekerek, “Yazık, çok yazık! Çılgın, dengesiz, mahvolmuş bir kadın o… Evet, Prense göre bir kadın değil Nastasya Filipovna…” diye düşündü.</p>

      <p class="e-paragraf">Yolun birazını yürümeyi tercih eden Afanasiy İvanoviç ve Ptizin, Nastasya Filipovna’dan ve genel olarak ahlâktan konuştular.</p>

      <p class="e-paragraf">“Japonların çok ilginç bir geleneği var, Afanasiy İvanoviç,” diyordu İvan Petroviç Ptizin. “Hakarete uğrayan kimse, hakaret edene gider ve ‘Bana hakaret ettin, bu yüzden gözünün önünde intihar etmeye geldim’ der. Bunu söyledikten sonra, gerçekten de karnını deşer ve bundan büyük bir zevk duyar, bir nevi öcünü almış gibi… Şu dünyada ne tuhaf insanlar var, Afanasiy İvanoviç…”</p>

      <p class="e-paragraf">“Bu akşamki olaylarla mı benzerlik kuruyorsunuz?” diye sordu Afanasiy İvanoviç gülümseyerek. “Hımm… Sevgili İvan Petroviç, biliyorsunuz, ben elimden geleni yaptım. Ama mucizeler de yaratamam, öyle değil mi? Nastasya Filipovna olağanüstü, muhteşem özelliklere sahip bir insan… Az evvel, Nastasya Filipovna’ya bana yönelttiği bütün suçlamalarına en iyi cevabın kendisinin olduğunu söyleyecektim. Ona delicesine tutulmayacak biri var mıdır ki? Rogojin’e baksanıza, yüz bin rubleyi ayaklarının önüne serdi! Bu akşam evinde olanları isterseniz ahlâksız ve uygunsuz olarak nitelendirin, isterseniz romantik, ama tüm bunların renkli ve ilginç olduğunu kabul etmek lazım. Bu kişilik ve güzellikle nasıl bir kadın olabilirdi, düşünebiliyor musunuz? Ama ne yazık ki, aldığı bütün eğitim ve uğruna verilen bütün çabalar boşa çıktı! Mahvolmuş bir kadın o! Her zaman söylediğim gibi, işlenmemiş bir elmas…”</p>

      <p class="e-paragraf">Ve Afanasiy İvanoviç derin derin iç çekti.</p>

      <div class="footnotes">
        <div class="footnote">
          <p class="e-dipnotmetni"><a class="footnote-anchor" href="#footnote-202-1-backlink" id="footnote-202-1">1</a> verst: 1,0668 km’ye karşılık gelen Rus uzunluk ölçü birimi.</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-2-backlink" id="footnote-202-2">2</a> Sizi seviyorum Marie! (Fransızca).</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-3-backlink" id="footnote-202-3">3</a> Merhaba, bizim iyi Marie’miz! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-4-backlink" id="footnote-202-4">4</a> Seni seviyoruz Marie! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-5-backlink" id="footnote-202-5">5</a> Léon gidiyor, Léon temelli gidiyor! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-6-backlink" id="footnote-202-6">6</a> Dinleyicilere duyurulur! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-7-backlink" id="footnote-202-7">7</a> Kocam yanılıyor! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-8-backlink" id="footnote-202-8">8</a> Doğru değilse bile. (İtalyanca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-9-backlink" id="footnote-202-9">9</a> Yeni bir olay bu. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-10-backlink" id="footnote-202-10">10</a> Son gülen iyi gülermiş! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-11-backlink" id="footnote-202-11">11</a> Zaman geçirmek. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-12-backlink" id="footnote-202-12">12</a> Sıkıntılı bir durum. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-13-backlink" id="footnote-202-13">13</a> <span class="e-italik">Kamelyalı Kadın</span>.</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-14-backlink" id="footnote-202-14">14</a> Köküne kadar…</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-15-backlink" id="footnote-202-15">15</a> Dostoyevski’nin çağdaşı yazar.</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-16-backlink" id="footnote-202-16">16</a> Kamelyalı Erkek. (Fransızca)</p>
        </div>
      </div>
    </div>
  </div>
</body>
</html>
