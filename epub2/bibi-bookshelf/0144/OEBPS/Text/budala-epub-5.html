<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>budala-epub-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="budala-epub-5.html" xml:lang="tr-TR">
    <div class="Basic-Text-Frame">
      <p class="e-sayfabasibaslik" id="toc_marker-3">ÜÇÜNCÜ BÖLÜM</p>

      <p class="e-2-baslik">I</p>

      <p class="e-paragraf">Bizde Rusya’da, iş bilir, eli çabuk insanlar olmadığından şikâyet edilir. Hatta siyasetle uğraşanların ve generallerin bol olduğu söylenir, türlü türlü yöneticiler de fazlasıyla mevcuttur. Ama herkes, işin kolayını bilen, eli çabuk insanlara zor rastlandığını söyler. Meselâ bazı demir yolu hatlarında ya da taşıma şirketlerinde çalışan memurların işini doğru dürüst yapmadıkları rivayet edilir. Ara ara yeni işletmeye açılmış bir demir yolu hattında bir köprüden geçerken, vagonların çarpışıp devrildiği duyulur. Bazen de bir trenin karla kaplı tarlanın ortasında bozulduğu, nerdeyse bütün kışı orada geçirme tehlikesiyle karşılaştığı, yolcuların beş saat karda kaldıkları yazılır. Kimi zaman, yolun açılmasını bekleyen binlerce kilo çeşitli malın çürüyüp gittiği, trenin aynı yerde iki üç ay beklediği anlatılır. Hatta (inanılması zor olsa da) yöneticinin birinin, mallarını yollaması için üsteleyen bir tüccar kâtibine, cevap olarak bir tokat attığı söylenir. Yönetici, öfkelendiği için böyle davrandığını izah etmiştir. Devlet memurlarının sayısı öyle çok ki; insan bunu düşününce ürküyor. Herkes ya eski devlet memuru, ya halen devlet memurluğunda, ya da devlet memuru olmak için bekliyor. Hal böyleyken, neden bir büroda işe yarar memur ve yöneticiler bulunamaz?</p>

      <p class="e-paragraf">Bu soruya verilen cevapları kabul etmek zor doğrusu. Şöyle diyorlar: Gerçekten de ülkemizde herkes memuriyette bulunmuştur ya bulunmaktadır ya da bulunmak istemektedir. Almanlardan alınan bu bakış açısı, dedelerden çocuklara dek sürüp gidiyor. Ancak memurlar, çoğunlukla iş bilmeyen, eli çabuk olmayan insanlar; ayrıca işlerine karşı ilgisizler de. Öyle ki yakın zamana dek bütün bu özellikler memurlar arasında en gözde, en aranılan nitelikler sayılırdı.</p>

      <p class="e-paragraf">Aslında memurlar konusuna hiç girmemeliydik, biz işin kolayını bilen pratik insanlardan söz etmek istiyorduk. Bu açıdan bakınca, ülkemizde mülâyim olmak ve inisiyatif kullanmamak pratik insanlara yaraşır nitelikler olarak kabul edilmiştir, hâlâ da böyledir. Ama bunları olumsuz nitelikler sayacaksak eğer, neden kendimize kızalım ki? Eskiden beri özgünlükten yoksun olmak bütün dünyada, çalışkan, iş alanında başarılı, pratik biri için en aranan nitelik olarak kabul edilirdi. İnsanların yüzde doksan dokuzu bu fikirdeydi. Belki ancak yüzde biri, başka türlü düşündü ve hâlâ da böyle düşünüyor.</p>

      <p class="e-paragraf">Kâşifler ve dahiler, toplum tarafından daima budala yerine konulmuştur. Bu öteden beri herkesçe bilinen bir gerçektir. Herkes yıllarca parasını yüzde dörtle emanet sandığına yatırıp milyarlar biriktirdi. Emanet sandığı ortadan kalktıktan sonra, herkesin kendi inisiyatifini kullanma zamanı gelince, milyonların büyük bir bölümünün borsa dolandırıcılarının elinde yok olup gitmesi kaçınılmazdı. Hatta görgülü ve mülâyim olmak bunu gerektiriyordu, birden değişmek uygunsuz olurdu. Hangi şefkat dolu anne, evlâdının sıradan olma rayından çıktığını fark edince korkudan yataklara düşmez? “Sıradan biri olsun, mutlu ve huzurlu yaşasın” diye düşünür, çocuğunu beşiğinde sallayan ana.</p>

      <p class="e-paragraf">Dadılar çocukları uyuturken, “Altın madalyalar takasın, general olasın!” diye ninni söylerler. Demek ki halkımız bu ülkede general unvanını mutluluğunun doruğu saymıştır. Gerçekten de ortalama dereceyle verilen bir sınav ve otuz beş senelik hizmetten sonra kim general olmaz, kim emanet sandığına birkaç kuruş koymaz ki?</p>

      <p class="e-paragraf">Ama konumuzdan epey saptık; asıl amacımız Epançin ailesi hakkında bazı izahlarda bulunmaktı. Epançinler, ailece yukarıda sözünü ettiğimiz niteliklerle zıt bir özelliğin acısını çekiyorlardı. Bunu tam olarak kavrayamamakla birlikte (çok zordur bunu kavramak), zaman zaman diğer ailelerden daha farklı olduklarından kuşkulanıyorlardı. Herkes ray üzerinde kayarken, onlar her an raydan çıkıyorlardı. Herkes mülâyimken onlar pek sayılmazdı. Aileden bir tek Lizaveta Prokofyevna buna üzülüyordu. Henüz genç olsalar da kızlar, zeki ve alaycıydılar. Onların bütün sorumluluğu annelerinin üzerindeydi. Ailenin bilinçli bir şekilde, kendilerini ilginç olmanın çekiciliğine kaptırıp herkesin gittiği yoldan ayrıldığını söylemek doğru olmazdı. Zaten son derece uygunsuz bir davranış olurdu bu. Yine de Epançin ailesi, saygıdeğer olsa da, diğer saygıdeğer ailelere benzemiyordu. Son zamanlarda, Lizaveta Prokofyevna, bunun için kendisini suçlamaya başlamıştı. Kendini, “aptal, münasebetsiz, tuhaf” diye azarlıyor, üzülüyordu ve bu her şeyi daha da kötüleştiriyordu.</p>

      <p class="e-paragraf">Daha hikâyemizin başında, Epançin ailesinin saygın bir aile olduğunu söylemiştik. Soyu sopu bilinmemesine rağmen General İvan Fedoroviç bile herkesin saygısını kazanmış bir adamdı. Bu saygıya da lâyıktı. Öncelikle, servet sahibi olmasa da hali vakti yerindeydi. Ayrıca çok akıllı sayılmasa da namuslu biriydi. Zaten fazla akıllı olmamak para kazanmayı bilenler için zorunlu bir niteliktir. Son olarak da General, nerde nasıl davranacağını bilen, kibar, alçakgönüllü ama aynı zamanda da kendini ezdirmeyen biriydi. Üstelik arkası da güçlüydü.</p>

      <p class="e-paragraf">Lizaveta Prokofyevna daha evvel de belirttiğimiz gibi iyi bir aileden geliyordu. Bizde, gerekli ilişkilerle beslenmezse, soyluluk da fazla önem teşkil etmez. Ama Lizaveta Prokofyevna gerekli ilişkileri kurmayı kesinlikle başarmıştı. Ailesiyle ilgili sıkıntılarını gülünç denecek kadar abartmıştı diyebiliriz. Eğer alnınızda ya da burnunuzda bir beneğiniz varsa, Amerika’yı keşfetmiş olsanız bile, herkesin ona baktığını, alay ettiğini ve sizi eleştirdiğini düşünürsünüz. Hiç kuşkusuz Lizaveta Prokofyevna tuhaf bir kadın olarak bilinmesine rağmen toplum tarafından çok sayılan biriydi. Oysa kendisi bundan bile kuşku duymaya başlamıştı. Bütün üzüntüsü buydu. Kızlarına baktığında, gülünç, yakışıksız ve çekilmez kişiliğinin, onların geleceğine zarar verebileceğini acı acı düşünüyordu. Bu yüzden de kızlarıyla İvan Fedoroviç’i suçluyor, onları tutkuyla sevdiği halde, bütün gün onlarla kavga ediyordu.</p>

      <p class="e-paragraf">Lizaveta Prokofyevna’yı en çok, kızlarının gittikçe kendisi gibi tuhaflaştığı düşüncesi üzüyordu. Dünyada böyle kızlar yoktu, olmaması da lazımdı. İkide bir, “Nihilist bunlar” diye söyleniyordu. Bir senedir, özellikle de son günlerde, bu düşünce, aklının en derin köşelerinde kök salıyordu. Sürekli, “Neden evlenmiyorlar?” diye soruyordu kendine. “Analarına eziyet etmek… Hayatlarının amacı bu zaten… Hep şu yeni fikirlerin sonucu bu, özellikle de şu lânet olası kadın sorunları. Bu yüzden Aglaya, altı ay önce o güzelim saçlarını kesmeye kalkışmadı mı? (Tanrım, gençliğimde benim bile böyle saçım yoktu.) Makası kapmıştı bile, bu çılgınlığından zor vazgeçtirttim onu. Diyelim ki bunu hırçınlığından, annesini kızdırmak için yaptı. Çünkü başına buyruk, şımarık, hırçın bir kızdır o! Hırçın, hırçın, hırçın! Ya şişko Aleksandra’nın ona özenip kalkıp saçlarını kesmeye kalkışmasına ne demeli? Onunki hırçınlıktan ya da şımarıklıktan değil de, düpedüz aptallığından. Aglaya, saçını kesince daha rahat uyursun, başın ağrımaz diye kandırmış bizimkini. Şu beş senedir çıkan iyi kısmetlerine ne demeli! Gerçekten de aralarında iyi, son derece iyi kimseler de vardı. Niyetleri analarını kızdırmak değilse, ne bekliyorlar, neden evlenmiyorlar? Bunun kesinlikle başka bir sebebi yok!”</p>

      <p class="e-paragraf">Sonunda bir gün, ana yüreği kazandı. Hiç olmazsa kızlardan biri, Adelaida bir yuva kuracaktı. “Bir yük daha az olacak!” diyordu yüksek sesle. (İçinden daha farklı, çok daha yumuşak sözcüklerle ifade ederdi bunu.) Hem evleneceği adam da çok iyiydi. Toplum içinde bundan saygıyla söz ediliyordu. Damat adayı, tanınmış bir Prensti. Zengin, kişilik sahibi, üstüne üstlük kızının gönlünü de kazanmıştı. Daha ne olsun? Kızının güzel sanatlara düşkünlüğü, Lizaveta Prokofyevna’nın kuşku dolu yüreğine zaman zaman sıkıntı verse de, evvelden beri zaten Adelaida’nın geleceğini daha açık görüyordu. “Aklı başında, neşe dolu bir kızdır, kendini kurtarır!” diyordu.</p>

      <p class="e-paragraf">En çok Aglaya için kaygılanıyordu. En büyükleri olan Aleksandra içinse, korkması mı yoksa korkmaması mı gerektiğini kestiremiyordu. Bazen onun için artık çok geç olduğunu düşünerek üzülürdü. “Yirmi beş yaşında, evde kalacak. Oysa öyle güzel ki!”. Annesi, Aleksandra İvanovna için geceler boyu gözyaşı dökerdi. Oysa kız her gece mışıl mışıl uyurdu. “Nedir bu kız, nihilist mi yoksa yalnızca aptal mı? Lizaveta Prokofyevna onun aptal olmadığını iyi biliyordu, çünkü Aleksandra’nın düşüncelerine değer verir ve ona akıl danışırdı. Ama hiç kuşkusuz, fazla rahat biriydi. “O kadar sakin ki onu kımıldatamazsın bile!” Lizaveta Prokofyevna, en büyük kızını çok severdi, ancak bunu takılmalar ve hırçınlıklarla gösterirdi.</p>

      <p class="e-paragraf">Meselâ Aleksandra İvanovna, uyumayı sever, her zaman çok düş görürdü. Ama rüyaları pek anlamsız ve yedi yaşındaki bir çocuğun gördükleri rüyalardan bile masumdu. Sebebi bilinmez, ama bu bile annesini kızdırırdı. Bir gün, düşünde dokuz tane tavuk görmüştü ve bu yüzden de annesiyle arasında boş yere bir kavga çıktı. Yalnızca bir kez, ilginç bir rüya görebildi. Karanlık bir odada tek başına bir keşiş görmüştü. Odaya girmeye korkuyordu. Kız kardeşleri kahkahalar atarak annelerine gidip bunu haber verdiler ama o yine kızdı, üçüne birden “aptallar” diye bağırdı. “Öff… Bir hayvan kadar aptal bu kız, tam bir ‘aptal tavuk’ işte! Onu harekete geçirmek mümkün değil. Ayrıca çok da hüzünlü, derdi nedir acaba?” diye düşünüyordu. Kimi zaman bu soruyu İvan Fedoroviç’e de sorardı. Her zamanki gibi öfkeli bir halde, ondan hemen cevap vermesini beklerdi. General, “Hımm… Hım…” diye bir şeyler geveler, kaşlarını çatar, omuzlarını silker ve sonunda kollarını açarak:</p>

      <p class="e-paragraf">“Ona bir koca lazım!” derdi.</p>

      <p class="e-paragraf">Lizaveta Prokofyevna bomba gibi patlardı. “Aman Tanrı saklasın, sizin gibi olmasın sakın, İvan Fedoroviç!” derdi. “Ne aklı ne de verdiği hükümler sizinki gibi olmasın, İvan Fedoroviç! Sizin gibi kaba da olmasın!”</p>

      <p class="e-paragraf">General hemen kaçar ve Lizaveta Prokofyevna da sinirlerini boşalttıktan sonra sakinleşirdi. Doğal olarak o akşam, kibar, iyi, tatlı, sevgili İvan Fedoroviç’e son derece şefkatli davranırdı. Çünkü Lizaveta Prokofyevna, hayatı boyunca onu sevmişti, hatta ona âşıktı, İvan Fedoroviç de bunu çok iyi bilir ve karısını çok severdi.</p>

      <p class="e-paragraf">Lizaveta Prokofyevna’nın en büyük derdi Aglaya’ydı.</p>

      <p class="e-paragraf">“Tıpkı benim gibi o, her bakımdan benim portrem” diye düşünüyordu. “Başına buyruk, küçük bir iblis! Nihilist, tuhaf, çılgın ve hırçın, hırçın! Oh, Tanrım, öyle mutsuz olacak ki!”</p>

      <p class="e-paragraf">Ama aniden doğan güneş Lizaveta Prokofyevna’nın hayatını da aydınlatmıştı; neredeyse bir aydır huzurlu ve sakindi. Adelaida’dan ve yakında yapılacak düğünle ilgilenmeye başlayan kibar çevreler Aglaya’dan da bahsetmeye başladılar. Aglaya akıllı olduğu kadar da ince davranışlıydı. Gururlu, başını dik tutuşu ona gerçekten de çok yakışıyordu. Bir aydır da annesine öyle tatlı ve sevecen davranmıştı ki! (Aslında şu Yevgeni Pavloviç’i iyice incelemeli, içini dışını anlamalı. Zaten Aglaya da ona herkese davrandığı gibi davranıyor.) Ama yine de iyi ve sevimli bir kız oldu. Tanrım ne kadar da güzel! Günden güne de güzelleşiyor!</p>

      <p class="e-paragraf">Oysa… Oysa şu Prens bozuntusu, şu miskin budala ortaya çıktı ve her şey yeniden rayından çıktı!</p>

      <p class="e-paragraf">Aslında Lizaveta Prokofyevna dışında hiç kimse olayları bu şekilde görmüyordu. Huzur nedir bilmeyen yüreği görünürde her şey yolunda giderken bile sıradan olayların altında şüphe, hatta hastalık derecesinde bir endişe ve korku uyandıracak şeyler sezinliyordu. Ama bu kez bütün bu gülünç, anlamsız telâş arasında, gerçekten de kuşkuya ve korkuya değer şeyler görmeye başlayınca, ne yapacağını şaşırdı.</p>

      <p class="e-paragraf">Lizaveta Prokofyevna, Prensi evine götürüp bütün ailenin etrafında toplandığı yuvarlak masaya oturturken: “Şu lânet imzasız mektupta <span class="e-italik">o kadının</span> Aglaya ile bir şekilde görüştüğü iddia ediliyordu. Böyle bir şeyi nasıl yazarlar?” diye geçiriyordu içinden. “Yazılanların bir tek sözcüğüne inanmış olsam ya da bu mektubu Aglaya’ya göstersem, utançtan ölürdüm! Ölsem daha iyi… Bunun tek amacı bizimle, Epançinler’le alay etmek! Ama bütün bunlar İvan Fedoroviç’in yüzünden! Evet, İvan Fedoroviç! Bütün bunlar sizin yüzünüzden… Ah, keşke yazı geçirmek için Yelagin’deki villaya gitseydik… Yelagin’e gitsek daha iyi olur demiştim! Büyük ihtimalle mektubu Varya yazmıştır; yapar, onu iyi tanırım ben… Bütün suç tabii ki İvan Fedoroviç’in! O kadın, bizimkini gülünç bir duruma sokmak için böyle bir oyuna kalkışmış. Aynı eskiden, ilişkilerinin sürdüğü günlerde yaptığı gibi… Bizimkinin ona inciler hediye ettiği, onu budala yerine koyup parmağında oynattığı günlerde… Sonunda sadece onu değil, bütün ailemizi de parmağında oynatmaya başladı. Evet, İvan Fedoroviç, kızlarınız da, belirli çevreye mensup evlenecek çağdaki kızlarınız da bu oyunlara dâhil edildi.</p>

      <p class="e-paragraf">Onlar da oradaydılar, şu serseri oğlanların söylediği her şeyi duydular. İçiniz rahat edebilir! Şu sefil Prensi de hiç bağışlamayacağım, hiçbir zaman! Ya Aglaya üç gündür neden bu kadar sinirli? Neden ablalarıyla, hatta çok saydığı, her zaman ellerini öptüğü Aleksandra’yla da kavga edermiş gibi konuştu? Üç gündür herkese karşı gizli kapaklı davranıyor. Bunun bir sebebi olmalı. Gavrila İvolgin da sürekli gelip gidiyor. Burada ne işi var sanki? Aglaya durup durup Gavrila İvolgin’i methetmeye başladı, sonra da gözyaşlarına boğuluyor. Tuhaf doğrusu… Mektupta o lanet olası “Yoksul Şövalye”den de bahsediliyor. Oysa Aglaya, Prensin mektubunu ablalarına bile göstermemişti. Ya bana ne demeli… Kalkıp onu evime kadar getirdim. Neden? Tanrım, aklımı kaçırıyorum. Ne yaptım böyle? Genç bir adama, kızım hakkında konuştum. Yetmiyormuş gibi, doğrudan doğruya kendisiyle ilgili sırlar da verdim, gizlerini açtım. Neyse ki budala ve de aile dostumuz… Aglaya’nın böyle sakil birinden hoşlanması mümkün müdür? Tanrım, neler söylüyorum ben! Sen bana akıl fikir ver! Hepimiz bir harikayız, bir kafese kapatıp on kopeğe seyrettirmeli. Yemin ederim, bu yanınıza kalmayacaktır İvan Fedoroviç! Peki ama Aglaya neden Prense hiç ses çıkarmıyor? Ona gününü göstereceğinden emindim, o ise sus pus duruyor, yerinden bile kıpırdamıyor. Gelmesini yasaklayan kendisi değildi sanki… Prens de sapsarı duruyor. Şu Yevgeni Pavloviç de ne geveze ama, bir türlü susmak bilmiyor! Bülbül kesilmiş! Sözü oraya getirebilsem her şeyi açığa çıkar aslında…”</p>

      <p class="e-paragraf">Prensin gerçekten de beti benzi atmıştı. Büyük bir korku içindeydi, bazı anlarda da ruhunu garip bir heyecan sarıyordu. Köşede tanıdık bir çift kara göz ona dik dik bakıyordu. Prens o köşeye bakmaktan korkuyordu ama bir yandan da burada olduğu için, tanıdığı bu sesi duyduğu için sevinçliydi. “Tanrım, acaba şimdi neler söyleyecek?” Prens geldiğinden beri tek kelime etmemişti. Bütün akşam coşkuyla konuşan Yevgeni Pavloviç’i dikkatle dinliyordu ama söylediklerinden tek sözcük bile anlamadı. İvan Fedoroviç henüz Petersburg’dan dönmemişti. Onun dışında bütün aile üyeleri masadaydı. Prens Şç. de oradaydı. Herkes çaydan evvel müzik odasında toplanacaktı. Prens gelmeden önce açtıkları bir konu üzerinde konuşuyorlardı. Derken, kim bilir nereden çıkıveren Kolya, taraçadan içeri girdi. “Demek onu hâlâ eskisi gibi kabul ediyorlar!” diye düşündü Prens.</p>

      <p class="e-paragraf">Epançinler’in yazlığı, İsviçre tarzında yapılmıştı ve zevkle düzenlenmişti. Etrafında küçük ama çok güzel çiçek bahçeleri vardı. Prensin evinde olduğu gibi, herkes taraçada toplanmıştı.</p>

      <p class="e-paragraf">Belli ki bir tartışmadan açılan konu Yevgeni Pavloviç dışında pek kimseyi ilgilendirmiyordu ama o çevresine aldırmadan inatla konuşmasını sürdürüyordu. Prensin gelişi onu daha da heyecanlandırmıştı. Lizaveta Prokofyevna bütün söylenenleri anlamıyordu yine de yüzünü asıyordu. Ayrı bir köşeye oturan Aglaya sessizce dinliyordu.</p>

      <p class="e-paragraf">“Müsaadenizle, ben liberalizme karşı değilim” diyordu heyecanla Yevgeni Pavloviç. “Liberalizm suç değil, hatta gereklidir, bir bütünün parçasıdır ve bu bütün onsuz yıkılıp gidecektir. Liberalizmin de en az ölçülü bir muhafazakârlık kadar var olma hakkı vardır. Ben Rus liberalizmini eleştiriyorum, çünkü Rus liberalleri <span class="e-italik">Rus değiller</span>. Bana Rus olan bir liberal gösterin, onu gözünüzün önünde öpeyim.”</p>

      <p class="e-paragraf">Yanakları heyecandan kıpkırmızı olan Aleksandra İvanovna, “Eğer o da sizi öpmek isterse tabii” diye atıldı.</p>

      <p class="e-paragraf">Lizaveta Prokofyevna: “Şuna bak hele, ya yer ya uyuklar, ama senede bir kez öyle bir laf söyler ki, şaşar kalırsın” diye geçirdi içinden.</p>

      <p class="e-paragraf">Yevgeni Pavloviç her zamanki gibi ciddi bir konudan söz etse de neşeyle, hatta alaylı alaylı konuşuyordu. Prens, Aleksandra İvanovna’nın bundan pek hoşlanmadığını fark etti.</p>

      <p class="e-paragraf">Yevgeni Pavloviç konuşmasını sürdürdü: “Siz gelmeden önce, şu ana kadar Rusya’da liberallerin iki sınıftan –artık ortadan kalkan eski derebeyleriyle din adamlarından– çıktığını savunmuştum. Oysa zamanla bunlar tam anlamıyla, ulusun dışında birer sınıf haline gelmiştir. Bu açıdan, şimdiye kadar ve şimdi yaptıkları, ulusal nitelik taşımaktan uzaktır…”</p>

      <p class="e-paragraf">“Yani yaptıklarının Ruslukla hiç mi ilgisi yok? Olur mu öyle şey?” diye itiraz etti Prens Şç.</p>

      <p class="e-paragraf">“Yine de ulusal yanı yok. Liberallerimizin de Ruslukla hiç ilgileri yok, muhafazakârlarımızın da, hiç birinin… Emin olun, ulus da, derebeyleriyle din adamlarının yaptıklarını tanımıyor…”</p>

      <p class="e-paragraf">“Daha neler! Ciddi olarak böyle bir çelişkiyi savunduğunuza inanamıyorum… Rus derebeyleri hakkında böyle konuşmanıza izin veremem. Siz kendiniz de bir Rus derebeyisiniz” diye ateşli bir şekilde karşı çıktı Prens Şç.</p>

      <p class="e-paragraf">“Ama ben sizin sandığınız anlamdaki Rus derebeyinden söz etmiyorum. Saygıdeğer bir sınıftır o. Artık ortadan kalkmış olsa da, ben de bu sınıfa mensubum dediğiniz gibi…”</p>

      <p class="e-paragraf">“Edebiyatta da ulusallık yok mu yani?” diye sözünü kesti Aleksandra İvanovna,</p>

      <p class="e-paragraf">“Edebiyat konusunda pek bilgili sayılmam ama bana göre, Lomonosov, Puşkin ve Gogol dışında Rus edebiyatı yoktur.”</p>

      <p class="e-paragraf">“İyi ama bu saydıklarınız da az değil” dedi Adelaida gülerek. “Üstelik bu yazarlardan biri halk çocuğuysa, öteki ikisi de derebeyiydi.”</p>

      <p class="e-paragraf">“Bu doğru, ama hemen zafer ilan etmeyin. Şimdiye kadar sadece bu üç yazar, gerçekten de <span class="e-italik">kendilerine ait</span> bir şeyi söylemeyi başardılar ve de bununla ulusal birer yazar niteliğini kazandılar. Herhangi bir Rus, kendine ait bir şey söyler, yazar ve yaparsa, Rus dilini iyi bilmese dahi kesinlikle ulusal olur. Bu bana göre temel bir kuraldır. Konuşmaya edebiyattan değil de sosyalistlerden başladık; tartışma da zaten bu yüzden çıktı. Ben tek bir Rus sosyalist bile yoktur diyorum. Çünkü bütün sosyalistlerimiz yine de derebeyi ya da din adamları sınıfından çıkmışlardır. Yerli, yabancı, sosyalistim diye ortaya çıkan bütün o adamlar, derebeylik zamanından kalma liberallerdir. Neden gülüyorsunuz? Bana onların kitaplarını getirin, kuramlarını, anılarını getirin, eleştirmen olmadığım halde, bunların her sayfasının eski Rus derebeyinin kaleminden çıkma olduğunu kanıtlarım. Hınçları, öfkeleri, nükteleri, sevinçleri, gözyaşları bile belki içtendir ama bunlar derebeylerine aittir… Hâlâ gülüyor musunuz? Siz de mi Prens? Siz de mi bu söylediklerime katılmıyorsunuz?”</p>

      <p class="e-paragraf">Gerçekten de herkes gülüyordu.</p>

      <p class="e-paragraf">Prens, “Size katılıp katılmadığımı söyleyemem, ama inanın, sizi büyük bir zevkle dinliyorum…” dedi, alnı soğuk soğuk terliyordu. Geldiğinden beri ilk kez konuşuyordu. Etrafına bakınmak istedi ama bunu göze alamadı. Onun bu hareketini fark eden Yevgeni Pavloviç gülümsedi. Sonra aynı heyecan ve coşkuyla, aynı anda sanki kendi sözlerine de gülerek sürdürdü:</p>

      <p class="e-paragraf">“Size kendi gözlemlediğim bir gerçekten söz edeceğim, en azından bu düşünceyi şimdiye kadar hiçbir yerde duymadım. Rus liberalizmi nedir sorusunu cevaplandırmaya çalışacağım. Öncelikle, sanırım buradaki herkes buna katılacaktır, genel olarak liberalizm, var olan düzene karşı çıkmaktır (bu haklı veya haksız bir karşı çıkıştır o ayrı). Benim ortaya attığım düşünce şudur: Rus liberalizmi kurulu düzene değil, her şeyin temeline, doğrudan doğruya Rusya’ya yöneltilen bir saldırıdır. Rus liberali, Rusya’yı, yani annesini inkâr ediyor, onu yerden yere vuruyor. Rusya’da her felaket onu sevindiriyor; halkın geleneklerinden, Rus tarihinden, her şeyden nefret ediyor. Sadece bir tek mazereti olabilir, ne yaptığının aslında farkında değildir. Başka bir deyişle, Rusya’ya karşı nefretini, faydalı bir liberalizm sayıyordur. (Genelde liberaller arasında en fazla alkış alan aslında tehlikeli bir muhafazakârdır.) Rusya’ya karşı bu nefreti, bazı liberallerimiz gerçek vatan sevgisi olarak görmekteydiler. Bununla bize vatanı nasıl sevmemiz gerektiğini öğrettiklerini sanıyorlardı. Ama zamanımızda artık vatan sevgisi deyimi bile sakıncalı olmaya başladı, değersiz bir kavram olarak onu büsbütün yok ettiler. Bundan kesinlikle eminim. Benzeri bir olay hiçbir zaman, hiçbir yerde görülmemiştir, yurdundan nefret eden liberal yoktur. Peki bunu neyle açıklayabiliriz? Az evvel de söylediğim Rus liberalleri <span class="e-italik">Rus değiller</span>. Bunun daha iyi bir açıklaması olduğunu sanmıyorum.”</p>

      <p class="e-paragraf">“Söylediklerini şaka olarak kabul ediyorum Yevgeni Pavloviç” dedi Prens Şç., ciddi bir sesle.</p>

      <p class="e-paragraf">“Bütün liberalleri görmedim, bir yargıya varamam” dedi Aleksandra İvanovna. “Ama sözleriniz hoşuma gitmedi. Bence özel bir durumdan yola çıkarak bunu genel kural haline getirdiniz ve iftira ettiniz.”</p>

      <p class="e-paragraf">“Özel bir durum mu? Ne söz ama!” diye atıldı Yevgeni Pavloviç. “Siz ne dersiniz Prens? Özel bir durum mu bu yoksa değil mi?”</p>

      <p class="e-paragraf">“Doğruyu söylemem gerekirse, ben de liberallerle fazla bir araya gelmiş değilim…” dedi Prens. “Ama sanırım söylediklerinizde doğruluk payı var. Sözünü ettiğiniz Rus liberalizmi, gerçekten yalnız kurulu düzenden değil, doğrudan doğruya Rusya’dan nefret etmek eğilimindedir. Kuşkusuz bu, herkes için geçerli değildir… Bütün liberaller için aynı yargıya varamayız…”</p>

      <p class="e-paragraf">Prens sözünü bitiremedi. Çok heyecanlıydı yine de masada konuşulanları büyük bir dikkatle izlediği belliydi. Genelde ilgilendiği bir konuyu dinlerken ve soru sorulduğu takdirde cevap verirken çocukça saflığı daha da dikkat çekiyordu. Yevgeni Pavloviç herkese karşı olduğu gibi ona karşı da şakayla karışık davranıyor ve konuşuyordu. Ama bu kez, Prensin söylediklerini kendinden beklenmeyen bir ciddiyetle dinledi.</p>

      <p class="e-paragraf">“Demek… siz…” diye şaşkın şaşkın konuştu. “Söylediklerinizde ciddi misiniz?”</p>

      <p class="e-paragraf">“Siz değil miydiniz yoksa?” dedi Prens şaşırarak.</p>

      <p class="e-paragraf">Herkes güldü.</p>

      <p class="e-paragraf">“Yevgeni Pavloviç’in işi gücü aldatmaktır! Bazen ciddi ciddi neler anlattığını bir bilseniz!” dedi Adelaida.</p>

      <p class="e-paragraf">“Bana kalırsa bu ciddi bir konu, daha fazla sulandırmasak iyi olur” dedi Aleksandra sertçe. “Birisi gezmeye gitmekten söz ediyordu…”</p>

      <p class="e-paragraf">“Gidelim, bu akşam hava çok güzel!” diye bağırdı Yevgeni Pavloviç. “Ama konunun ciddiyetinin farkında olduğumu ve onu gereken ciddiyetle ele aldığımı size kanıtlamak isterim. Bunu özellikle Prense göstermeyi arzu ederim. (Prens, çok ilgimi çekiyorsunuz. Yemin ederim, göründüğüm kadar uçarı gönüllü biri değilim… Belki de öyleyimdir ya, neyse…) İzninizle, Prense çok merak ettiğim bir şey sormak istiyorum. Sonra konuyu kapatırız. Bu soru iki saat evvel aklıma geliverdi. (Görüyorsunuz ya Prens, bazen ciddî şeyler de düşünüyorum.) Kendimce bunu cevapladım, ama bakalım Prens ne diyecek. Az önce “özel durum”dan söz ediliyordu. Bu deyimi pek sever toplumumuz, sık sık da kullanır. Son günlerde herkes bir… delikanlının altı kişiyi öldürdüğü o korkunç cinayeti konuşuyor. Avukatının tuhaf savunmasından çok söz edildi. Avukat, içinde bulunduğu yoksulluğun göze alındığında delikanlının bu kişileri öldürme fikrine kapılmasının doğal olduğunu savunmuş. Kullandığı sözcükler farklı olabilir ama mana aynı. Kanımca avukat, bu tuhaf düşünceyi öne sürerken liberal ve insanca bir düşünceyi savunduğuna inanıyordu. Şimdi soruyorum size, olaya böyle çarpık bir bakış açısıyla yaklaşmak özel bir durum mudur yoksa değil midir?”</p>

      <p class="e-paragraf">Herkes kahkahalarla güldü.</p>

      <p class="e-paragraf">“Özel bir durumdur tabii” diye dediler gülerek Aleksandra ile Adelaida.</p>

      <p class="e-paragraf">“Bunu bin bir kere söylediğini hatırlatmama izin ver, Yevgeni Pavloviç” dedi Prens Şç.</p>

      <p class="e-paragraf">Bu sözleri duymamış gibi görünen Yevgeni Pavloviç, Prens Lev Nikolayeviç’in meraklı ve ciddi bakışını fark ederek, “Siz de dersiniz Prens? Bu sizce de ‘özel bir durum’ mu yoksa genel mi? Bu soruyu özellikle size sormak istediğimi itiraf ediyorum.”</p>

      <p class="e-paragraf">Prens, yavaşça ama kesin bir sesle: “Hayır, bu ‘özel bir durum’ değildir” dedi.</p>

      <p class="e-paragraf">“Lev Nikolayeviç, azizim, size takıldığını görmüyor musunuz?” dedi biraz sıkkın bir sesle Prens Şç. “Sizinle kesinlikle alay ediyor.”</p>

      <p class="e-paragraf">Prens kızararak başını eğdi: “Ben, Yevgeni Pavloviç’in ciddi olduğunu sanıyordum” dedi.</p>

      <p class="e-paragraf">“Sevgili Prens” diye sürdürdü Prens Şç. “Üç ay evvel yaptığımız konuşmayı hatırlayın… Yeni açılan mahkemelerimizde birçok yetenekli avukatların yetiştiğini söylemiştik. Jürinin verdiği kararların ne kadar yerinde ve övgüye değer olduğundan bahsettik… Sizin bu gelişmelere sevindiğinizi görüp çok mutlu olmuştum… Övünmekte haklı olduğumuzu öne sürmüştük… Bu beceriksiz savunma ve bu tuhaf gerekçe kuşkusuz bir rastlantıdır… Böylesi ancak binde bir çıkar.”</p>

      <p class="e-paragraf">Prens Lev Nikolayeviç bir an düşündü, ardından alçak sesle ama derin bir inançla, sakince konuştu: “Ben, kavram ve düşüncelerin çarpıtıldığına sık sık rastlandığını söylemek istemiştim. Maalesef bu sıklıkta rastlanan olayları özel olmaktan ziyade genel olarak nitelendirmek zorundayız. Bu çarpıtma bu kadar yaygın olmasaydı, belki de böyle akla gelmedik cinayetler olmazdı…”</p>

      <p class="e-paragraf">“Akla gelmedik? Ama inanın, bunun gibi, hatta daha da korkunç cinayetler eskiden de olurdu, olmaya da devam edecek, üstelik sadece bizde değil, her yerde… Ama eskiden bunlardan fazla söz edilmiyordu. Şimdi ise basın bu tür haberlere geniş yer vermeye başladığı için bu cinayetleri yeni olaylar gibi görüyoruz. Yanlışınız burada Prens. İnanın bana, çok safça bir yanlış bu” dedi Prens Şç. alayla.</p>

      <p class="e-paragraf">“Eskiden de korkunç cinayetlerin işlendiğini çok iyi biliyorum” dedi Prens. “Kısa süre önce hapishaneleri gezdim, bazı cani ve mahkûmlarla tanışıp konuştum. Sözünü ettiğimiz cinayetten daha dehşet verici olanları bile var. On kişiyi öldürdüğü halde hiç pişmanlık duymayanlar gördüm. Ama dikkatimi çeken şu oldu: En azılı bir katil bile, suç işlediğinin farkında, pişmanlık duymuyor, ama kötü bir şey yaptığının bilincindedir. Ama Yevgeni Pavloviç’in sözünü ettiği katiller, suç işlediklerine inanmıyorlar, haklı olduklarını, hatta iyi bir iş yaptıklarını düşünüyorlar… Bence korkunç fark buradadır. Ayrıca bunların, kötü fikirlerin etkisi altında kalınabilecek çağda gençler olduklarına dikkatinizi çekmek isterim.”</p>

      <p class="e-paragraf">Prens Şç, gülmeyi bırakmış Prensi şaşkın şaşkın dinliyordu. Epeydir bir şeyler söylemek isteyen Aleksandra İvanovna, aklına gelen bir düşünce yüzünden susmuş gibiydi. Yevgeni Pavloviç de Prense hayretle bakıyordu.</p>

      <p class="e-paragraf">Lizaveta Prokofyevna birden söze karıştı: “Ne diye böyle afalladınız, sevgili dostum? Ne yani, Prensin sizden aptal olduğunu, sizin kadar düşünce gücü olmadığını mı sanıyordunuz?”</p>

      <p class="e-paragraf">“Hayır, tabii ki böyle sanmıyordum” dedi Yevgeni Pavloviç. “Ama bir şey aklımı kurcalıyor. Prens, bunu sorduğum için bağışlayın, sorunları anlayıp kavradığınız halde, nasıl oldu da, şu Burdovski meselesinde sözünü ettiğimiz o çarpıtmayı fark edemediniz?”</p>

      <p class="e-paragraf">Lizaveta Prokofyevna ateşli ateşli konuştu: “Bakın ne diyeceğim azizim, biz fark ettiğimizi söyleyip Prensin önünde övünüp duruyoruz. Ama o bugün şu sivilceli oğlandan, bir mektup aldı… Hatırladın mı onu Aleksandra? Prensten özür diliyor, kendince tabii, ve onu kışkırtan arkadaşıyla –Hatırladın değil mi, Aleksandra?– ilişkisini kestiğini yazıyor. Prense çok güvendiğini de belirtiyor. Burun kıvırıp ona tepeden bakıyoruz ama içimizden böyle bir mektup alan olmadı.”</p>

      <p class="e-paragraf">“İpolit de villaya taşındı!” diye bağırdı Kolya.</p>

      <p class="e-paragraf">“Geldi mi?” diye sordu Prens telaşla.</p>

      <p class="e-paragraf">“Siz Lizaveta Prokofyevna’yla henüz çıkmıştınız ki, geldi. Onu arabayla ben getirdim.”</p>

      <p class="e-paragraf">Az önce Prensi methettiğini unutan Lizaveta Prokofyevna köpürdü. “Bahse girerim dün, o kötü çocuğun önünde diz çöküp bağışlaması ve buraya taşınması için yalvarmışsındır! Gittin mi? Az önce de itiraf ettin zaten. Doğruyu söyle… Yalvardın mı yalvarmadın mı?”</p>

      <p class="e-paragraf">“Hiç de bile” diye bağırdı Kolya. “Aksine. Dün, İpolit, Prensin elini tutup iki kez öptü. Ben şahidim. Prens ona villaya taşınmasının sağlığına daha iyi geleceğini söyledi. İpolit de kendini daha iyi hissedince taşınacağına söz verdi.”</p>

      <p class="e-paragraf">Prens ayağa kalkıp şapkasını alırken: “Neden bunları anlatıyorsunuz ki Kolya” diye kekeledi. “Ben…”</p>

      <p class="e-paragraf">“Nereye gidiyorsun?” diye sordu Lizaveta Prokofyevna, onu durdururken.</p>

      <p class="e-paragraf">Kolya, coşkuyla devam etti. “İçiniz rahat olsun Prens. İpolit yol yorgunluğuyla uyudu. Ama çok sevinçliydi. Açıkçası Prens, onu bugün görmeseniz daha iyi olur. Yoksa yine heyecanlanır. Bu sabah, altı aydır kendisini bu kadar iyi hissetmediğini söyledi. Öksürüğü bile azaldı.”</p>

      <p class="e-paragraf">Prens, Aglaya’nın birden köşesinden kalkıp masaya yaklaştığını fark etti. Ona bakmaya cesaret edemiyordu ama genç kızın siyah gözlerinin ateş saçtığını hissetti ve yüzü kızardı.</p>

      <p class="e-paragraf">“Eğer, ağlayarak bizi kendi cenaze törenine davet eden şu veremli oğlandan söz ediyorsanız, onu buraya getirmekle iyi etmediniz bana kalırsa, Nikolay Ardalyonoviç” dedi Yevgeni Pavloviç. “Komşu evin duvarından o kadar çok söz etmişti ki, bu duvarın hasretine dayanabileceğini sanmıyorum!”</p>

      <p class="e-paragraf">“Doğru. Kavga için bir bahane uydurduktan sonra çekip gider. Olacağı budur.”</p>

      <p class="e-paragraf">Lizaveta Prokofyevna, gezmeye gitmek üzere kalktığını unutarak iş sepetini aldı.</p>

      <p class="e-paragraf">Yevgeni Pavloviç yeniden atıldı: “Bu duvardan öyle söz ediyordu ki, o olmasa, ölümü anlamsız olacakmış gibi. Delikanlı anlamlı ölmek istiyor.”</p>

      <p class="e-paragraf">“Ne var bunda? diye mırıldandı Prens. “Onu bağışlamak istemezseniz bağışlanmadık bir şekilde ölür… Ağaçlar yüzünden taşındı.”</p>

      <p class="e-paragraf">“Ben kendi adıma onun her şeyini bağışlıyorum. Bunu söyleyebilirsiniz.”</p>

      <p class="e-paragraf">Prens, kafasını eğmiş yavaşça, istemeye istemeye konuştu. “Olayı böyle yorumlamamalısınız” dedi. “Siz de onun tarafından bağışlanmayı düşünmelisiniz.”</p>

      <p class="e-paragraf">“Benim ona karşı ne yanlışım oldu ki?”</p>

      <p class="e-paragraf">“Anlamıyorsanız, öyle olsun… Ama aslında anlıyorsunuz. O akşam hepinizi kutsamak ve sizin de onu kutsamanızı istemişti…”</p>

      <p class="e-paragraf">Prens Şç, orada bulunanlardan bazılarıyla bakışarak, “Sevgili Prens” dedi sözcükleri tartarak, “Dünya cennet değildir, yaşarken cennete girmek hiç kolay değildir. Oysa sizin aradığınız cennet. Cennete gitmek zordur Prens, o güzel yüreğinizle düşündüğünüzden daha zordur. Bırakalım bunları. İnanın bana, yoksa yine utanacağımız şeyler yapacağız…”</p>

      <p class="e-paragraf">“Gidip müzik dinleyelim” dedi Lizaveta Prokofyevna ve öfkeyle yerinden kalktı. Herkes onu izledi.</p>

      <p class="e-2-baslik">II</p>

      <p class="e-paragraf">Prens, ansızın Yevgeni Pavloviç’e yaklaşıp elinden tuttu. “Yevgeni Pavloviç” dedi garip bir heyecanla, “İnanın, ne olursa olsun, sizin soylu yürekli ve çok iyi bir adam olduğunuzu düşünüyorum.”</p>

      <p class="e-paragraf">Yevgeni Pavloviç şaşkınlıktan bir adım geriledi. Bir an için dayanılmaz bir gülme isteği duydu ama Prense daha yakından bakınca, onun garip bir halde olduğunu anladı.</p>

      <p class="e-paragraf">“Prens, bahse girerim, bana söylemek istediğiniz şey bu değildi. Hem belki konuşmak istediğiniz insan da ben değilim… Neyiniz var? Kendinizi iyi hissetmiyor musunuz?”</p>

      <p class="e-paragraf">“Olabilir, belki de gerçekten de sizle değil başkasıyla konuşmak istemişimdir. Çok ince bir gözlem.”</p>

      <p class="e-paragraf">Bunları söyledikten sonra Prens, tuhaf, hatta gülünç bir şekilde gülümsedi. Sonra birden heyecanlandı: “Bana üç gün evvelini hatırlatmayın!” diye bağırdı. “O davranışım yüzünden hâlâ utanıyorum…”</p>

      <p class="e-paragraf">“Ama bu kadar korkunç ne yapmış olabilirsiniz?”</p>

      <p class="e-paragraf">“Yevgeni Pavloviç, sizin, benim adıma herkesten daha fazla utandığınızı görüyorum. Yüzünüz kızarıyor, bu da sizin ne kadar iyi yürekli olduğunuzun göstergesi. Emin olun, şimdi gidiyorum.”</p>

      <p class="e-paragraf">Lizaveta Prokofyevna, korkuyla Kolya’ya sordu: “Ona ne oluyor böyle? Yeni bir kriz mi geliyor yoksa?”</p>

      <p class="e-paragraf">“Merak etmeyin Lizaveta Prokofyevna, kriz değil bu. Şimdi gideceğim… Doğuştan… kusurlu olduğumun farkındayım. Yirmi dört senedir, daha doğrusu yirmi dört yaşıma kadar hastaydım. Beni hâlâ hasta olarak görebilirsiniz. Hemen gideceğim, emin olun… Kızardığımı sanmayın, hastalığım yüzünden kızarmam garip kaçar, değil mi? Ama ben fazlalığım. Bunu kendimi beğenmişlikten söylemiyorum… Şu üç gün içinde her şeyi düşündüm ve size ilk fırsatta bütün içtenliğimle bildirmeye karar verdim. Öyle düşünceler, öyle yüksek düşünceler vardır ki onları dile getirirsem, Prens Şç.’nin. az evvel hatırlattığı gibi, herkesin benimle alay edeceğini biliyorum… Ölçülü, ılımlı davranmayı bilmiyorum. Düşündüklerimi sözlere dökemiyorum, bu yüzden değerini yitiriyorlar. Buna hakkım yok… Ayrıca son derece kuşkucuyum. Ben… Ben bu evde herkesin beni çok sevdiğini biliyorum ve kimsenin beni aşağılamayacağına eminim. Değerimden de çok sevildiğime inanıyorum. Ama hiç kuşkum yok, yirmi senden fazla süren bir hastalığın izleri kalmıştır. Bu yüzden de bazen benimle alay etmemelerini bekleyemem… Arada bir… Öyle değil mi?”</p>

      <p class="e-paragraf">Prens, cevap bekliyormuşçasına çevresindekilere teker teker baktı. Herkes beklenmedik ve sebepsiz gibi görünen bu çıkışın ezici şaşkınlığı içindeydi. Ama Prensin sözleri tuhaf bir davranışa sebep oldu.</p>

      <p class="e-paragraf">“Bunları neden söylüyorsunuz?” diye bağırdı Aglaya. “Neden <span class="e-italik">onlara</span>?”</p>

      <p class="e-paragraf">Çok kızmıştı, gözleri alev saçıyordu. Karşısında sessizce duran Prensin beti benzi attı.</p>

      <p class="e-paragraf">Aglaya hiddetle devam etti. “Burada, bu sözleri dinlemeye layık bir tek kişi bile yok. Hiçbiri küçük parmağınız olamaz. Hiçbiri sizin kadar akıllı ve iyi yürekli değildir! Tümünden daha soylu, daha iyi, yücesiniz… Burada, az evvel elinizden düşürdüğünüz mendili eğilip almaya layık olmayanlar var… O halde neden kendinizi bu kadar alçaltıyorsunuz? Neden gururunuz yok?”</p>

      <p class="e-paragraf">“Tanrım, inanılır gibi değil!” dedi Lizaveta Prokofyevna ellerini havaya kaldırarak.</p>

      <p class="e-paragraf">Coşkuya kapılan Kolya bağırdı: “Yoksul Şövalye’ye alkış!”</p>

      <p class="e-paragraf">Aglaya, her şeyi göze alan, sınır tanımayan bir öfkeyle Lizaveta Prokofyevna’ya doğru bir adım attı: “Evinizde ne hakla bana hakaret ederler! Herkes bana işkence ediyor. Prens, neden üç gündür sizin yüzünüzden beni hırpalıyorlar? Sizinle asla evlenmeyeceğim. Asla. Bunu böyle bilin. Sizin gibi biriyle evlenilebilir mi? Aynaya bakın, şu anda nasıl göründüğünüze bir bakın! Sizinle evleneceğim diye neden bana takılıyorlar? Bunu bilmeniz lazım! Siz de onlarla birliksiniz.”</p>

      <p class="e-paragraf">“Kimse ona takılmadı!” diye mırıldandı Adelaida korkuyla.</p>

      <p class="e-paragraf">“Kimsenin aklından böyle bir şey geçmedi. Bu konuda tek bir söz edilmedi!” diye bağırdı Aleksandra İvanovna.</p>

      <p class="e-paragraf">Lizaveta Prokofyevna öfkeden titreyerek oradakilere döndü. “Kim söyledi bunu? Ne zaman söyledi? Nasıl böyle bir şey söylenir? Sayıklıyor mu yoksa?” diye sordu.</p>

      <p class="e-paragraf">“Herkes üç gündür sadece bunu konuşuyor. Onunla asla evlenmeyeceğim!”</p>

      <p class="e-paragraf">Aglaya bunları söyledikten sonra ağlamaya başladı. Yüzünü elleriyle saklayarak bir iskemleye yığıldı.</p>

      <p class="e-paragraf">“Ama o henüz elini isteme…”</p>

      <p class="e-paragraf">“Henüz elinizi istemedim ki, Aglaya İvanovna” diye ağzından kaçırdı Prens.</p>

      <p class="e-paragraf">“Ne de-din sen! Bu da ne demek oluyor?” diye bağırdı Lizaveta Prokofyevna şaşkınlık ve dehşetle. Kulaklarına inanmak istemiyordu.</p>

      <p class="e-paragraf">Prens kopuk kopuk konuşmaya başladı: “Ben… sadece… şunu demek istemiştim… Aglaya İvanovna’ya açıklamak onuruna ermek istediğim… Böyle bir niyetim yoktu… . Yani ona evlenme teklifinde bulunma onurunu kazanmadığımı… Hatta hiçbir zaman da… İnanın bana bu işte bir suçum yok Aglaya İvanovna! Size evlenme teklifi yapmayı aklımdan bile geçirmedim; hiç kuşkunuz olmasın! Biri bana iftira etmiş, kötü amaçlı biri… İçinizi rahat tutun siz!”</p>

      <p class="e-paragraf">Bunları söylerken Prens, Aglaya’ya yaklaşmıştı. Aglaya yüzüne örttüğü mendili çekip hızla baktı. Prensin korku dolu yüzünü görünce birden kahkahayı bastı. Sözlerinin anlamını kavramıştı. Bu kahkaha öyle içten ve alaycıydı ki Adelaida dayanamayıp Prense bakınca kardeşine katıldı. İkisi de neşeli okul çocukları gibi gülüyordu. Bunu gören Prens de sevinçle gülümsedi:</p>

      <p class="e-paragraf">“Tanrı’ya şükür! Tanrı’ya şükür!” diyordu durmadan.</p>

      <p class="e-paragraf">Aleksandra da kız kardeşleri gibi gülmeye başladı. Üç kızın kahkahaları sanki hiç bitmeyecekti.</p>

      <p class="e-paragraf">“Deli bu kızlar!” diye homurdandı Lizaveta Prokofyevna. “İnsanı ya korkuturlar ya da…”</p>

      <p class="e-paragraf">Kahkahalar Prens Şç., Yevgeni Pavloviç ve Kolya ya da bulaştı. Prens de onlara bakarak gülüyordu.</p>

      <p class="e-paragraf">“Hadi gezmeye gidelim!” diye bağırdı Adelaida. “Hepimiz birlikte gezmeye gidelim, Prens de bize katılsın! Bugün çok şirinsiniz Prens. Öyle değil mi Aglaya? Sen de öyle düşünmüyor musunuz anne? Demin Aglaya’ya yaptığı açıklamadan dolayı onu kucaklamalıyım, kesinlikle… Sevgili anneciğim, buna izin verir misiniz? Aglaya, müsaade et, <span class="e-italik">Prensini</span> öpeyim!”</p>

      <p class="e-paragraf">Genç kız gerçekten de Prense yaklaşıp alnından öptü. Prens Adelaida’nın ellerini öyle kuvvetli sıktı ki kız çığlık atmamak için kendini zor tuttu; ona büyük bir sevinçle baktı, ardından hızla elini dudaklarına götürüp üç kez öptü.</p>

      <p class="e-paragraf">“Hadi gidelim!” dedi Aglaya. “Prens, kavalyem olun. İzin verir misin anne? Beni reddettiniz Prens. Benden sonsuza kadar vazgeçtiniz, öyle değil mi Prens? Ama siz bir kadının koluna nasıl girilir bilmiyor musunuz? Göstereyim. Bakın, şöyle. Hadi, öne geçelim. Herkesin önünde baş başa yürüyelim mi?”</p>

      <p class="e-paragraf">Aglaya sürekli konuşuyor, arada bir kahkaha atıyordu.</p>

      <p class="e-paragraf">“Tanrı’ya şükür. Tanrı’ya şükür!” diyordu Lizaveta Prokofyevna, kendi de neye sevinip şükrettiğini anlamadan.</p>

      <p class="e-paragraf">“Son derece tuhaf insanlar!” diye düşündü Prens Şç. Onların evine ilk defa geldiğinden beri bunu belki yüzüncü kez aklından geçiriyordu. Ama bu insanlardan hoşlanıyordu. Prense gelince, belki de ondan hoşlanmıyordu. Gezmeye çıktıklarında, Prens Şç.’nin suratı asıktı, biraz kaygılı gibiydi.</p>

      <p class="e-paragraf">Aralarında en keyifli Yevgeni Pavloviç görünüyordu. İstasyona giden yol boyunca, şakalarıyla Aleksandra ile Adelaida’yı güldürdü. Kızlar zaten gülmeye hazır bir haldeydi. Yevgeni Pavloviç onların kendisini dinlemediğinden şüphelendi ve içten bir kahkahayla güldü. İki kız kardeşin neşesi yerindeydi aslında. Zaman zaman önde Prensle birlikte yürüyen küçük kardeşlerine bir göz atıyorlardı. Belli ki Aglaya’nın az evvelki davranışını henüz çözememişlerdi. Prens Şç., Lizaveta Prokofyevna’yı düşüncelerinden uzaklaştırmak için sürekli havadan sudan söz ederek onu iyice sıkmıştı. Generalin karısı dalgındı, çoğunlukla kendisine yöneltilen sorulara alakasız cevaplar veriyor ya da susuyordu.</p>

      <p class="e-paragraf">Ama Aglaya İvanovna’nın o akşamki tuhaflıkları henüz sona ermemişti. Villadan yüz adım kadar uzaklaştıkları sırada, inatla susan kavalyesinin kulağına bir şeyler fısıldadı:</p>

      <p class="e-paragraf">“Sağa bakın.”</p>

      <p class="e-paragraf">Prens sağa baktı.</p>

      <p class="e-paragraf">“Daha dikkatle bakın. Parkta, şu üç kocaman ağacın yanındaki yeşil bankı görüyor musunuz?”</p>

      <p class="e-paragraf">Prens gördüğünü söyledi.</p>

      <p class="e-paragraf">“Beğendiniz mi burayı? Bazen herkes uyurken, sabah yedide gelip burada tek başıma otururum.”</p>

      <p class="e-paragraf">Prens buranın çok güzel bir yer olduğunu mırıldandı.</p>

      <p class="e-paragraf">“Artık sizinle kol kola yürümek istemiyorum, ayrılalım. Ya da en iyisi, kolunuzu bana verin ama susun. Düşüncelerimle baş başa kalmak istiyorum…”</p>

      <p class="e-paragraf">Bu ikaz aslında gereksizdi: Prens zaten gezinti boyunca tek söz bile edeceğe benzemiyordu. Yeşil bankı düşününce yüreği hızla çarptı ama bir dakika sonra aklına gelen saçmalıktan utandı.</p>

      <p class="e-paragraf">Bilindiği gibi Pavlovsk istasyon parkı “seçkinlerin” uğrak yeridir, pazar ve bayram günleri hariç; çünkü o gün şehirden buraya “her türlü” insan geliyor. Hafta içi güzel kıyafetlerini giyinip müzik dinlemek buraya gelmek seçkin tabakaya ait insanlar için bir gelenektir. Burada çalan orkestra park orkestraları arasında en iyi olarak kabul edilir. Ortada içten bir aile havası estiği halde, herkes ciddidir. Sayfiyede oturanların bir kısmı buraya sırf müzik dinlemek için gelirken, çoğu büyük bir zevkle birbirini görmek için gelir. Fazla olay çıkmaz, öte yandan hiç olay çıkmaması da mümkün değildir.</p>

      <p class="e-paragraf">Çok güzel bir akşamdı, kalabalık bir dinleyici topluluğu vardı. Orkestraya yakın bütün yerler doluydu. Kahramanlarımız orkestradan biraz uzakta, soldaki çıkışa yakın oturdu. Kalabalık ve müzik Lizaveta Prokofyevna’yı az da olsa canlandırdı. Kızlar eğleniyordu tanıdıklarıyla bakışıp başlarıyla selamlaştılar, kıyafetleri konusunda fikir yürütüp gülüştüler. Yevgeni Pavloviç bol bol selam dağıtıyordu. Hâlâ kol kola olan Prens ile Aglaya da hemen dikkatleri çekti. Bazı tanıdık gençler anne ve kızların yanına gelip sohbet etiler, aralarından iki üç kişi onlarla birlikte kaldı. Yevgeni Pavloviç’in dostlarıydı bunlar. İçlerinde özellikle biri gayet yakışıklı ve neşeli bir genç subay, Aglaya’nın ilgisini çekmeye uğraşıyordu. Aglaya da ona karşı ilgi gösterdi, çok keyifliydi. Yevgeni Pavloviç, subay arkadaşını Prensle tanıştırmak istedi, ikisi selamlaşıp el sıkıştı. Subay Prense bir şeyler sordu. Prens cevap olarak kendi kendine bir şeyler mırıldanınca subay onu dikkatle süzdü. Ardından Yevgeni Pavloviç’e dönerek, bu tanışmanın gerekçesini anladığını göstermek amacıyla gülümsedikten sonra tekrar Aglaya’yla ilgilendi. Genç kızın birden kızardığını Yevgeni Pavloviç’ten başka kimse fark etmedi.</p>

      <p class="e-paragraf">Prens birilerinin Aglaya’yla konuştuğunun, onunla ilgilendiğinin farkında bile değildi. Hatta zaman zaman onun yanında oturduğunu bile unutuyordu. Buradan gitmek istiyordu; düşünceleriyle baş başa kalabileceği, kimsenin onu bulamayacağı tenha bir köşeye kaçabilseydi keşke… Ya da hiç olmazsa evinde olsaydı, kendini kanepenin üzerine atıp, yüzünü yastığa gömerek bütün gün, bütün gece öylece kalabilseydi… Bazen dağları özlüyordu, unutamadığı o mekânı… İsviçre’deyken orada gezmekten ve köye, belli belirsiz görünen çavlana, beyaz bulutlara, terkedilmiş şatoya bakmaktan çok hoşlanırdı. Şimdi orada olmayı ve düşünmek istediği şeyi –bin yıl da olsa her zaman aynı şeyi– düşünmeyi ne kadar da isterdi! Burada herkes varsın onu unutsun. Onu hiç tanımasalardı, her şey bir rüya olsaydı ne kadar iyi olurdu! Zaten rüya ya da gerçek, ne fark eder? Bazen bakışlarını birden Aglaya’ya çeviriyordu ama tuhaf bakışlardı bunlar, sanki çok uzaklarda bulunan başka bir şeye ya da kıza değil de resmine bakıyormuş gibiydi.</p>

      <p class="e-paragraf">Aglaya neşeli konuşmasını kesip: “Neden bana öyle bakıyorsunuz Prens?” dedi. “Korkutuyorsunuz beni, sanki her an elinizi uzatıp yüzümü çimdikleyecekmişsiniz gibi geliyor. Haksız mıyım Yevgeni Pavloviç, bana o şekilde bakmıyor mu?”</p>

      <p class="e-paragraf">Prens bu sözleri kendisiyle konuşulmasına şaşıyormuş gibi dinledi. Söylenenleri anlamaktan ziyade sezdi ve sessiz kaldı ama Aglaya’nın ve diğerlerinin gülüştüklerini duyunca birden o da gülmeye başladı. Gülüşmeler iyice arttı. Belli ki neşeli biri olan subay katıla katıla güldü. Aglaya kızgınlıkla: “Budala!” diye söylendi kendi kendine.</p>

      <p class="e-paragraf">Lizaveta Prokofyevna öfkeyle, “Aman Tanrım! Bu kız aklını kaybetmiş olmalı… Böyle birini seçmesi mümkün mü?” diye mırıldandı dişlerinin arasında.</p>

      <p class="e-paragraf">Aleksandra annesinin kulağına eğildi ve emin bir sesle konuştu: “Bu da bir şaka, aynı geçen günkü ’Yoksul Şövalye’ şakası gibi, başka bir şey değil. Ama bu şaka artık sınırı aşıyor. Buna bir son vermeli anne! Demin bizi korkuttu.”</p>

      <p class="e-paragraf">Lizaveta Prokofyevna bu açıklamayla biraz rahatladı. “İyi ki karşısındaki bir budala” diye fısıldadı o da.</p>

      <p class="e-paragraf">Prens kendisine budala dendiğini duymuştu, bir anda ürperdi ama ürpermesi bundan değildi. Kalabalığın içinde tam olarak hangi yönde olduğunu kestiremediği ama yine de ondan fazla uzak olmayan bir yerde, kıvırcık kara saçlı, solgun, gülümsemesini ve bakışlarını çok iyi tanıdığı bir yüzü görür gibi olmuştu. Belki de sadece bir hayaldi. Bu hayalden gözlerinin önünde yalnızca çarpık bir gülümseme, bir çift göz, bir de hemen geçip giden yeşil fular takan bir adam kalmıştı. Prens bu kişinin kalabalığa mı karıştığı yoksa istasyona mı girdi, emin olamıyordu.</p>

      <p class="e-paragraf">Ama bir an sonra huzursuz bir merakla çevreyi süzmeye başladı. Gördüğü bu hayal gerçek olabilir miydi? Gezintiye çıkarken istasyona gittiklerinin farkında olamayacak kadar dalgındı; nereye gideceğini, ne göreceğini bilmiyordu. Biraz daha dikkatli olsaydı, bir süredir Aglaya’nın merakla bir şey ararmış gibi çevreye bakındığını fark ederdi. İşte şu anda da Prens huzursuzlaşınca Aglaya da heyecanlandı. Prensin her dönüşünde, o da başını çeviriyordu.</p>

      <p class="e-paragraf">Derken Prens ve Epançinler’in oturduğu istasyonun arka çıkış kapısına yakın, on kişiye yakın bir grup göründü. Önde yürüyen üç kadından ikisi öyle güzeldi ki, peşlerinden bunca hayranı sürüklemelerine şaşılacak bir şey yoktu. Asıl şaşırtan bu hayran takımının görünüşüydü. Bu kişiler aynı yanındaki kadınlar gibi, istasyona müzik dinlemeye gelen insanlara pek benzemiyordu. Daha görünür görünmez orada bulunanlar yeni gelenleri fark etmişti ama görmezlikten geldi. Sadece gençlerden bazıları bakışarak birbirlerine bir şeyler fısıldayıp gülümsediler. Zaten yeni gelen grup kendilerini göstererek yüksek sesle konuşup gülüştüklerinden dolayı onları fark etmemek mümkün değildi. Çoğu belli ki çakırkeyifti. Oysa bazıları çok şık ve zarif giyinmişti. Ama yine de aralarında kılık kıyafeti pek tuhaf, yüzleri garip bir şekilde alev alev yanan insanlar da yok değildi. Grubun içinde ayrıca birkaç asker ve gençliği geçmişte kalmış bazı insanlar da vardı. Özellikle giysileri bol özenle dikilmiş, yüzükleri ve kol düğmeleri çok gösterişli birkaç kişi dikkatleri çekiyordu. Kara perukları ve favorileriyle soylu ve kibirli görünüyorlardı ama yüzlerinden bezginlik okunuyordu. Yüksek sosyetede böylelerinden vebadan kaçar gibi kaçarlar. Ama en tedbirli adam bile komşu evin damından düşecek tuğladan korunamaz. Müzik dinlemeye gelmiş yüksek sosyetenin başına da işte böyle bir tuğla düşmeye hazırlanıyordu.</p>

      <p class="e-paragraf">İstasyondan, orkestranın bulunduğu yere gitmek için üç basamak inmek gerekiyordu. Yeni gelen grup karasızca bu basamakların önünde durdu. Kadınlardan biri ilerleyince, peşinden gitmeye ancak iki kişi cesaret edebildi. Bunlardan biri orta yaşlı, mütevazı görünümlü, her bakımdan düzgün bir adama benziyordu ancak tam anlamıyla silik biriydi; kimseyi tanımadığı gibi onu da kimse tanımıyordu. Diğeri ise kılık kıyafetten tutun da davranışlarına varıncaya kadar, her şeyiyle kuşku uyandıran bir adamdı. Bunlar dışında kadını izleyen olmadı, zaten o da inerken arkasına bile bakmadı, belli ki izleyip izlenmediğine önem vermiyordu. Eskisi gibi yüksek sesle konuşup kahkahalar atıyordu. Kadın son derece zengin, zevkli ama biraz fazla gösterişli giyinmişti. Orkestranın önünden alanın diğer tarafına, yola yakın bekleyen arabanın yanına geçti.</p>

      <p class="e-paragraf">Prens <span class="e-italik">onu</span> görmeyeli üç ayı geçmişti. Petersburg’a döndüğünden beri görmek istemiş ama gizli bir önsezi onu durdurmuştu. Sürekli karşılaşmalarının nasıl olacağını düşünüyor ve ürpermekten kendini alamıyordu. Bu altı ay boyunca Prens pek çok kez Nastasya Filipovna’nın portresini ilk gördüğünde üzerinde bıraktığı etkiyi hatırlıyordu. Taşrada geçirdiği ve onunla hemen her gün görüştüğü o ay, Prensi öylesine etkilemişti ki onu hafızasından uzaklaştırmaya çalışıyordu. Bu kadının yüzünde ona acı veren bir şeyler vardı. O gün Rogojin’in evinde bunu sonsuz bir acıma duygusu olarak nitelemişti. Bu doğruydu. Genç kadının portresi bile onun yüreğinde korkunç bir acıma duygusu ve kaygı uyandırıyordu. Bu duygu onu hiç bırakmamıştı, şimdiyse daha dayanılmaz oluyordu. Ama yine de Prens, Rogojin’e söylediklerinin duygularını ifade etmekte yetersiz kaldığını biliyordu. O anda Nastasya Filipovna birden ortaya çıkınca, o zaman bulamadığı o sözcüğü bütün gücüyle kavradı. Dehşet! Evet, şu anda da dehşet içindeydi. Bazı sebeplerden dolayı bu kadının aklını yitirmiş olduğuna kesinlikle inanıyordu. Dünyada en çok sevdiği ya da sevebileceği bir kadını, demir parmaklıklar arkasında zincirli, gardiyan sopaları altında bağırırken görmeye benzetebiliriz Prensin o anda hissettiklerini.</p>

      <p class="e-paragraf">Aglaya ona bakarak safça kolundan çekti. “Neyiniz var?” diye fısıldadı hızla.</p>

      <p class="e-paragraf">Prens başını o anda Aglaya’nın anlaşılmayan bir alevle parlayan kara gözlerine çevirip gülümsemek için kendini zorladı ama onu hemen unuttu ve bakışlarını yine hayaline odakladı. Nastasya Filipovna tam o anda kızların iskemlelerinin yakınından geçiyordu. Yevgeni Pavloviç, Aleksandra İvanovna’ya neşeyle ilginç hikâyeler anlatıyordu. Aglaya ansızın alçak sesle “Nasıl?” dedi ama sorusunu bitirmeden durdu. Güya kimlerin önünde geçtiğini fark etmeyen Nastasya Filipovna ansızın Yevgeni Pavloviç’e döndü.</p>

      <p class="e-paragraf">“Ah, işte o!” diye bağırdı durarak. “Aramadığım yer kalmadı, gökte ararken yerde bulmak buna denir… Seni orada sanıyordum… amcanın yanında yani…”</p>

      <p class="e-paragraf">Yevgeni Pavloviç kızardı, öfkeyle Nastasya Filipovna’ya baktı, sonra aceleyle gözlerini başka tarafa çevirdi.</p>

      <p class="e-paragraf">“Ne? Yoksa bilmiyor musun? Bilmediğine inanamıyorum doğrusu! İntihar etmiş… Amcam bu sabah beynine kurşun sıkmış! Bunu az evvel öğrendim, saat iki sularında… Şehrin yarısı duymuş. Devlet kasasından, kimine göre üç yüz elli bin kimine göre beş yüz bin ruble açık vermiş. Oysa sana miras bile bırakacağını sanıyordum! Parayı yemiş bitirmiş. Şaşmamak lazım aslımda, sefih bir ihtiyardı… Hadi hoşça kal, <span class="e-italik">bonne chance</span>!<span class="e-dipnotno" style="font-size:0.74em;"><a class="footnote-link" href="#footnote-202-22" id="footnote-202-22-backlink">22</a></span> Gitmeyecek misin yoksa? Görevden tam zamanında ayrıldın! Seni gidi kurnaz seni! Belki de biliyordun, ha? Her şeyi önceden biliyordun belki…”</p>

      <p class="e-paragraf">Nastasya Filipovna’nın bu küstahça kışkırtmasında, aralarındaki yakınlığı (öyle bir şey yoktu aslında) açıkça ortaya koyan samimi konuşma tarzında, kesinlikle bir amaç gizliydi. Yevgeni Pavloviç ilkten onu görmezlikten geldi. Ama amcasının ölüm haberini duyunca beti benzi attı ve Nastasya Filipovna’ya baktı. Belli ki duydukları onu yıldırım gibi çarpmıştı. O anda Lizaveta Prokofyevna yerinden kalktı ve hızla mekândan uzaklaştı; herkes peşinden gitti. Prens Lev Nikolayeviç gidip gitmemekte kararsız bir halde duraksadı. Yevgeni Pavloviç ise oturuyordu, heyecanını hâlâ yenememişti. Epançinler henüz yirmi adım gitmemişlerdi ki korkunç bir rezalet koptu.</p>

      <p class="e-paragraf">Aglaya ile konuşan subay, çok sinirlenmişti. (Yevgeni Pavloviç onun çok yakın bir arkadaşıydı.)</p>

      <p class="e-paragraf">“Bu işi kırbaç paklar” dedi yüksek sesle. “Bu münasebetsiz başka dilden anlamaz!”</p>

      <p class="e-paragraf">Nastasya Filipovna hızla subaya döndü, gözleri ateş saçıyordu. Kendisinden iki adım ötede duran hiç tanımadığı bir gencin ellerinde tuttuğu incecik örülmüş bir bastonu kaptığı gibi var gücüyle subayın yüzüne indirdi. Her şey bir anda olup bitmişti… Kendinden geçen subay genç kadının üzerine atıldı. Nastasya Filipovna’nın hayran grubundan etrafında kimse kalmamıştı. Her bakımdan düzgün birine benzeyen orta yaşlı adam bir yerlere sıvışmıştı, diğeri ise bir köşede etrafına gülücükler saçıyordu. Kuşkusuz bir dakika sonra polis yetişirdi; ama o zamana dek iki adım ötede duran Prens, subayı arkasından, kollarından yakalamasaydı Nastasya Filipovna zor anlar yaşayacaktı. Subay ellerini kurtararak Prensi hızla göğsünden itti. Prens üç adım geriye fırladı, bir iskemlenin üstüne düştü. Tam o anda Nastasya Filipovna’nın iki fedaisi daha ortaya çıktı. Okuyucuların çok iyi tanıdığı eski Rogojin çetesinin üyelerinden biri subayın önüne dikildi ve kasılarak kendini tanıttı:</p>

      <p class="e-paragraf">“Emekli teğmen Keller! Yumruk dövüşünü kabul ederseniz, zarif cinsin yerine, emrinize amadeyim. İngiliz boksuna da varım… Durun yüzbaşı, uğradığınız <span class="e-italik">korkunç</span> hakaret için gerçekten de çok üzgünüm ama bunca kalabalıkta, bir kadına karşı yumruk kullanılmasına asla müsaade edemem. Başka bir çözüm isterseniz eğer… Yani soylu birine yaraşır bir çözüm demek istiyorum… Beni anladığınızı umarım…”</p>

      <p class="e-paragraf">Ama yüzbaşı kendini toparlamıştı ve onu dinlemiyordu bile. O sırada kalabalığın içinden çıkan Rogojin, Nastasya Filipovna’nın koluna girip götürdü. Rogojin çok heyecanlı görünüyordu; yüzü sararmıştı, titriyordu. Genç kadını götürürken subayın yüzüne karşı alay etme fırsatını kaçırmadı:</p>

      <p class="e-paragraf">“Hah, eline ne geçti sanki? Suratın kan içinde!”</p>

      <p class="e-paragraf">Subay artık tamamen kendine gelmişti; yüzünü mendiliyle örterek ayağa kalkan Prense kibarca:</p>

      <p class="e-paragraf">“Az evvel tanışma şerefine eriştiğim Prens Mişkin, değil mi?” dedi.</p>

      <p class="e-paragraf">Prens, titreyen ellerini nedense subaya doğru uzatarak: “Aklı başında değil onun, delidir! İnanın bana!” diye cevap verdi.</p>

      <p class="e-paragraf">“Ben tabii ki bu bilgilere sahip değilim, sadece isminizin bu olduğundan emin olmak istemiştim.”</p>

      <p class="e-paragraf">Prensi başıyla selamlayıp uzaklaştı. Polis memurları olayla ilgili kişilerin uzaklaşmasından tam beş saniye sonra geldi. Rezalet de zaten iki dakikadan fazla sürmemişti. Orada müzik dinlemek için toplananlardan bir kısmı kalkıp gitmişti. Kimileri yer değiştirmişti, kimileri ise olay çıkmasına sevinmişlerdi. Olay bitmişti. Orkestra yeniden çalmaya başladı. Prens Epançinler’le birlikte gitti. İtildikten sonra iskemleye otururken soluna baksaydı eğer olan biteni seyretmek için yirmi adım ötede duran ve annesiyle ablalarının çağrısına kulak asmayan Aglaya’yı görecekti. Sonunda Prens Şç., ona yaklaşıp gelmesi için ikna etmişti. Lizaveta Prokofyevna sonradan yanlarına döndüğünde Aglaya’nın aşırı heyecanlı olduğunu hatırlamıştı; büyük ihtimalle onların çağırılarını bile duymamıştı. İki dakika sonra parka girerken Aglaya kendine has kibirli ses tonuyla:</p>

      <p class="e-paragraf">“Bu komedinin nasıl biteceğini görmek istemiştim sadece” dedi.</p>

      <p class="e-2-baslik">III</p>

      <p class="e-paragraf">İstasyon parkındaki olay anneyle kızları dehşet içinde bırakmıştı. Son derece heyecanlı olan Lizaveta Prokofyevna kızlarıyla birlikte dönüş yolunu nerdeyse kaçarak geçti. Kendine gelmekte ve düşüncelerini toparlamakta zorlansa da bu olayın çok önemli olduğunun bilincindeydi. Bütün bu karışıklık ve korkuya rağmen generalin karısının zihninde bazı düşünceler şekillenmeye başlamıştı. Ailenin bütün mensupları bu sıra dışı olayla bazı gizlerin ortaya çıkmaya başladığını seziyorlardı. Prens Şç.’nin bütün söylediklerine rağmen Lizaveta Prokofyevna ve büyük kızları, Yevgeni Pavloviç’in “nasıl bir adam olduğu” nihayet ortaya çıktığını ve “o münasebetsiz kadınla ilişkisi olduğu resmen kanıtlandığını” düşünüyorlardı. Bu sonuçla birlikte bilinmeyenler daha da çoğaltmıştı. Kızlar küçük kız kardeşleri Aglaya İvanovna’nın bu konuda, onlardan çok daha fazla bilgiye sahip olduğundan şüpheleniyorlardı. Prens Şç. içine kapanık ve düşünceliydi. Lizaveta Prokofyevna, yol boyunca onunla tek kelime konuşmamıştı ama Prens Şç. bu suskunluğun farkında bile değildi. Adelaida “Petersburg’da neler olmuş?”, “Bu amca olayı da neyin nesi?” diye sorduğunda Prens Şç. de cevap olarak bütün söylenenlerin saçma olduğunu mırıldandı. “Kuşkusuz” dedi Adelaida ve konuyu kapattı. Aglaya gayet sakindi ve yol boyunca konuşmadı. Sadece bu kadar hızlı gitmelerine gerek olmadığını belirtti. Bir ara arkaya bakınca onlara yetişmeye çabalayan Prens Mişkin’i gördü. Alaylı alaylı güldü, bir daha da dönüp bakmadı.</p>

      <p class="e-paragraf">Villaya yaklaşırken Petersburg’dan yeni dönen İvan Fedoroviç’e rastladılar. İlk sözü Yevgeni Pavloviç’i sormak oldu. Ama karısı yüzüne bile bakmadan yanından geçti. General, kızlarının ve Prens Şç.’nin bakışlarından, evde bir fırtına kopacağını anladı. Kendisi de zaten çok huzursuzdu. Prens Şç.’nin koluna girip villanın önünde alçak sesle bir şeyler konuştu. Lizaveta Prokofyevna’nın yanına taraçaya geldiklerinde, ikisi de telaşlı görünüyorlardı; belli ki önemli bir haber almışlardı.</p>

      <p class="e-paragraf">Herkes yavaş yavaş yukarı Lizaveta Prokofyevna’nın dairesinde toplandı. Taraçada yalnız Prens kaldı, bir köşeye oturmuş sanki bir şeyler bekliyormuş gibi bir hali vardı. Evdeki telaşı gördüğü halde kalkıp gitmeyi akıl edemiyordu. Dünyayı unutmuş, oturduğu yerde iki sene daha kalacakmış gibi öylece duruyordu. Ara ara kulağına üst kattan heyecanlı ve kaygılı sesler geliyordu. Taraçada ne kadar oturduğunu kendisi de bilmiyordu. Geç olmuş, hava kararmıştı. Birden Aglaya geldi, sakin görünüyordu ama biraz solgundu. Prensi bir köşede iskemlede otururken görünce gülümsedi, yanına yaklaştı ve sanki şaşırmış gibi,</p>

      <p class="e-paragraf">“Burada ne yapıyorsunuz?” diye sordu.</p>

      <p class="e-paragraf">Prens mahcup bir şekilde hemen ayağa kalktı. Ama Aglaya yanına oturunca, kendisi de oturdu. Genç kız onu dikkatlice süzdü, ardından boş boş pencereye baktı ve sonra tekrar gözlerini Prense dikti.</p>

      <p class="e-paragraf">Prens, “Belki de içinden gülmek geliyordur, ama hayır, öyle olsa gülerdi” diye düşündü.</p>

      <p class="e-paragraf">Kısa bir sessizlikten sonra Aglaya: “Çay içer misiniz? Getirmelerini söyleyeyim” dedi.</p>

      <p class="e-paragraf">“Ha-yır… Bilmem ki…”</p>

      <p class="e-paragraf">“İnsan canının isteyip istemediğini bilmez mi hiç? Ha, bu arada, biri sizi düelloya çağırsaydı, ne yapardınız?”</p>

      <p class="e-paragraf">“Ama kim… Kim beni düelloya çağırır?”</p>

      <p class="e-paragraf">“Diyelim ki çağırdı… Çok korkar mıydınız?”</p>

      <p class="e-paragraf">“Sanırım… evet… Çok korkardım.”</p>

      <p class="e-paragraf">“Gerçekten mi? Ciddi misiniz? Demek korkaksınız?”</p>

      <p class="e-paragraf">Prens, biraz düşündü. “Hayır, belki de değilim. Korkup kaçarsam o zaman korkağım demektir. Ama korkup kaçmazsam demek ki korkak değilim” dedi gülümseyerek.</p>

      <p class="e-paragraf">“Siz kaçmaz mısınız?”</p>

      <p class="e-paragraf">“Belki de kaçmazdım.”</p>

      <p class="e-paragraf">“Ben, kadın olduğum halde asla kaçmazdım” dedi Aglaya biraz gücenerek. “Bence her zamanki gibi benimle alay ediyor ve daha ilginç görünmek istiyorsunuz… Düellolarda, genellikle kişilerin arasındaki mesafe on iki adım mıdır? Kimileri on adım diyor, öyle mi? Öldürmek ya da yaralamak için kaç adım gerekli?</p>

      <p class="e-paragraf">“Düellolarda pek ölen olmaz.”</p>

      <p class="e-paragraf">“Nasıl olmaz? Ya Puşkin?”</p>

      <p class="e-paragraf">“Tesadüf büyük ihtimalle.”</p>

      <p class="e-paragraf">“Hiç de tesadüf değil. Ölümüne bir düelloydu ve onu öldürdüler.”</p>

      <p class="e-paragraf">“Belli ki Dantes daha yukarıya, başına ya da göğsüne nişan almıştı. Kurşun çok aşağıya girmiş, hiç kimse oraya nişan alamaz. Yani kurşun sapmış ya da yanlış atış edilmiş. Bu konuyu bilenlerle konuşmuştum.”</p>

      <p class="e-paragraf">“Ben de bir askerle konuşmuştum… Talimata göre, savaş düzenine geçildiği zaman, mangaların “belden yukarı” nişan almak zorunda olduklarını söylemişti. “Belden yukarı” Yani ne göğse ne de başa; belden yukarı nişan alınacak. Daha sonra bir subay bunu doğruladı.</p>

      <p class="e-paragraf">“Uzak mesafeden ateş edenler içindir bu talimat.”</p>

      <p class="e-paragraf">“Siz ateş etmeyi biliyor musunuz?”</p>

      <p class="e-paragraf">“Hiç ateş etmedim.”</p>

      <p class="e-paragraf">“Tabanca doldurmayı bile bilmiyor musunuz?”</p>

      <p class="e-paragraf">“Bilmiyorum. Aslında nasıl doldurulacağını bilirim ama kendim hiç yapmadım.”.</p>

      <p class="e-paragraf">“Yapmadıysanız bilemezsiniz, çünkü bu tecrübe isteyen bir iştir! Bakın şimdi, ilk önce iyi bir tabanca barutu almanız lazım. Yaş olmamalı, çok kuru olmalı; çok kuru öyle diyorlar. İnce bir barut varmış ondan isterseniz; top barutu olmaz. Kurşunlar da kendiliğinden girmeliymiş. Tabancanız var mı?”</p>

      <p class="e-paragraf">“Hayır, ne yapayım ben tabancayı?” dedi Prens gülerek.</p>

      <p class="e-paragraf">“Saçma! Bir an evvel bir tabanca almalısınız, Fransız ya da İngiliz malı olsun, en iyisi onlarmış. Sonra içine iki yüzük dolusu barut doldurursunuz. Daha çok koyarsanız, daha iyi olur. Ağzını keçeyle tıkarsınız, öyle yapılması lazımmış, sebebini bilmiyorum. Bir yerden bulursunuz artık, bir şilteden ya da kapı tıkaçlarından çıkarırsınız mesela… Tıkacı soktuktan sonra kurşunu koyarsınız. Unutmayın önce barut, sonra kurşun yoksa ateşlenmez. Neden gülüyorsunuz? Her gün atış talimi yapmalı, nişan almayı öğrenmelisiniz. Tamam mı?”</p>

      <p class="e-paragraf">Prens gülüyordu, Aglaya hışımla ayağını yere vurdu. Ciddi ciddi bu konunun üzerinde durması Prensi biraz şaşırtmıştı. Konuşma esnasında bir ara Prens Aglaya’ya sorması gerektiği bir şey olduğunu sezinledi, tabancanın nasıl doldurulduğundan daha önemli bir şey ama bunu derhal unuttu. Karşısında duran genç kızdan başka bir şeyi görecek, düşünecek durumda değildi. Aglaya’nın anlattıklarının pek önemi yoktu onun için, önemli olan gözlerinin önünde olup ona bakmasıydı.</p>

      <p class="e-paragraf">Yüzü asık, kaygılı ve kararlı bir halde İvan Fedoroviç üst kattan taraçaya indi.</p>

      <p class="e-paragraf">“Lev Nikolayeviç, sen misin? Nereye gidiyorsun?” diye sordu, Prens hiç kımıldamadığı halde. ”Gel, sana söylemek istediğim bir şey var.”</p>

      <p class="e-paragraf">Aglaya elini Prense uzattı. “Hoşça kalın.”</p>

      <p class="e-paragraf">Akşam karanlığında taraçada Prens genç kızın yüzünü iyice seçemiyordu. Generalle birlikte villadan çıktıklarında, Prens birden kıpkırmızı kesilip sağ elini sıkıca kapadı.</p>

      <p class="e-paragraf">İvan Fedoroviç biriyle görüşmek için çıkmıştı, Prensle aynı yoldan yürümeye başladılar. General huzursuz ve telaşlıydı, sık sık Lizaveta Prokofyevna’nın ismini anıyordu… Eğer Prens o anda dikkatini biraz toparlayabilmiş olsaydı, generalin kendisinden bir şeyler öğrenmek istediğini, ama asıl konuyu bir türlü açamadığın fark edebilirdi. Ama öyle dalgındı ki İvan Fedoroviç’in söylediklerinden tek sözcük bile anlamamıştı. General, ateşli ateşli kendisine bir soru yönelttiğinde hiçbir şey anlamadığını itiraf etmek zorunda kaldı.</p>

      <p class="e-paragraf">General omuzlarını silkti.</p>

      <p class="e-paragraf">“Herkesin üzerinde bir tuhaflık var! Sana, Lizaveta Prokofyevna’nın neden endişelendiğini bir türlü anlamadığımı söylüyorum. Nöbet geçiriyor sanki, sürekli gözyaşı döküp bizi rezil ettiler diyor… Kim etmiş, nasıl etmiş, ne zaman, neden etmiş? Biliyorum, kabahatim büyük… o kadın iyice zıvanadan çıkmış, polis buna son vermeli. Ben bazı kimselerle görüşmeyi düşünüyorum, bugün hatta… Her şey güzellikle halledilmeli, başka bir rezalet daha çıkmadan çözümlenmeli. Çünkü bu gidişle ileride birçok karışıklık çıkabileceğini kabul etmeliyiz. Bir şeylerin döndüğü kesin. Ama neler, bu konuda herkes susuyor. Bu işten kimsenin mi haberi yok? Yarı yarıya hayalden ibaret sanki…”</p>

      <p class="e-paragraf">“O deli, aklını kaybetmiş” diye mırıldandı Prens bugünkü olayı acıyla hatırlayarak.</p>

      <p class="e-paragraf">“Kesinlikle haklısın. Tek sözle özetledin. Ben de senin gibi düşünüyordum, bu beni rahatlatıyor, daha kolay uyuyabiliyordum… Ama şimdi anlıyorum ki hiç de deli değil, başkalarına benzemiyor kabul, ama deli değil. Hatta ince hesapların kadını diyebiliriz. Bugün Kapiton Alekseyeviç hakkında söyledikleri bunu açıkça gösteriyor.”</p>

      <p class="e-paragraf">“Kapiton Alekseyeviç de kim?”</p>

      <p class="e-paragraf">“Tanrım, Lev Nikolayeviç! Beni hiç mi dinlemiyorsun! Ben şu saate kadar Kapiton Alekseyeviç’ten bahsettim. Hâlâ kendine gelemedim, elim ayağım titriyor. Bugün o yüzden geç geldim. Kapiton Alekseyeviç Radomski, Yevgeni Pavloviç’in amcası…”</p>

      <p class="e-paragraf">“Ne olmuş?” diye bağırdı Prens.</p>

      <p class="e-paragraf">“Bugün şafak vakti kendini vurmuş. Yetmişinde, saygıdeğer biriydi, iyi yaşamasını da bilirdi hani… O kadının da söylediği gibi, devlet hazinesinden yüklüce bir para eksikmiş!”</p>

      <p class="e-paragraf">“Ama o nereden…”</p>

      <p class="e-paragraf">“Nereden mi? Hah ha! Buraya gelir gelmez çevresine bir ordu toplandı. Evini ziyaret edenler, “tanışmak onuru peşinde” koşanlar arasında kimler var kimler… Petersburg’dan gelenlerden biri söylemiştir. Olayı bütün Petersburg bildiğine göre şu anda Pavlovsk’un yarısı ya da tümü biliyor. Üniforma konusunda söyledikleri, yani Yevgeni Pavloviç’in tam zamanında istifa ettiğini vurgulamasına ne diyorsun? Hayır, bu bir delinin işi değil. Yevgeni Pavloviç’in bu olanları bildiğine inanmıyorum tabii, ama bir felaket sezinlemiş olabilir. Oysa ben de, Prens Şç. de, ona miras bırakacağını umuyorduk. Korkunç bir olay! Korkunç! Yevgeni Pavloviç’i asla suçlamıyorum. Ama kuşkular olabilir tabii. Prens Şç. de çok şaşırdı. Her şey fazlasıyla tuhaf!”</p>

      <p class="e-paragraf">“Ama Yevgeni Pavloviç’ten kuşkulanacak ne var?”</p>

      <p class="e-paragraf">“Kesinlikle hiçbir şey! Soylu bir genç adam. Sanırım kişisel serveti zarara uğramamıştır. Gerçi Lizaveta Prokofyevna adını bile duymak istemiyor… İnan ailemde ne olup bitiğini tam olarak anlamakta zorluk çekiyorum. Sen aile dostusun Lev Nikolayeviç, açık açık konuşabilirim… Yevgeni Pavloviç bir ay kadar evvel Aglaya ile konuşmuş ve galiba ondan resmen olumsuz bir cevap almış.”</p>

      <p class="e-paragraf">“Bu mümkün değil!” diye bağırdı Prens ateşli ateşli.</p>

      <p class="e-paragraf">General şaşkınlıktan kalakaldı. “Yoksa bu konuda bir şey mi biliyorsun?” diye sordu. “Ben belki de seninle konuşmam uygun düşmeyen bir konu açtım ama sebebi senin… senin… böyle bir adam olman işte. Bu konuda bir şeyler biliyorsun, öyle mi?”</p>

      <p class="e-paragraf">“Yevgeni Pavloviç konusunda hiçbir şey bilmiyorum” mırıldandı Prens.</p>

      <p class="e-paragraf">“Ben de bilmiyorum! Beni toprağın altına gömmeye niyetliler, dostum. Bunun ne kadar ağır olduğunu anlamak istemiyorlar. Az evvel korkunç bir olay oldu! Seninle oğlum gibi konuşuyorum. Aglaya annesiyle sanki alay ediyor! Bir ay önce Yevgeni Pavloviç’le bir aralarında resmi bir konuşma geçtiğini ve Aglaya’nın onun evlenme teklifini reddettiğini ablaları söyledi. Öyle başına buyruk, garip bir yaratık ki sözlerle tanımlanamaz. Yürekli, akıllı, pırıl pırıl bir kız ama aynı zamanda şımarık ve alaycı. Tek kelimeyle kaprisli, küçük bir şeytan sanki. Az önce annesiyle, kardeşleriyle, Prens Şç.’yle açıkça alay etti… Kendimi saymıyorum bile, benimle hep alay eder. Onu o kadar çok seviyorum ki, benimle alay etmesine bile bayılıyorum. Sanıyorum bu yüzden o şeytan kız da beni bir başka seviyor. Seninle de alay ettiğine bahse girerim. Demin sizi konuşurken gördüm, sanki az evvel yukarıda fırtına kopmamış, hiçbir şey olmamış gibi masum masum oturuyordu.”</p>

      <p class="e-paragraf">Prens kıpkırmızı kesildi, sağ avucunu sıktı ama sesini çıkarmadı.</p>

      <p class="e-paragraf">General içten bir ateşle devam etti: “Sevgili Lev Nikolayeviç! Ben de, Lizaveta Prokofyevna da seni çok seviyoruz ve her şeye rağmen sana büyük bir saygı duyuyoruz. Gerçi bilmediğim bir sebepten ötürü karım bugünlerde sana çok kızgın, acısını da benden çıkarıyor ama geçer, çünkü onun da sana karşı saygısı büyük ve kendi oğlu gibi seviyor. Şu küçük şeytanın sözlerini duysaydın… Annesinin önüne dikilmiş, bütün sorularımız, soğukkanlılıkla, hatta hınçla karşıladı, özellikle de benimkileri, çünkü aile reisi olarak bu işi sertlikle ele almaya karar vermiştim, ahmaklık ettim tabii… Alaylı alaylı: “Hâlâ anlayamadınız mı? Bu delinin… –O da senin gibi aynen bu sözcüğü kullandı- Bu delinin, ne olursa olsun, beni Lev Nikolayeviç’le evlendirmeyi aklına koyduğunun, bunun için de Yevgeni Pavloviç’i evinizden uzaklaştırmak için elinden ne geliyorsa yaptığının farkında değil misiniz?’ dedi… Bunu duyunca nasıl hissettiğimizi anlayabiliyor musunuz? Daha fazla konuşmadı, bir açıklama getirmeden alayla gülerek kapıyı çarpıp gitti. Ağzımız açık kalmıştı. Sonra bana onunla senin aranda geçen bugünkü olayı anlattılar… Beni dinle sevgili dostum, sen son derece anlayışlı bir insansın, hiç de alıngan değilsin… Bunu fark ettim. Azizim gücenme, alınma sakın, ama bizim küçük şeytan seninle alay ediyor… Tıpkı bir çocuk gibi… Olan bu… Başka hiçbir şey değil… Seninle de hepimiz gibi, can sıkıntısından alay ediyor. Hadi hoşça kal! Sana karşı duygularımızı biliyorsun değil mi? Bu olanlar hiçbir şeyi değiştirmez… Ben buradan sapacağım… Görüşürüz! Ne gün ama… Sayfiyeye kafa dinlenmek için geldik güya!”</p>

      <p class="e-paragraf">Prens, dört yol ağzında tek başına kalmıştı. Hızla etrafına göz gezdirdi ve sokağı geçip bir köşkün penceresine yaklaştı. Konuşma boyunca sağ elinde sıkıca tuttuğu küçük bir kağıt parçasını açtı ve pencereden sızan zayıf ışıkta şunları okudu:</p>

      <p class="e-paragraf">“Yarın sabah saat yedide, parktaki yeşil bankta sizi bekleyeceğim. Sizi doğrudan ilgilendiren çok önemli bir konu hakkında konuşacağız.</p>

      <p class="e-paragraf">P.S. Bu notu kimseye göstermeyeceğinizi umarım. Böyle bir ikazda bulunduğum için utanıyorum ama gülünç kişiliğinizi bildiğim için bunu yüzüm kızararak yazdım.</p>

      <p class="e-paragraf">PP. SS. Söz konusu yeşil bankı size göstermiştim. Bunu da belirtmek zorunda hissettiğim için utanmalısınız!”</p>

      <p class="e-paragraf">Mektup aceleyle yazılmıştı. Büyük ihtimalle Aglaya notu taraçaya inmeden önce çabucak yazıp katlamıştı. Prens aşırı heyecanlanmıştı, biraz da korkmuştu… Kağıt parçasını avucunda sıktı ve korkak bir hırsız gibi çabucak pencereden, ışıktan geriye kaçtı. Tam o sırada arkasında duran bir adama hızla çarptı.</p>

      <p class="e-paragraf">“Benim Prens. Sizi izliyordum” dedi adam.</p>

      <p class="e-paragraf">“Siz misiniz Keller?” diye şaşırdı Prens.</p>

      <p class="e-paragraf">“Sizi arıyorum Prens. Epançinler’in köşkünün yakınlarında sizi bekledim. Doğal olarak içeri girmedim. Generalle yürürken de arkanızdan geldim. Emrinize amadeyim Prens! Keller hizmetinizde! Her türlü fedakârlığa hazırım, gerekirse ölmeye de…”</p>

      <p class="e-paragraf">“Ama… Neden?”</p>

      <p class="e-paragraf">“Düello olacak! O teğmen Molovtsov’u bilirim, şahsen tanımıyorum ama ismini duymuştum… Bu hakareti hazmedemez. Beni ve Rogojin’i adamdan saymaz, serseri gözüyle bakar, haksız da olmayabilir hani… Hesaplaşacağı bir siz kalıyorsunuz. Duyduğuma göre sizi sorup soruşturmuş, kuşkusuz yarın birini size gönderecektir, belki daha bugün bile… Şahit olarak beni seçme lütfünde bulunursanız, sizin için kodese girmeye bile hazırım. Bunu söylemek için arıyordum sizi Prens.”</p>

      <p class="e-paragraf">“Demek siz de bana düellodan söz etmeye geldiniz” dedi Prens ve kahkahayla gülmeye başladı. Kelleri çok şaşırdı, biraz da bozuldu…</p>

      <p class="e-paragraf">“Ama bugün öğleden sonra, onu kollarından tuttunuz Prens? Soylu biri, bir beyefendi, hem de kalabalık içinde, buna asla kaldıramaz.”</p>

      <p class="e-paragraf">“O da beni göğsümden itti ama!” diye cevap verdi gülerek Prens. “Dövüşmemiz için bir sebep göremiyorum! Ondan özür dilerim olup biter. Ama dövüşmemiz gerekiyorsa da dövüşürüz. Silahını çeksin, bunu çok isterim. Hah ha! Nasıl olsa az evvel silah doldurmasını öğrendim. Keller, siz silah doldurmasını bilir misiniz? Önce tabanca barutu almalı. Unutmayın, barut nemli ve topta kullanılan cinsten olmamalı. Bunlara çok dikkat etmelisiniz. Önce barut doldurulur, sonra mesela kapılardan sökülmüş keçe barutun üstüne konur. Kurşunu baruttan evvel koymak lazım, aksi takdirde tabanca ateş almaz. Beni dinliyorsunuz değil mi Keller, ateşlenmez diyorum… Hah ha! Yeterli bir neden değil mi dostum Keller? Ah Keller, biliyor musunuz, sizi şimdi kucaklayabilirim… Hah hah ha! Demin o subayın önüne nasıl da dikildiniz? Bana şampanya içmeye gelin! Lebedev’in mahzeninde on iki şişe şampanyam olduğunu biliyor musunuz? Lebedev taşınmamızdan bir gün sonra onları bana sattı. Herkesi davet ediyorum! Söylesenize, bu gece uyuyacak mısınız?”</p>

      <p class="e-paragraf">“Her zamanki gibi, Prens.”</p>

      <p class="e-paragraf">“O halde iyi rüyalar! Hah hah ha!”</p>

      <p class="e-paragraf">Prens, sokağı geçip parkta kayboldu. Keller’in aklı biraz karışmıştı. Şimdiye dek Prensi böyle garip bir ruh halinde görmemişti, hayaline bile getirmemişti…</p>

      <p class="e-paragraf">“Nöbet geçiriyor olmalı, sinirleri zayıf biri, haliyle bugünkü olaydan çok etkilenmiştir. Ama korku yok, kesinlikle korku yok… Hımm, on iki şişe şampanya demek! Bir düzine şampanya hatırı sayılır yani. Bahse girerim Lebedev bunları birinden rehin almıştır. Prens aslında epey iyi biri, severim ben böyle adamları. Zaman kaybetmemeli… Eğer şampanya varsa, fırsatı kaçırmamak lazım…”</p>

      <p class="e-paragraf">Prens bugünkü olaylardan çok sarsılmıştı. Gerçekten de bir krizin eşiğindeydi.</p>

      <p class="e-paragraf">Akşam karanlığında uzun uzun parkta yürüdü. Sonunda hep aynı patika üzerinde gidip geldiğini fark etti. Bankla, yaşlı ve yüksek bir ağacın arasındaki yüz adımlık yolu otuz kırk kere gidip gelmişti. Parkta geçirdiği bu bir saat içinde neler düşündüğünü bir türlü hatırlayamadı. Ama birden aklına gelen bir şeye gülerken yakaladı kendisini. Aslında belki de gülünecek bir şey değildi bu, ama içinden gülme isteği uyanıyordu. Bu düello konusunu belki de bir tek Keller’in değil, başka biri de düşünmüştür… Yani tabanca doldurma dersi bir rastlantı olmayabilirdi. “Aaa!” diye sıçradı ansızın, “Az evvel, taraçaya geldiğinde, beni bir köşede görünce çok şaşırdı Çay ister miyim diye sordu, gülümsedi… Ama belli ki bütün bu süre içinde notu elinde tutuyormuş. Demek ki taraçada olduğumu kesinkes biliyordu. O halde neden acayip şaşırdı? Hah ha ha!”</p>

      <p class="e-paragraf">Prens, notu cebinden çıkarıp öptü ama hemen ardından garip düşüncelere daldı.</p>

      <p class="e-paragraf">“Ne kadar tuhaf! Evet çok tuhaf!” dedi bir süre sonra. Hüzünlenmişti. Sevinçli olduğu anlarda nedendir bilinmez hüzünleniverirdi. Dikkatle etrafına bakındı ve banka yaklaştığını gördü. Buna çok şaşırdı ama aniden çöken bir yorgunlukla oturdu. Park son derece sessizdi, orkestra çoktan susmuştu. Etraf ıssızdı. Gece yarısı yaklaşıyordu. Ilık, berrak bir Petersburg gecesiydi. Haziranın başı olmasına rağmen sık ağaçlı park neredeyse karanlıktı.</p>

      <p class="e-paragraf">O anda birisi ona âşık olduğunu, tutkuyla sevdiğini söyleseydi bu düşünceye şiddetle itiraz ederdi. Bu birisi, Aglaya’nın küçük notunun bir randevu notu olduğunu belirtse onun adına utançtan yerin dibine batar, belki de düelloya çağırırdı. Prens, bu genç kızın ona âşık olduğu, dahası kendisinin de ona âşık olduğu düşüncesi aklının köşesinden bile geçirmiyordu. Bu onu çok utandırırdı. Aglaya’nın “onun gibi bir adamı” sevme ihtimali dehşet vericiydi. Genç kızın ona karşı davranışları sadece çocukça bir yaramazlıktı, şakadan öte bir şey değildi. Prens bunu anlayışla karşılıyordu, ona göre bu gayet doğaldı. Aklını kurcalayan başka bir şey vardı. General, Aglaya’nın herkesle, Prensle de alay ettiğini söylemişti. Prens en küçük bir gocunma bile duymuyordu, böyle olması gerekirdi zaten. Onun için asıl önemli olan, yarın erkenden onu görmesi, yeşil bankta yanında oturması, ona bakmasıydı. Daha fazlasına ihtiyacı yoktu. Aglaya’nın ona ne söyleyeceği, doğrudan doğruya onunla ilgili bu konunun ne olduğunu bir iki defa kendisine sormadı değil, böyle bir konunun varlığından bir an bile kuşku duymuyordu çünkü. Ama bunun üzerine düşünmek istemiyordu.</p>

      <p class="e-paragraf">Prens, yoldaki kumların üzerinde hafif ayak sesleri duyarak başını kaldırdı. Karanlıkta yüzünü seçemediği biri yaklaşıp yanına oturdu. Prens adama dikkatlice bakınca, Rogojin’in solgun yüzünü tanıdı.</p>

      <p class="e-paragraf">Rogojin, dişlerinin arasından: “Buralarda bir yerde dolaştığını tahmin etmiştim” diye mırıldandı. “Fazla aramam gerekmedi.”</p>

      <p class="e-paragraf">Sahanlıktaki olaydan sonra ilk kez bir araya geliyorlardı. Rogojin’in aniden çıkıp gelmesi Prensi öylesine sarsmıştı ki bir süre zihnini toplayamadı. Yüreğine acı bir sızı saplandı. Rogojin yarattığı etkinin farkındaydı; ilk anda heyecanlanmasına karşın, planlanmışa benzeyen bir rahatlıkla konuştu. Ama Prens, Rogojin’in tavrında ve konuşmasındaki tutukluğun sadece görünürde olduğunu anladı, bu adam değişemezdi.</p>

      <p class="e-paragraf">Prens bir şeyler söylemiş olmak için, “Beni nasıl buldun?” diye sordu.</p>

      <p class="e-paragraf">“Sana uğramıştım. Keller parka gittiğini söyledi. İyi o halde, ben de giderim, dedim.”</p>

      <p class="e-paragraf">“Neden?” diye sordu Prens endişeyle.</p>

      <p class="e-paragraf">Rogojin sinsi sinsi gülümsedi. “Mektubunu aldım, Lev Nikolayeviç, boşuna canını sıkıyorsun… <span class="e-italik">Onun</span> adına geliyorum aslında. Sana söyleyeceği çok önemli bir konu varmış. Kesinlikle onu görmen gerekiyormuş. Seni bugün bekliyor.”</p>

      <p class="e-paragraf">“Yarın gelirim. Şimdi eve gidiyorum. Sen… geliyor musun?”</p>

      <p class="e-paragraf">“Niye geleyim ki? Ben sana söyleyeceğimi söyledim. Hoşça kal!”</p>

      <p class="e-paragraf">“Gelmeyecek misin?” diye sordu Prens yavaşça.</p>

      <p class="e-paragraf">“Tuhaf adamsın Lev Nikolayeviç. İnsanı şaşırtıyorsun” Rogojin, alayla gülümsedi.</p>

      <p class="e-paragraf">Prens hüzünlü ama ateşli bir sesle konuştu. “Neden Parfen? Neden bana karşı bu kadar hınç dolusun? Düşündüklerinin asılsız olduğunu artık biliyorsun… Neden hâlâ bana karşı kin besliyorsun? Gerçi ben sebebini tahmin ediyorum. Beni öldürmeye kalkıştın. Bu yüzden hırsın geçmek bilmiyor. Benim için bir tek Parfen Rogojin var: O gün haçlarımızı değiştirdiğimiz kardeşim. Bunu sana gönderdiğim mektupta da belirtmiştim. Neden benden uzak duruyorsun? O gün olanları bir buhran anında olmuş kabul ediyorum. Seni kendim gibi tanırım ben. Neden düşman olalım ki?”</p>

      <p class="e-paragraf">Rogojin gerçekten de Prensten iki adım ötede duruyordu. Prensin ateşli sözleriyle alay ederek, “Senin düşmanlığından ne çıkar sanki?” dedi ve kararlı bir ses tonuyla ilave etti. “Bundan sonra sana gelemem Lev Nikolayeviç.”</p>

      <p class="e-paragraf">“Benden bu derece mi nefret ediyorsun?”</p>

      <p class="e-paragraf">“Sevmiyorum ben seni Lev Nikolayeviç. O halde neden geleyim? Ah Prens, tıpkı bir çocuk gibisin. Aklına bir şey esti mi hemen yapmalısın… Bir oyuncak mı istedin, kesinlikle almalısın… Ama bunun farkında değilsin. Bütün bu söylediklerini mektubunda zaten bana yazdın. Ne o, sana inanmadığımı mı sanıyorsun? İnanıyorum, hem de her kelimesine. Bana yalan söylemediğini, beni aldatmadığını biliyorum ve bunun hep böyle olacağına eminim. Ama seni yine de sevmiyorum. Mektubunda bana aramızda geçenleri unuttuğunu yazıyorsun. Sana bıçak çeken Rogojin’i değil de haçlarınızı değiştirip kardeş olduğunuz Rogojin’i hatırladığını söylüyorsun. Ama benim sana karşı hissettiklerimi bilmiyorsun ki… (Rogojin alayla güldü.) Belki de ben, yaptıklarımdan dolayı hiç pişmanlık duymuyorum oysa sen beni kardeşçe bağışlıyorsun. Belki de o akşam, aklımda başka bir şey vardı, bunu…”</p>

      <p class="e-paragraf">“Düşünmeyi bile unuttun!” diye tamamladı Rogojin’in sözünü Prens. “Buna eminim. Bahse girerim, hemen Pavlovsk trenine atlayıp istasyon parkına geldin. Aynı bugün yaptığın gibi kalabalıkta onu izledin. Bunu bilmediğimi mi sanıyorsun? Zaten bu şekilde hissetmesen, başka bir düşey düşünebilecek halde olsan belki bana bıçak çekmezdin… Bunu yapacağını o sabah sana bakarken anladım. O zamanki halini bir bilseydin… Haçlarımızı değiştirirken, bunu yapacağından emin oldum. Neden beni annene götürdün? Bana el kaldırmanı engelleyeceğini mi umuyordun? İkimiz de aynı şeyi hissettik… Bana el kaldırmasaydın (Tanrı uzaklaştırdı elini) bile, ben senden kuşkulanmaya devam edecektim; bir kere kuşkulanmıştım… İkimiz de günah işledik yani. (Kaşlarını çatma. Neden güldün ki?) ‘Pişman değilim’ diyorsun. Bunu istesen de yapamazdın zaten. Kaldı ki sevmiyorsun beni. Sana karşı bir melek gibi davransam bile, yine benden nefret edeceksin. Onun seni değil de beni sevdiğini düşündüğün sürece, bu hep böyle olacak. Kıskançlık bu. Bütün hafta ne düşündüm biliyor musun, Parfen? O, herkesten çok sana acı çektiriyor, demek ki seni herkesten fazla seviyor. Hatta ne kadar daha çok acı çektirirse o kadar daha çok sevecek. Bunu itiraf etmiyor, senin görmen lazım. Seninle neden evlenmek istiyor dersin? Günün birinde bunu sana kendi söyleyecektir. Bazı kadınlar böyle sevilmek ister. O da tam böyle biri işte. Senin kişiliğin ve ona karşı hissettiklerin onun aklını başından almış olmalı. Bir kadının azap vererek, alay ederek adama ne kadar acı çektirebileceğini biliyor musun? Üstelik hiç vicdan azabı çekmeden… Çünkü sana her baktığında: ‘Şimdi onu öldüresiye acı çektirir, ama sonra öldüresiye severim,’ diye düşünür.”</p>

      <p class="e-paragraf">Prensi sonuna kadar dinleyen Rogojin kahkahayla güldü. “Söylesene Prens, sen de böyle bir aşk yaşıyor olmayasın sakın? Hakkında bir şeyler duydum da…”</p>

      <p class="e-paragraf">Prens titreyerek, “Ne duymuş olabilirsin ki?” dedi, ama heyecandan devam edemedi.</p>

      <p class="e-paragraf">Rogojin gülmeye devam ediyordu. Prensin tepkisini merakla, hatta neşeyle karşıladı. “Halinden duyduklarımın doğru olduğunu görüyorum” dedi. “Zaten böyle bir şey duymasaydım gece yarısı seni aramaya parka gelmezdim.”</p>

      <p class="e-paragraf">“Söylediklerinden hiçbir şey anlamıyorum Parfen Semyonoviç.”</p>

      <p class="e-paragraf">“Bunu bana daha önce de söylemişti, ama bu akşam seni onun yanında otururken görünce anladım. Bana Aglaya Epançina’ya sırılsıklam âşık olduğuna yemin etti. Bu beni alakadar etmez tabii. Ama sen onu sevmekten vazgeçmiş olsan dahi o hâlâ seni seviyor. Biliyor musun senin mutlaka Aglaya ile evlenmeni istiyor. Seni evlendireceğine kendi kendine söz vermiş… Hah hah ha… ‘Bu gerçekleşmeden seninle evlenmem. Ancak onlar kiliseye gidince biz de gideriz’ dedi. Bu ne demek, bir türlü aklım almıyor. Ya seni sonsuza dek seviyor… Ama seni seviyorsa, neden ötekiyle evlendirmek istiyor? Bana ‘Onu mutlu görmek istiyorum’ diyor. Demek seni seviyor.”</p>

      <p class="e-paragraf">Rogojin’i üzüntüyle dinleyen Prens: “Sana onun aklının… yerinde olmadığını söylemiştim” dedi.</p>

      <p class="e-paragraf">“Tanrı bilir! Belki de yanılıyorsun… Bu arada bugün parktan dönerken nikâh gününü saptadı. ’Üç hafta sonra, belki de daha evvel…’ dedi. Aziz resmi üzerine yemin etti ve onu öptü. Şimdi sırada senin işin var Prens. Hah hah ha!”</p>

      <p class="e-paragraf">“Bütün bunlar delilik! Benimle ilgili söylediklerin olacak şey değil. Böyle bir şey asla olamaz! Hiçbir zaman! Yarın sizi görmeye geleceğim…”</p>

      <p class="e-paragraf">“Onun deli olduğunu nasıl söylersin?” diye atıldı Rogojin. “Herkese göre akıllı da sana gelince mi deli? O mektupları nasıl yazıyor öyleyse? Deli olsaydı, yazdıklarından anlaşılırdı.”</p>

      <p class="e-paragraf">“Hangi mektuplar?” diye sordu Prens korkuyla.</p>

      <p class="e-paragraf">“Ona yazıyor, ötekine. O da okuyor. Bunu bilmiyor muydun? Neyse. Sana kendisi gösterir.”</p>

      <p class="e-paragraf">“Buna inanmam” diye bağırdı Prens.</p>

      <p class="e-paragraf">“Eh Lev Nikolayeviç, gördüğüm kadarıyla sen bu işlere yeni başlıyorsun… Çok geçmez kendi tayfanı kurup gece gündüz nöbet bekleyeceksin. Onun attığı her adımı bileceksin… eğer…”</p>

      <p class="e-paragraf">“Bana asla bundan söz etme!” diye haykırdı Prens. “Baksana Parfen. Az evvel ayaktayken birden gülmeye başladım. Ne aklıma geldi biliyor musun? Yarın benim doğum günüm… Neredeyse gece yarısı… Gel birlikte şafağın söküşünü bekleyelim. Şarabım var, içeriz. Şu anda kendim için ne dileyebilirim bilemiyorum, sen benim için bunu dile… Özellikle sen… Ben de senin çok mutlu olmanı dileyeceğim. Kabul etmezsen, haçımı geri ver! Üzerinde mi? Onu takıyor musun?”</p>

      <p class="e-paragraf">“Evet, takıyorum” dedi Rogojin.</p>

      <p class="e-paragraf">“Gidelim öyleyse! Benim için yeni bir hayat başladı. Buna sensiz başlamak istemiyorum. Bugün benim için yeni bir hayatın başladığını biliyor musun Parfen?”</p>

      <p class="e-paragraf">“Bunu görüyorum. <span class="e-italik">Ona</span> da aynı bu sözlerle söyleyeceğim. Aklın başında değil senin, Lev Nikolayeviç, hiç değil!”</p>

      <p class="e-2-baslik">IV</p>

      <p class="e-paragraf">Prens, Rogojin’le birlikte villaya yaklaşırken şaşkınlıkla ışıklı taraçasında gürültülü bir kalabalık olduğunu gördü. Neşeli topluluk kahkahalarla gülüyor, yüksek sesle bağırıyor, çığlıklar atıyordu. Prens, taraçaya çıkınca, herkesin şampanya içtiğini gördü. Eğlence epeydir sürüyordu belli ki çünkü çoğunun keyfi yerindeydi. Taraçada toplanan herkesi tanıyordu Prens, ama sanki çağırılmış gibi bir araya gelmeleri çok ilginçti. Oysa o kimseyi çağırmamıştı, zaten doğum günü olduğunu da az evvel hatırlamıştı.</p>

      <p class="e-paragraf">Prensin ardından taraçaya gelen Rogojin, “Evde şampanya olduğunu birine söylemiş olmalısın. İşte hemen üşüştüler” diye mırıldandı ve geçmişini hatırlayarak hışımla ilave etti, “Bunları iyi biliriz biz… Islık çalman bile yeter.”</p>

      <p class="e-paragraf">Prensi bağrışlar ve iyi dileklerle karşılayarak etrafını sardılar. Bazıları daha heyecanlıydı, bazıları sakin ama herkes doğum gününü kutladı. Prens, kalabalığın arasında Burdovski’yi fark edince şaşırdı ama onu asıl hayrete düşüren Yevgeni Pavloviç’in de orada olmasıydı. Onu görünce gözlerine inanamadı.</p>

      <p class="e-paragraf">Bu arada saçı sakalına karışmış bir vaziyette Lebedev koşup geldi. Kırmızı yüzünden, hali tavrından çok sarhoş olduğu belliydi. Söylediklerinden misafirlerin bir rastlantı neticesinde taraçada toplandıkları anlaşıldı. İlk önce İpolit gelmişti; kendini biraz daha iyi hissettiğini belirterek Prensi taraçada beklemek istemiş, divana uzanmıştı. Sonradan yanına Lebedev, arkasından da ailesi yani kızlarıyla General İvolgin gelmişlerdi. Burdovski, İpolit’le birlikte gelmişti. Ganya ile Ptizin villanın yanından geçerken, öylesine uğramışlardı. (Geliş saatleri istasyon parkındaki olay saatiyle aynıydı.) Daha sonra Keller gelmiş, Prensin doğum günü olduğunu ilan edip şampanya istemişti. Yevgeni Pavloviç, yarım saat evvel gelmişti. Kolya da şampanyaları bir kutlama töreni yapılması için çok üsteleyince Lebedev hemen şarabı çıkarmıştı.</p>

      <p class="e-paragraf">“Ama kendi şarabım bu!” diye geveledi Prense. “Sizi kutlamak ve hürmetlerimi sunmak için masraflar benden… Yiyecek içecek, her şey var, kızım mezeleri hazırlıyor. Ah, Prens, siz gelmeden önce tartıştığım konuyu bir bilseniz! Hamlet’in ’Olmak ya da olmamak…’ sözünü hatırlarsınız. Hiç eskimeyen bir konu! Sorular, cevaplar Bay Terentyev coştukça coşuyor… Sadece bir yudum şarap içti, bir yudumcuk, zararı olmaz… Prens, gelmenizi dört gözle bekliyorduk! O ışıltılı zekânız bize yön versin istiyoruz…”</p>

      <p class="e-paragraf">Prens, yanına gelmek için kalabalığın arasından kendine yol açmaya çalışan Vera Lebedeva’nın şefkatli gözlerini gördü ve elini ilk önce ona uzattı. Kız sevinçten kızardı, ona bugünden itibaren mutlu bir yaşam diledi ve meze hazırlamak üzere hızla mutfağa koştu. Prens gelmeden evvel de ara ara taraçaya geliyor, orada toplananların anlamadığı garip konular üzerindeki ateşli tartışmalarını dinliyordu. Küçük kız kardeşi, yandaki odada bir sandığın üzerine oturmuş, ağzı açık uyukluyordu. Lebedev’in oğlu, Kolya ile İpolit’in yanındaydı; yüzündeki heyecan, bu tartışmayı daha on saat dinlemeye hazır olduğuna işaret ediyordu.</p>

      <p class="e-paragraf">Prens, Vera’nın elini sıktıktan sonra İpolit’e yaklaştı. “Ben de sizi bekliyordum Prens, böyle mutlu olmanıza çok sevindim” dedi.</p>

      <p class="e-paragraf">“Böyle mutlu olduğumu nereden biliyorsunuz?”</p>

      <p class="e-paragraf">“Yüzünüzden belli. Baylarla selamlaşın ve hemen yanıma gelip” dedi ve üstüne basa basa tekrarladı, “Sizi bekliyordum.” Prens ona, bu kadar vakte kadar oturmasının sağlığını etkilemesinden korktuğunu belirttiğinde ise İpolit, hayatında hiç bu akşamki kadar iyi hissetmediğini, öyle ki üç gün evvel ölümün eşiğinde olmasına şaştığını söyledi.</p>

      <p class="e-paragraf">Bu arada Burdovski ayağa kalktı ve “şöyle bir” uğradığını, İpolit’le birlikte geldiğini, Prensi kutladığını, mektubunda saçma şeyler yazdığını, şu anda sevinçli olduğunu mırıldandı. Cümlesini bitirmeden Prensin elini içtenlikle sıktı ve tekrar yerine oturdu.</p>

      <p class="e-paragraf">Prens, herkesi selamladıktan sonra, Yevgeni Pavloviç’e yaklaştı. Genç adam Prensin kolunu tuttu: “Size söylemek istediğim çok önemli bir şey var” dedi kısık bir sesle. “Bir dakika gelin.”</p>

      <p class="e-paragraf">Aynı anda Prensin kulağına başka bir ses, “Çok önemli” diye fısıldadı ve biri elini tuttu.</p>

      <p class="e-paragraf">Prens, hayretle, saçı başı dağılmış, yüzü kızarmış ve durmadan gülen Ferdişçenko’yu gördü.</p>

      <p class="e-paragraf">“Ferdişçenko’yu hatırlıyor musunuz?” diye sordu.</p>

      <p class="e-paragraf">“Siz de nereden çıktınız?” diye bağırdı Prens.</p>

      <p class="e-paragraf">Aceleyle yanlarına koşan Keller: “O çok pişman!” diye bağırdı. “Saklanmış, karşınıza çıkmaya cesaret edemiyordu. Şurada bir köşeye gizlenmişti. Kendini çok suçluyor Prens. Çok ama çok pişman…”</p>

      <p class="e-paragraf">“İyi ama neden?”</p>

      <p class="e-paragraf">“Çok yakın bir arkadaşımdır kendisi Prens, hatta en yakını diyebilirim. Elinden tutup getirdim buraya. Çok pişman, çok…”</p>

      <p class="e-paragraf">Yevgeni Pavloviç’le konuşmak için sabırsızlanan Prens: “Geldiğiniz için çok sevindim Baylar, buyurun, siz de diğerlerine katılın, ben hemen geliyorum” dedi sonunda.</p>

      <p class="e-paragraf">“Yarım saattir sisi bekliyorum Prens ve itiraf ediyorum burada çok eğelendim” dedi Yevgeni Pavloviç. “Sevgili Prens, içiniz rahat etsin… Ben, Kurmişev’le konuştum, konuyu hallettim. Bunu haber vermek için gelmiştim. Endişelenecek bir şey yok. Merak etmeyin. Olayı sağduyuyla karşıladı. Ayrıca bence onun bu olayda kusuru daha büyük.”</p>

      <p class="e-paragraf">“Kurmişev de kim?”</p>

      <p class="e-paragraf">“Paktaki olayda ellerinden yakaladığınız adam… O kadar öfkelenmişti ki yarın size adamlarını yollayacaktı…”</p>

      <p class="e-paragraf">“Daha neler!”</p>

      <p class="e-paragraf">“Bence de, bence de, ama bizim adamları bilirsiniz…”</p>

      <p class="e-paragraf">“Sanırım bana söylemek istediğiniz bir şey daha var Yevgeni Pavloviç…”</p>

      <p class="e-paragraf">“Bir şey daha var, evet!” dedi gülerek. “Sevgili Prens, yarın sabah erkenden şu talihsiz olayla ilgili Petersburg’a gidiyorum. Amcam için, biliyorsunuz… Bu olaydan bir tek benim haberim olmadığını düşünebiliyor musunuz? O kadar şaşırdım ki <span class="e-italik">oraya</span>, anlarsınız ya, Epançinler’e bile uğrayamadım. Yarın Petersburg’da olacağım, yani oraya yarın da gidemem. Şehirde iki üç gün kalmam gerekebilir. Kısacası her şey berbat durumda… Daha fazla zaman kaybetmeden, gitmeden evvel mutlaka sizinle bir konuda konuşmak zorundayım. Kalabalık dağılana kadar burada kalıp bekleyeceğim. Zaten yapacak daha iyi bir işim yok. Ayrıca öyle heyecanlıyım ki gözüme asla uyku girmez. Belki size rahatsızlık veriyorum, ama açık söyleyeyim sevgili Prens, arkadaşlığınıza çok ihtiyacım var. Siz eşsiz bir insansınız. Çok dürüst biri olduğunuzu fark ettim. Şu anda bana yol gösterecek bir dosta öyle çok ihtiyacım var ki! Çok murtsuzum çünkü…”</p>

      <p class="e-paragraf">Yevgeni Pavloviç bunları söyledikten sonra tekrar gülümsedi.</p>

      <p class="e-paragraf">Prens kısa bir sessizlikten sonra, “Ama bir sorun var…” dedi. “Kalabalığın dağılmasını beklemek, herkes gittikten sonra konuşmak istiyorsunuz. Oysa ne zaman gideceklerini Tanrı bilir! Hemen parka çıkıp konuşsak, daha iyi olmaz mı? Onlardan izin ister çıkarım…”</p>

      <p class="e-paragraf">“Hayır sevgili Prens, bu pek iyi bir fikir değil. Misafirleriniz arasında bizim özel olarak görüştüğümüzü bilmesini istemediğim bazı kişiler olabilir. İnanın bana, bunun için haklı sebeplerim var. Bazı kişilerin aramızdaki ilişkiyi çok merak ettiğini bilmiyor musunuz Prens? Aramızın iyi olduğunu görmeleri lazım. Anlıyor musunuz? Nasılsa iki saat sonra dağılırlar… Sadece yirmi dakikanızı, bilemediniz yarım saatinizi alırım…”</p>

      <p class="e-paragraf">“Ne demek, istediğiniz kadar kalabilirsiniz. Buna çok memnun olurum. Ayrıca dostluğumuzla ilgili sözlerinize de çok sevindim. Teşekkür ederim… Biraz dalgınım, bağışlayın beni. Şu anda dikkatimi bir türlü toparlayamıyorum…”</p>

      <p class="e-paragraf">“Bunu görüyorum, görüyorum.” diye mırıldandı Yevgeni Pavloviç tebessüm ederek.</p>

      <p class="e-paragraf">Prens silkindi: “Ne görüyorsunuz?” diye sordu.</p>

      <p class="e-paragraf">Yevgeni Pavloviç, bu soruya cevap vermedi ve tekrar gülümsedi. “Sevgili Prens, buraya bir şekilde ağzınızdan laf almaya geldiğimden hiç kuşkulanmıyor musunuz?”</p>

      <p class="e-paragraf">Prens de gülmeye başladı: “Ağzımdan laf almaya geldiğinizden kuşkum yok” dedi. “Belki beni bir şekilde kandırmaya niyetlisiniz. Ama gerçeği söylemek gerekirse, bu benim için pek de önemli değil… Sizin çok özel, harika bir insan olduğunuza içtenlikle inanıyorum. Sonunda dost olacağımıza inanıyorum. Çok hoşuma gittiniz Yevgeni Pavloviç. Siz… Bence son derece düzgün, dürüst bir insansınız!”</p>

      <p class="e-paragraf">“Sebebi ne olursa olsun sizinle bir arada olmak çok güzel bir duygu sevgili Prens” dedi Yevgeni Pavloviç. “Sağlığınıza bir kadeh içmek istiyorum. Buraya geldiğim için çok memnunum” Sonra birden sözünü kesti: “İpolit size mi taşındı?”</p>

      <p class="e-paragraf">“Evet.”</p>

      <p class="e-paragraf">“Hemen ölmez, değil mi?”</p>

      <p class="e-paragraf">“Neden sordunuz?”</p>

      <p class="e-paragraf">“Öylesine… Onunla yarım saat kadar konuştum.”</p>

      <p class="e-paragraf">Prens, Yevgeni Pavloviç ile bir köşede konuşurken İpolit sabırsızca onu bekliyordu. İkisi masaya yaklaştığında birden canlandı. Son derce huzursuzdu, alnını ter bastı. Gözleri parlıyor ve bir noktaya odaklanmadan sürekli nesneden nesneye, yüzden yüze gidip geliyordu. Tedirgin bakışlarında zaman zaman sabırsızlık beliriyordu. Çevresindeki tartışmalara büyük bir ilgiyle katıldığı halde, coşkusunun hastalıktan kaynaklandığı belliydi. Konuşmaları bağlantısız ve çelişkilere doluydu, bir dakika önce heyecanla giriştiği konuyu, tam ortasında bırakıveriyordu. Prens, daha sonra, iki kadeh şampanya içmesine izin verdiklerini, önündeki ise üçüncü olduğunu kaygı ve şaşkınlıkla öğrendi.</p>

      <p class="e-paragraf">“Bugün doğum gününüz olduğuna çok sevindim!” diye bağırdı İpolit.</p>

      <p class="e-paragraf">“Neden?”</p>

      <p class="e-paragraf">“Anlatayım… Gelin hemen masaya geçelim. İlk önce, herkes burada toplandığı için. Bunun böyle olacağını tahmin etmiştim. Hayatımda ilk kez tahminlerim doğru çıkıyor! Ama maalesef doğum gününüz olduğunu bilmiyordum, size bir hediye getirirdim yoksa… Hah ha… Ama kim bilir? Belki de cebimdedir… Sabaha daha çok var mı?”</p>

      <p class="e-paragraf">Ptizin saatine baktı: “Güneşin doğmasına daha iki saat kadar var” dedi. “Ama güneşe gerek yok ki, hava aydınlık zaten.”</p>

      <p class="e-paragraf">“Güneşi görmek istiyorum. Ne dersiniz Prens, güneşin şerefine içelim mi?” İpolit herkese bakarak, emir verircesine konuşuyordu ama bunun farkında değildi.</p>

      <p class="e-paragraf">“İçelim. Yalnız biraz sakin olursanız iyi olur İpolit.”</p>

      <p class="e-paragraf">“Bana hep dadılık yapıyorsunuz Prens, sürekli yatağa gitmemi söylüyorsunuz. Güneş yükselip ‘yansımaya’ başlar başlamaz… (Öyle bir şiir vardı, ‘güneş gökyüzünde yansıdı’… Anlamsız ama çok güzel bir ifade!) Biz de yatarız. Lebedev, güneş, yaşam kaynağıdır, değil mi? Mahşer Günündeki ‘yaşam kaynağı’ ne anlama geliyor? Prens, ‘Pelin Yıldızı’nı duydunuz mu hiç?”</p>

      <p class="e-paragraf">“Duyduğum kadarıyla Lebedev, Avrupa’yı saran demir yolunu ‘Pelin Yıldızı’ olarak yorumluyormuş…”</p>

      <p class="e-paragraf">Lebedev yerinden sıçrayıp, her an yükselmesini beklenen kahkahaları bastırmak istercesine kollarını havaya kaldırdı: “Durun, böyle değil… izin verin!” diye bağırdı. Prense dönerek söylenmeye devam etti. “İzin verin… Bu baylar… Bir bakıma… şöyle…” Lebedev parmağını masaya iki kez vurdu, bunun üzerine gülüşmeler yükseldi. Lebedev her akşamki gibi sarhoştu. Ayrıca az evvel giriştiği “ciddi bilimsel” tartışmadan dolayı aşırı derecede heyecanlı ve sinirliydi ve böyle durumlarda karşısındakileri hor görüyordu.</p>

      <p class="e-paragraf">“Böyle olmaz Baylar! Yarım saat önce Prens, birbirimizin sözünü kesmemeye, ne söylenirse söylensin gülmemeye karar vermiştik. Sonradan, isteyen itiraz edebilirdi, tanrıtanımazlar bile… Generale, başkanlık görevini vermiştik. Peki ya şu anki davranışlara ne demeli? İnsan böylesine derin bir konuda düşüncelerini açıklarken şaşırabilir!”</p>

      <p class="e-paragraf">“Konuşun hadi! Kimse sözünüzü kesmiyor!” diye etraftan sesler yükseldi.</p>

      <p class="e-paragraf">“Konuşun ama saçmalamayın!”</p>

      <p class="e-paragraf">“Bu ‘Pelin Yıldızı’ nedir?” diye sordu birisi.</p>

      <p class="e-paragraf">General, saygın bir tavırla az evvelki başkanlık makamına geçerken, “Hiçbir fikrim yok” dedi.</p>

      <p class="e-paragraf">Keller, iskemlesinde sabırsızlık ve heyecan içinde kıpırdanıp duruyordu. “Prens, bu tür tartışmalara bayılıyorum, konu bilimsel olursa tabii” diye araya girdi ve yanında oturan Yevgeni Pavloviç’e dönerek, “Konu bilimsel, özellikle de siyasi olursa” diye ilave etti. “Ben gazetelerde İngiliz Parlamentosundaki tartışmaları okumaya bayılıyorum. Tartışmaların konusu beni pek alakadar etmiyor tabii, siyasetçi değilim, konuşmacıların birbirlerine hitap etme tarzları, tavırları çok hoşuma gidiyor. Birbirlerine… nasıl desem… gerçekten de politikacı olarak davranıyorlar… Şöyle diyorlar mesela, ’Karşımızda oturan soylu vikont bizimle aynı görüşü paylaşıyor, ya da ’Fikirleriyle Avrupa’yı sarsan soylu rakibim’… Bütün bu ifadeler, bu güzel sıfatlar, özgür bir halkın parlamento sistemi beni büyülüyor Prens! Size yemin ederim Yevgeni Pavloviç, ruhumun derinliklerinde bir sanatçıyım ben!”</p>

      <p class="e-paragraf">“Sizin demek istediğiniz demir yollarının lanetli olduğu mu?” diye bağırdı oturduğu köşeden Ganya ateşli ateşli. Yaşam kaynaklarını kirletiyorlar mı?” Prens, Gavrila Ardalyonoviç’in bu akşam çok neşeli olduğunu fark etti. Belli ki soruları Lebedev’i kışkırtmayı amaçlıyordu ama çok geçmeden kendisi de tartışmanın heyecanına kapıldı.</p>

      <p class="e-paragraf">Tartışmadan aynı anda zevk alan ve kızan Lebedev: “Hayır, demir yolları değil!” diye cevapladı. “Yaşam kaynaklarını bulandıran yalnızca demir yolları değil. Son yüzyıllar, bilimsel varlığıyla olsun, uygulamalarıyla olsun, bir bütün olarak belki gerçekten de lanetlidir.”</p>

      <p class="e-paragraf">“Lanete uğradığı kesin mi yoksa bir ihtimal mi? Bu önemli” dedi Yevgeni Pavloviç.</p>

      <p class="e-paragraf">“Kesin, kesin…” diye bağırdı Lebedev coşkuyla.</p>

      <p class="e-paragraf">“Acele etmeyin Lebedev. Sabahları her bakımdan çok daha iyisiniz…” dedi Ptizin gülümseyerek.</p>

      <p class="e-paragraf">Lebedev, hararetle ona döndü: “Ama akşamları daha içten olurum! Akşamları daha açık sözlüyümdür” dedi. “Daha sade, daha dürüst oluyorum akşamları… Kuşkusuz bunları söylemekle kendimi eleştirmenlerimin eline teslim etmiş oluyorum ama vız gelir! Şimdi hepinize, bütün tanrıtanımazlara soruyorum: Dünyayı nasıl kurtaracaksınız? Siz, bilim veya endüstri alanında faaliyet gösterenler, siz maaşla çalışanlar ve saire… Dünyayı neyle kurtaracaksınız? Kredi mi alacaksınız? Kredi nedir? Bu kredi sizi nereye götürecektir? ”</p>

      <p class="e-paragraf">“Siz de amma meraklısınız!” diye belirtti Yevgeni Pavloviç.</p>

      <p class="e-paragraf">“Bence bu sorunlarla ilgilenmeyenler, yüksek tabakanın boş gezegenleridir”</p>

      <p class="e-paragraf">“Krediler en azından çıkar dengelerini sağlayabilir” dedi Ptizin.</p>

      <p class="e-paragraf">“Sadece bu kadar… Kişisel çıkarlar ve maddi ihtiyaçların giderilmesinden başka her şeye sırt çevriliyor! Acaba sizi doğru anlayabildim mi, sevgili Bayım?”</p>

      <p class="e-paragraf">“Yaşamak, yemek, içmek de ihtiyaçtır; menfaat ortaklığı olmayınca, ihtiyaçların sağlanamayacağı kanıtlanmıştır. Bence, insanlığın geleceği için yaşam kaynağı niteliğinde bir görüştür bu.” dedi kızgınlaşan Ganya.</p>

      <p class="e-paragraf">“Yeme içme ihtiyacı, yani insanın korunma içgüdüsü…”</p>

      <p class="e-paragraf">“Ama bu az şey mi? İnsanlığın temel yasasıdır…”</p>

      <p class="e-paragraf">“Bunu da nerden çıkardınız?” diye bağırdı ansızın araya giren Yevgeni Pavloviç. “Yasa olduğu doğrudur, ama yok etme, kendini yok etme yasası da onun kadar temel bir yasadır. Kendini koruma, insanlığın tek temel yasası mıdır sizce?”</p>

      <p class="e-paragraf">İpolit, hızla Yevgeni Pavloviç’e dönerek, “Aha!” diye bağırdı heyecanla. Büyük bir merakla onu süzdü ama güldüğünü görünce, kendi de gülmeye başladı. Sonra yanında duran Kolya’ya tekrar saati sordu ve hatta onun gümüş saatini çekerek ibrelere sabırsızca baktı. Ardından hiçbir şey umurunda değilmiş gibi kanepeye uzandı, ellerini başının altına koydu ve tavana bakmaya başladı. Ama yarım dakika sonra, yeniden masanın başına geçti ve son derece hararetle konuşan Lebedev’i dinlemeye koyuldu.</p>

      <p class="e-paragraf">“Sinsi, alaycı, kışkırtıcı bir fikir!” dedi Lebedev, Yevgeni Pavloviç’in söylediklerini kastederek. “Tartışma ortamı yaratmak için ortaya atılmış ama kesinlikle doğru bir fikir! Hatta kibarlar dünyasının alaylı ve kuşkucu mensubu, süvari birliği subayı (ama yetenekleri olan biri, buna hiç kuşku yok!) olan siz bile, bu fikrin ne kadar derin olduğunun farkında değilsiniz! Evet Bayım! Kendini yok etme yasası da, kendini koruma yasası da insanlığın temel yasalarıdır. Bence şeytan insanlığa böylece hükmedecektir. Ne zamana kadar bilinmez. Gülüyorsunuz… Şeytana inanmıyor musunuz? Şeytana inanmama fikri de Fransızlara aittir, yüzeysel bir fikirdir yani… Şeytanın adını bilir misiniz? Hiçbir şeyini bilmediğiniz halde onunla alay ediyorsunuz. Aynı Voltaire gibi, hayalinizde uydurduğunuz kuyruğu ve boynuzlarıyla alay ediyorsunuz… Oysa o korkunç ruh boynuzlu değildir… Ama ana sorun o değil…”</p>

      <p class="e-paragraf">“Ana sorunun o olmadığını siz nereden biliyorsunuz?” diye bağırdı İpolit kahkahalarla gülerek.</p>

      <p class="e-paragraf">“Akıllıca…” diye onayladı Lebedev. “Ama söz konusu olan bu değil. Sorun, ‘yaşam kaynakları’nın zayıflayıp zayıflamadığı…”</p>

      <p class="e-paragraf">“Demir yollarıyla mı?” diye bağırdı Kolya.</p>

      <p class="e-paragraf">“Demir yollarıyla değil yürekli genç dostum, ama edebi bir dille ifade etmek icap ederse demir yollarının temsil ettiği akımla zayıfladı. Acele ediyorlar, gürültüyle itişip kakışıyorlar, insanların mutluluğu için yaptıklarını söylüyorlar! Dünyadan elini etiğini çekmiş bir düşünür, insanlık, daha gürültücü, daha endüstriyel olurken, manevi huzurdan da yoksun kalıyor diye yakınmaktadır. Olsun, aç insanlara ekmek taşıyan arabaların gürültüsü manevi huzurdan daha önemlidir der, ömrünü şurada burada dolaşmakla geçiren başka bir düşünür ve ilk düşünürden gururla uzaklaşır. Ben, alçak Lebedev, insanlığa ekmek taşıyan arabalara inanmıyorum! Çünkü eğer manevi bir düşünce onları yönetmezse, bu arabalar büyük bir soğukkanlılıkla insanların pek azına ekmek taşıyabilirler. Daha önce de görmüştük bunu…”</p>

      <p class="e-paragraf">“Arabalar mı soğukkanlı?” diye takıldı birisi.</p>

      <p class="e-paragraf">Lebedev aldırmadan devam etti: “Daha evvel de görmüştük, evet… İnsanlığın dostu Malthus’u görmüştük mesela… Ama erdemden yoksun bir dostun yamyamdan farkı yoktur. Kibrinden söz etmiyorum bile. Zira insanlığın bu sayısız dostlarından herhangi birinin gururu yaralandığında dünyanın dört bucağını hemen ateşe vermeye hazırlanır. Hepimiz gibi, doğrusunu söylemek gerekirse, hepimiz gibi… Özellikle de benim gibi, çünkü belki de herkesten önce ben odun getirmeye koşacağım, alçak Lebedev derken, bunu kastediyorum Ama söz konusu olan bu da değil!”</p>

      <p class="e-paragraf">“Peki nedir o halde?”</p>

      <p class="e-paragraf">“Sıktın ama artık!”</p>

      <p class="e-paragraf">“Söz konusu nedir, onu anlamak için geçen asırdan bir hikâye anlatmalıyım… Eskilerden söz etmek mecburiyetindeyim çünkü içinde yaşadığımız yüzyılda, ülkemizde, hepimizin çok sevdiği yurdumuzda… Umarım siz de onu benim kadar severseniz Baylar, yurdum söz konusu olunca, ben kanımın son damlasını vermeye hazırım…”</p>

      <p class="e-paragraf">“Olaya gel, olaya…”</p>

      <p class="e-paragraf">“…yurdumuzda da, aynı Avrupa’da olduğu gibi, yapılan hesaplamalara ve benim aklımda kalan rakamlara göre, her çeyrek yüzyılda, yani yirmi beş yılda bir, insanlar büyük, bütün bölgeleri kapsayan korkunç bir kıtlık dönemi yaşıyorlar. Rakamın kesinliği konusunda tartışacak durumda değilim ama kesin olan bir şey varsa o da şu: kıtlıklar göreceli olarak azalmaktadırlar…”</p>

      <p class="e-paragraf">“Neye göreceli olarak?”</p>

      <p class="e-paragraf">“On ikinci, ondan önceki ve sonraki yüzyıllara göre. Yazarlara göre o zamanlar kıtlık dönemleri, her iki ya da üç senede bir yaşanıyordu. Bu dönemlerde, gizli tutulsa da, insanlar çareyi bazen yamyamlıkta buluyordu. Zamanın asalaklarından biri, uzun hayatı boyunca, altmış rahiple birkaç çocuğu öldürüp yediğini, yaşlanınca itiraf etmiştir. Bu itirafa kimse onu zorlamamıştır ayrıca… Yediği çocukların sayısı altıdan fazla değil, yani rahiplerden çok daha az. Din adamı olmayan hiçbir yetişkin yememiş.”</p>

      <p class="e-paragraf">Başkanlık yapan general neredeyse kırgın bir sesle bağırdı: “Bu imkânsız bir şey! Baylar, kendisiyle sık sık tartışırız. Çoğu zaman öyle saçmalar ki kulaklarıma inanamam. Söyledikleri baştan sona uydurma.”</p>

      <p class="e-paragraf">“General, Kars Kuşatması hikâyeni hatırla bir! Size gelince Baylar, anlattığım hikâye başından sonuna kadar gerçektir. Şunu da eklememe izin verin, her gerçek hikâye şaşırtıcı, hatta inanılması zordur. Hatta ne kadar daha gerçekse o kadar daha inanılmazdır.”</p>

      <p class="e-paragraf">“Ama altmış rahip de yenir mi?” diye sordular etraftan gülerek.</p>

      <p class="e-paragraf">“Bunları bir çırpıda yememiştir kuşkusuz. On beş yirmi yılda yemiştir ki bu da doğaldır…”</p>

      <p class="e-paragraf">“Doğal mıdır?”</p>

      <p class="e-paragraf">“Evet, doğaldır!” diye sürdürdü Lebedev inatla. “Zaten Katolik rahipler yaradılıştan meraklıdırlar. Onları bir ormana ya da başka bir kuytu yere kandırıp götürmek ve yukarda söylediğimizi yapmak kolaydır. Ama ben de tabii yenmiş insan sayısının çok olduğunu düşünüyorum.”</p>

      <p class="e-paragraf">“Belki de gerçektir Baylar” dedi Prens birden.</p>

      <p class="e-paragraf">O ana dek tartışmaları sessizce dinlemiş, herkes gülerken kendisi de canı gönülden gülmüştü. Misafirlerinin neşeli bir gürültü içinde yiyip içmelerinden çok hoşnut olduğu görünüyordu. Aslında bütün gece sessiz kalacaktı ama birden son derece ciddi bir tavırla söz aldı. Herkes merakla onu dinlemeye başladı.</p>

      <p class="e-paragraf">“Baylar, tarihi iyi bilmesem bile, eskiden kıtlık dönemleri daha sık yaşandığını ben de duymuştum. İsviçre’de kalırken, dağların dik meyilli sarp kayaların üstünde, an az yarım verst yükseklikte, yapılmış eski derebeylik şatolarının yıkıntılarını görmüş, hayran kalmıştım. Şatolar sizin de bildiğiniz gibi taştan inşa edilmiştir. Düşünsenize nasıl korkunç bir çalışma gerektirir bir şato kaldırmak… Kuşkusuz çalışanların hepsi alt tabakadan insanlardır. Bunun dışında bu insanlar aklınıza gelebilecek her türlü vergiyi verir, aynı zamanda din adamları sınıfını da geçindirirler. Toprağı işlemeye zaman kalmıyordu ki… İnsanlar kelimenin tam anlamıyla açlıktan kırılıp gidiyordu. Zaman zaman nasıl olmuş da dayanabilmiş diye düşünürüm. Lebedev kesinlikle haklı, insan eti yiyenlerin sayısı da bir hayliymiş… Benim anlamadığım yenmiş rahiplerden bahsederken konuyu nereye getirmek istiyor…”</p>

      <p class="e-paragraf">“On ikinci asırda rahiplerin sayısı fazladır, üstelik hepsi de etli butlu insanlardır. Sanırım rahip yemeyi tercih etmesinin sebebi bu” dedi Gavrila Ardalyonoviç.</p>

      <p class="e-paragraf">“Mükemmel” diye bağırdı Lebedev. “Çok doğru, gerçekten de bizim adam din sınıfına mensup olmayan kişilere pek dokunmamış. Altmış rahip, rakam bu; ciddi bilimsel çalışmaların neticesi olarak, istatistiksel olarak ortaya koyulmuş gerçek bir rakam bu. Şöyle diyebiliriz: O zamanlar, din adamlarının bütün insanlardan, en azından altmış katına daha iyi besleniyorlardı, dolayısıyla altmış kat da daha semizdi.”</p>

      <p class="e-paragraf">“Amma da abartıyorsunuz Lebedev!” diye bağırdılar gülerek.</p>

      <p class="e-paragraf">“Bunun tarihi bir gerçek olduğunu kabul ediyorum; ama sözü nereye getirmek istiyorsunuz?” diye sordu Prens. (Prens, herkesin alay ettiği Lebedev’le öyle ciddi konuşuyordu ki, ister istemez biraz gülünç oluyordu. Misafirler neredeyse onu da alaya alacaklardı, ama Prens bunun farkında değildi.)</p>

      <p class="e-paragraf">“Prens, saçmaladığını görmüyor musunuz?” diye fısıldadı Yevgeni Pavloviç. “Öğrendiğim kadarıyla, avukat olmakla, nutuk atmakla kafayı bozmuş. Güzel bir parodi bekliyorum ondan!”</p>

      <p class="e-paragraf">“Vardığım son derce önemli sonucu size az sonra açıklayacağım” diye kükredi Lebedev. “Ama ondan evvel, suçlunun ruhsal ve yasal durumunu inceleyelim. Zanlı, onu müvekkilim olarak da kabul edebilirsiniz, başka bir yiyecek bulmanın imkânsız olduğunu bile bile, ilginç yaşamı boyunca birkaç kez pişmanlık duyduğunu ve din adamlarının etinden uzak durma teşebbüsünde bulunduğunu görüyoruz. Gerçekler bunu açıkça ortaya koymaktadır: Müşterimin, dişlerinin arasına beş altı küçük çocuk koyduğu belirtiliyor. Önemsiz bir rakam, bunu kabul etmeye hazırım, ama başka bir açıdan da son derce önemli bir rakam. Çünkü müvekkilimin korkunç bir azap çektiğine işaret etmektedir, dinine bağlı, vicdan sahibi biri olduğunu göstermektedir ve ben de bunu kanıtlayacağım… Günahını hafifletmek arzusunda olan müvekkilim isteyerek, dinsel kökenli gıdasını altı kez değiştirme teşebbüsünde bulunmuştur. Bunu, sırf gıdasını değiştirmek adına yapmadığı kesin, çünkü o halde altı rakamı gülünç kalırdı. Bunu vicdan azabı duyduğundan yapmıştır, ama çok farklı sonuçlarla karşı karşıya kalmıştır. Birincisi, çocuklar küçüktür, çelimsizdir ve karnının doymasını isterse müvekkilim rahiplerden üç beş kat daha fazla çocuk yemesi gerekecekti. Böylece işlediği o korkunç günah bir yandan azalırken, nicelik bakımından çoğalacaktı. Baylar, bu fikirleri öne sürerken, tabii kendimi on ikinci yüzyıl suçlusunun yerine koyuyorum. On dokuzuncu asrın adamına, bana gelince, ben başka türlü düşünürdüm. Yani şu anda beni ayıplamanıza gerek yok, kaldı ki buna hakkınız da yok. Hele siz general, ayıp ediyorsunuz… İkinci olarak da küçük bir çocuğun eti pek besleyici olmadığı kanısındayım. Kısacası müvekkilimin bu teşebbüsü isteneni sağlayamadığı gibi vicdan azabı çektirmeye devam ediyor. Sonuca geliyorum Baylar… Hem o zamanın hem de içinde yaşadığımız zamanın en büyük tutan bir sonuç söz konusu. Müvekkilim sonunda teslim olur. Onu bekleyen bütün o işkenceler, çivili tekerlekler, ateşlere rağmen teslim olur… Üstelik hiçbir zorlama söz konusu bile olmaz… Yani müvekkilim yediği rahiplerin sayısını arttırmayı bırakıp sırını pekâlâ mezara götürebilirdi. Ya da inzivaya çekilip yaşamayı seçebilirdi. Ama işte işin aslı da burada… Demek yirmi yıllık alışkanlıktan daha üstün bir güç vardı! Demek bütün felaketlerden, kıtlıklardan, işkencelerden, vebadan, cüzamdan ve o zaman insanların dayanamadıkları bütün o cehennem azaplarından daha güçlü, ruhu yönlendiren, düşünceleri ışıklandıran bir kavramın varlığını kabul etmek gerekiyor! İçinde yaşadığımız bu kötülük ve demir yolları çağında, buna benzer bir güç bana… (Vapur ve demir yolu çağı demek istiyorum, ama hayır, tekrara ediyorum kötülük ve demir yolu çağında diyorum, çünkü sarhoşum…) Buna benzer bir güç gösterebilir misiniz? Gösterin ve ancak bundan sonra, insanları saran bu ağın, yaşam kaynaklarının bulandırmadığını kabul ederim… Ve sakın bana dünyada kıtlığın azalmış olmasını, taşıt araçlarının hızını göstererek itiraz etmeye kalkışmayın! İnsanlar daha zengin olmuş olabilir, ama güçsüzleşmiştir, çünkü onları birbirine bağlayan o inanç yok olmuştur! İnsanlar daha bir boşvermiş hale gelmiştir… Ama yeter! Şu anda asıl sorun bu değil, şu anda asıl sorun… misafirlerimize hazırladığımız mezeleri sunmaktır. Öyle değil mi saygıdeğer Prens?”</p>

      <p class="e-paragraf">Lebedev’in konuşması bazı dinleyicileri öfkelendirmişti. (Bu arada şampanya şişeleri açılmaya devam ediyordu.) Söylevini bitiriş şekli herkesi hemen yatıştırdı. Lebedev, bunu “ustalıklı bir avukat manevrası” olarak adlandırıyordu. Herkes neşeyle gülüp canlandı, masadan kalkıp taraçada gezindi. Lebedev’in konuşmasından hâlâ rahatsız olan Keller heyecanla söyleniyordu.</p>

      <p class="e-paragraf">“Eğitime saldırıyor, on ikinci asrın fanatizmini savunuyor, kırıtıp bükülüyor. Bu eve nasıl sahip olduğunu sorabilir miyim?” diyordu yüksek sesle.</p>

      <p class="e-paragraf">Başka bir köşeden general de, misafirlere ve özellikle giysisinin düğmesinden yakaladığı Ptizin’e sesleniyordu: “Mahşer Günün gerçek bir yorumcusunu tanıdım, müteveffa Grigoriy Semyonoviç Burmistrov… Yürekleri ateş gibi deliyordu. Gözlüklerini takar, kara ciltli eski bir kitabı açardı. Sakalı bembeyazdı, boynunda iki madalya vardı… Ciddi bir sesle okumaya başlayınca, önünde generaller eğilir, kadınlar bayılıp düşerdi. Oysa bizimki sözünü mezeyle tamamladı!”</p>

      <p class="e-paragraf">Ptizin, generali gülümseyerek dinliyor, bir yandan da şapkasını alıp gitmeye hazırlanıyordu, ama bir türlü karar veremiyor ve dinlemeye devam ediyordu. Ganya, masadan kalktıktan sonra içmeyi bırakmış, hatta bardağını bile öteye itmişti; yüzü kararmıştı… Masadan kalktıkları zaman, Rogojin’e yaklaşıp yanına oturdu. Onları tanımayan çok iyi arkadaş olduklarını sanabilirdi. İlk başta buradan ayrılmaya niyetlenen Rogojin, bu niyetini unutmuş, kımıldamadan, başını eğmiş duruyordu. Bütün akşam boyunca ağzına bir yudum bile içki koymamıştı. Düşünceli ve dalgındı; ara sıra başını kaldırıp misafirleri süzüyordu. Sanki önemli bir şey bekliyor gibiydi ve bu nedenle gidişini ertelemişti.</p>

      <p class="e-paragraf">Prens ancak iki üç kadeh içmiş, neşelenmişti. Masadan kalkarken, bakışları Yevgeni Pavloviç’inkilerle karşılaştı ve içtenlikle gülümsedi. Yevgeni Pavloviç başını salladı ve birden bütün gece gözünü ayırmadığı İpolit’i gösterdi. İpolit kanepeye uzanmış, uyuyordu.</p>

      <p class="e-paragraf">Yevgeni Pavloviç, Prensi şaşırtan bir nefretle, “Söyleyin Prens, bu oğlanı neden evinize aldınız?” dedi. “Bahse girerim aklında yine bir hınzırlık vardır.”</p>

      <p class="e-paragraf">“Yevgeni Pavloviç, ben de sizin bugün onunla çok ilgilendiğinizi fark ettim. Yanılıyor muyum?”</p>

      <p class="e-paragraf">“İçinde bulunduğum durum beni yeterince sıktığı yetmiyormuş gibi bir de bütün akşam gözlerimi onun çirkin yüzünden ayıramadığıma kendim de şaşırıyorum…”</p>

      <p class="e-paragraf">“Onun yüzü güzeldir…”</p>

      <p class="e-paragraf">Yevgeni Pavloviç Prensi kolundan çekerek, “İşte, işte bakın!” diye bağırdı.</p>

      <p class="e-paragraf">Prens, Yevgeni Pavloviç’i yeniden şaşkın şaşkın süzdü.</p>

      <p class="e-2-baslik">V</p>

      <p class="e-paragraf">Kanepede uyuklayan İpolit, Lebedev’in konuşmasının sonlarına doğru, birden sıçrayarak uyandı. Ürperdi, korkuyla etrafına göz gezdirince yüzü sarardı… Nerede olduğunu, neden burada bulunduğunu hatırlayınca korkusu dehşete dönüştü. Prensin elini yakaladı ve tedirgin bir sesle:</p>

      <p class="e-paragraf">“Ne oldu, yoksa gidiyorlar mı? Her şey bitti, öyle mi? Güneş doğdu mu?” diye sordu. Sonra umutsuzca, sanki uyurken hayatının ona bağlı olduğu bir şeyi kaçırmış gibi ilave etti: “Saat kaç? Tanrı aşkına, saatin kaç olduğunu söyleyin! Uyumuşum. Çok mu uyudum?”</p>

      <p class="e-paragraf">“Yedi sekiz dakika uyudunuz” dedi Yevgeni Pavloviç.</p>

      <p class="e-paragraf">İpolit ona hırsla baktı, sonra bir an düşündü. “Demek… Sadece o kadar! Ben…” Sonra üzerinden bir yük kalkmış gibi hızla soluk aldı. Henüz hiçbir şeyi kaçırmadığını, güneşin doğmadığını, misafirlerin gitmediğini, sadece Lebedev’in gevezeliğinin bittiğini anladı. İpolit gülümsedi, veremin belirtisi iki kırmızı leke elmacık kemiklerini canlandırdı.</p>

      <p class="e-paragraf">“Uyuduğum dakikaları bile saymışsınız, Yevgeni Pavloviç” dedi alaylı alaylı. “Bütün akşam bakışlarınızı benden ayırmadığınızı fark ettim…” Sonra başıyla Prense Rogojin’i işaret etti ve suratını asarak “Rogojin ha! Onu şimdi düşümde gördüm” dedi. Ardından başka bir konuya geçti. “Lebedev nerede? Neden söz ediyordu? Prens, sizin bir keresinde dünyayı ‘güzelliğin’ kurtaracağını söylediğiniz doğru mu? Baylar, Prens, güzelliğin dünyayı kurtaracağını savunuyor!” diye bağırdı. “Bence âşık olduğu için böyle düşünüyor. Baylar, Prens âşık. Az evvel onu içeri girerken gördüğümde anladım. Kızarmayın Prens, yoksa size acırım. Hangi güzellik dünyayı kurtaracakmış? Kolya söylemişti. Siz içten bir Hıristiyan mısınız? Sizin kendinize Hıristiyan dediğinizi söyledi Kolya…”</p>

      <p class="e-paragraf">Prens, ona dikkatle baktı ama sessiz kaldı.</p>

      <p class="e-paragraf">“Bana cevap vermiyor musunuz? Belki de sizi çok sevdiğimi düşünüyorsunuzdur” diye hemen atıldı İpolit.</p>

      <p class="e-paragraf">“Hayır, beni sevmediğinizi biliyorum.”</p>

      <p class="e-paragraf">“Öyle mi! Dün olanlardan sonra da mı? Dün size karşı içten davranmadın mı?”</p>

      <p class="e-paragraf">“Beni sevmediğinizi dün de biliyordum.”</p>

      <p class="e-paragraf">“Sizi kıskandığım için mi? Her zaman böyle düşündünüz, hâlâ da buna inanıyorsunuz… Ama neden size <span class="e-italik">bunları</span> söylüyorum ki? Biraz daha şampanya içmek istiyorum. Doldurun, Keller.”</p>

      <p class="e-paragraf">“Artık içmemelisiniz İpolit. Buna izin veremem…”</p>

      <p class="e-paragraf">Prens, kadehi önünden uzaklaştırdı.</p>

      <p class="e-paragraf">İpolit düşünceli bir tavırla onayladı: “Doğru… Sonra derler ki… Ama ne derlerse desinler… Önemi yok! Öyle değil mi? Daha sonra istediklerini söylesinler. Hem <span class="e-italik">sonra</span> neler olacağından bize ne? Bu arada az evvel bir rüya gördüm… Korkunç bir rüya! Şimdi hatırladım. Sizi gerçekten sevmesem de böyle düşler görmenizi istemem Prens… Zaten insan birini sevmese bile, neden onun kötülüğünü istesin? Ne diye sürekli soru soruyorum sanki? Bana elinizi verin, elinizi sıkmak istiyorum… İşte böyle… Bana elinizi uzattınız, demek içtenlikle sıktığımın farkındasınız… Peki, artık içmeyeceğim. Saat kaç? Söylemeseniz de olur, ben biliyorum. Vakit geldi. Mezeleri o masaya mı koyuyorlar? Demek burası boş… Güzel! Baylar ben… bir makale okumak istiyorum. Yemek kuşkusuz daha çekici ama…”</p>

      <p class="e-paragraf">İpolit, birden yan cebinden resmî yazışmalardaki gibi kırmızı mühürle mühürlenmiş büyük bir zarf çıkardı ve masaya, önüne koydu.</p>

      <p class="e-paragraf">Onun bu beklenmedik hareketi kalabalıkta şaşkınlık yarattı. Yevgeni Pavloviç sıçrayarak iskemlesinden ayağa kalktı. Ganya hızla masaya yaklaştı. Rogojin de işin aslını biliyormuş gibi bezgin bir tavırla masaya geldi. Lebedev, merakla ilerledi ve pakete bakarak içinde ne olduğunu anlamaya çalıştı.</p>

      <p class="e-paragraf">“Nedir bu?” diye sordu Prens huzursuzca.</p>

      <p class="e-paragraf">“Güneş doğar doğmaz hemen yatacağıma söz veriyorum!” diye bağırdı İpolit. “Yoksa bu paketi açamayacağımı mı sanıyorsunuz?” dedi etrafını güya kayıtsız bakışlarla süzerek.</p>

      <p class="e-paragraf">Prens onun titrediğini fark etti. “Hiçbirimiz böyle bir şey düşünmüyoruz” dedi herkesin adına konuşarak. “Neden böyle garip fikirlere kapılıyorsunuz İpolit? Hem bize bunu okutmak istemeniz de çok tuhaf! Ne oluyor, İpolit? Bütün bunlar ne demek?”</p>

      <p class="e-paragraf">“Ne oluyor?” diye kalabalıktan sesler yükseliyordu. Herkes, bazıları hâlâ yiyerek yaklaşıyordu. Paket ve kırmızı mühür, misafirleri mıknatıs gibi çekiyordu.</p>

      <p class="e-paragraf">“Dün, size taşınmaya karar verdikten sonra, bir şeyler karaladım Prens. Bütün gün, bütün gece yazdım, bu sabah da bitirdim. Sabaha karşı bir rüya gördüm…”</p>

      <p class="e-paragraf">“Yarına bıraksak daha iyi olmaz mı?” diye sordu Prens, yavaşça.</p>

      <p class="e-paragraf">İpolit, sinirli bir gülümsemeyle: “Yarın çok geç olacak” dedi. “Kırk dakikada… bilemediniz bir saatte okuyup bitiririm. Bakın herkes nasıl da meraklandı… Yazdıklarımı pakete koyup böyle mühürlemeseydim, ilgilerini çekmezdi. Hah hah ha! Gizlilik çekicidir! Açayım mı açmayayım mı baylar?” diye bağırdı her zamanki tuhaf gülüşüyle; gözleri parlıyordu. ‘Artık çok geç olacak’ kimin sözü olduğunu hatırlıyor musunuz Prens? ‘Mahşer Günü’ndeki büyük ve güçlü Melek söylüyor bunu.”</p>

      <p class="e-paragraf">“Okumasanız daha iyi” diye bağırdı Yevgeni Pavloviç. O kadar endişeliydi ki herkes ona tuhaf tuhaf baktı.</p>

      <p class="e-paragraf">Prens de elini paketin üzerine koyarak: “Okumayın!” dedi yüksek sesle.</p>

      <p class="e-paragraf">“Okuma zamanı değil…” diye belirtti birisi.</p>

      <p class="e-paragraf">“Bir makale mi bu? Dergide mi yayınlanmış?” diye sordu bir başkası.</p>

      <p class="e-paragraf">“Sıkıcı olabilir” diye ilave etti üçüncüsü.</p>

      <p class="e-paragraf">“Neler oluyor?” diye soruyorlardı etraftan.</p>

      <p class="e-paragraf">Prensin telaşı İpolit’i biraz düşündürmüştü. Morarmış dudaklarında evrik bir gülümsemeyle, “Yoksa okumasam mı?” Çevresindekileri süzdü ve Prense dönerek, “Okumuyorum, öyle mi? Korkuyor musunuz?” diye sordu.</p>

      <p class="e-paragraf">Prensin yüzü gittikçe değişiyordu. “Neden korkayım?” diye cevap verdi.</p>

      <p class="e-paragraf">İpolit iskemlesinden sıçrayarak, “İçinizde yirmi köpeği olan var mı?” diye sordu. “Ya da herhangi bir ufak para…”</p>

      <p class="e-paragraf">Lebedev hemen paraya uzattı. “İşte!” dedi; hastanın aklını kaçırdığı geçti içinden.</p>

      <p class="e-paragraf">“Vera Lukyanovna!” diye seslendi İpolit. “Atın parayı masaya. Yazı mı tura mı? Tura gelirse okuyacağım.”</p>

      <p class="e-paragraf">Vera korkuyla paraya, İpolit’e, sonra da babasına baktı. Ardından, paraya bakmaması gerektiğini düşündüğü için başını kaldırıp beceriksizce masaya fırlattı. Tura gelmişti.</p>

      <p class="e-paragraf">İpolit, kadere boyun eğmek mecburiyetindeymiş gibi, “Okumam lazım!” diye fısıldadı. Bunu söylerken, sanki kendi idam kararı okunacakmış gibi beti benzi attı. Kısa bir sessizlikten sonra çevresindekileri süzerek bağırdı: “İyi ama ne oluyor? Kaderimle mi oynuyorum?” Sonra birden Prense dönerek içten bir şaşkınlıkla haykırdı: “Doğrusu bu inanılmaz bir kişilik vasfı Prens! Bunu unutmayın, her zaman hatırlayın. Sizin ölüm cezasıyla ilgilendiğinizi, bu konuyla ilgili belgeler topladığınızı duymuştum… Bana söylemişlerdi… Hah ha! Oh Tanrım, ne saçmalık!” Kanepeye oturdu, iki dirseğini masaya dayadı ve başını ellerinin arasına aldı. “Hatta ayıp…” diye sürdürdü. Sonra birden başını kaldırıp kararlı bir sesle, “Ama varsın ayıp olsun! Baylar, zarfı açıyorum. Ben… Aslında istemeyen dinlemek zorunda değil!”</p>

      <p class="e-paragraf">İpolit, elleri heyecanla titreyerek paketi açtı, içinden ince yazıyla doldurulmuş birkaç yaprak mektup kâğıdı çıkarıp önüne yaydı ve sıraya koymaya başladı.</p>

      <p class="e-paragraf">“Neymiş bunlar? Ne okunacak?” diye homurdanıyordu bazıları. Diğerleri susuyordu ama hepsi oturmuştu ve olağanüstü bir şeyler olmasını bekler gibi merak içindeydiler. Vera babasının iskemlesine yapışmış, korkudan ağlamak üzereydi. Kolya da korkmuştu. Lebedev yerinden kalktı ve okurken daha aydınlık olsun diye mumları alıp İpolit’in önüne, masaya koydu.</p>

      <p class="e-paragraf">“Baylar, bunun ne olduğunu az sonra göreceksiniz” dedi nedense İpolit ve okumaya koyuldu.</p>

      <p class="e-paragraf">“ZORUNLU AÇIKLAMA”</p>

      <p class="e-paragraf"><span class="e-italik">Après moi de deluge</span><span class="e-dipnotno" style="font-size:0.74em;"><a class="footnote-link" href="#footnote-202-23" id="footnote-202-23-backlink">23</a></span></p>

      <p class="e-paragraf">Ansızın eli yanmış biri gibi bağırdı: “Lanet olsun! Nasıl böyle aptalca bir başlık koyabildim? Dinleyin Baylar… Belki de bütün bunlar saçmalıktır! Aklımda geçen birkaç şeyi yazdım sadece… Eğer gizemli ya da yasak bazı fikirleri duymayı bekliyorsanız…”</p>

      <p class="e-paragraf">“Giriş yapmadan okursanız daha iyi olur” diye sözünü kesti Ganya.</p>

      <p class="e-paragraf">“Sözü evirip çeviriyor” diye ekledi bir başkası.</p>

      <p class="e-paragraf">“Gevezelik ediyor!” diye bağırdı o ana dek sessiz kalan Rogojin.</p>

      <p class="e-paragraf">İpolit ona baktı; bakışları karşılaşınca, Rogojin acı, alaycı bir şekilde gülümseyerek, “Bu iş böyle yapılmaz oğlum, hayır…” diye dedi tane tane.</p>

      <p class="e-paragraf">Kuşkusuz kimse Rogojin’in ne demek istediğini anlamadı ama sözleri tuhaf bir etki yarattı. İpolit dehşet içindeydi. Hızla titremeye başlayınca, Prens, düşmesin diye elini uzatır gibi oldu. Nefesi tıkanmasaydı bir çığlık atacağı kesindi. Tam bir dakika konuşamadı. Zorla soluk alıyor, bakışlarını Rogojin’den ayıramıyordu. Sonunda olağanüstü bir gayretle kendini topladı.</p>

      <p class="e-paragraf">“Demek bu… Sizdiniz…” diye kekeledi.</p>

      <p class="e-paragraf">“Kim? Ne diyorsun?” diye cevap verdi Rogojin, anlamadığı belliydi. Ama öfkeden kıpkırmızı kesilen İpolit kendinden geçmiş bir halde onu kolundan çekerek bağırdı: “Geçen hafta, gece saat birde bana geldiniz. Hani şu size geldiğim sabahın gecesi. <span class="e-italik">Sizdiniz</span>. İtiraf edin!”</p>

      <p class="e-paragraf">“Geçen hafta, gece birde mi? Sen gerçekten aklını mı kaçırdın oğlum?”</p>

      <p class="e-paragraf">İpolit bir an sustu, bir şeyler düşünüyormuş, hatırlamaya çalışıyormuş gibi işaret parmağını alnına götürdü. Ama solgun, korku dolu gülümsemesi birden kurnazca, hatta zafer kazanmışa dönüştü kararlı bir sesleye yavaşça tekrarladı:</p>

      <p class="e-paragraf">“Bu sizdiniz! Siz geldiniz, pencerenin önünde, iskemlede sessizce bir saat, hatta daha da fazla oturdunuz… Geceleyin bir ile iki arasında gelip saat üçten önce gittiniz… Evet, sizdiniz… Neden beni korkutmaya geldiniz? Sebebini bilmiyorum, ama o kesinlikle sizdiniz!”</p>

      <p class="e-paragraf">Hâlâ korkudan zangır zangır titriyordu ama bakışları kinle parladı.</p>

      <p class="e-paragraf">“Birazdan her şeyi öğreneceksiniz baylar, bir dakika… Ben… Ben… Dinleyin…”</p>

      <p class="e-paragraf">İpolit yeniden telaşla dağılan kâğıtlarına sarıldı. Onları toplamaya çalışırken, elleriyle birlikte kâğıtlar da titriyordu.</p>

      <p class="e-paragraf">Sonunda okumaya başladı. İlk beş dakika boyunca nefesi tıkanarak, düzensiz ve bağlantısız bir şekilde okudu. Ama sesi gittikçe güçlendi ve sonunda okudukları anlaşılır oldu. Ara ara şiddetli bir öksürük, okumasını kesiyordu. Gittikçe artan heyecanı, dinleyiciler üzerinde uyandırdığı tuhaf etki, yazıyı bitirirken son derece artmıştı. İşte o “makale.”</p>

      <p class="e-paragraf">“ZORUNLU AÇIKLAMA”</p>

      <p class="e-paragraf">“Benden Sonra Tufan”</p>

      <p class="e-paragraf">“Dün sabah, Prens, beni görmeye geldi. Söz arasında, benden villasına taşınmamı istedi. Bu konuda üsteleyeceğini, ‘insanlar ve ağaçlar arasında ölmenin daha kolay olacağını’ söyleyeceğini biliyordum. Ama bugün o ölmek kelimesini kullanmadı, ‘yaşamanın daha kolay olacağını’ söyledi. Benim durumumda olan biri için bunların arasında fark yoktur. Ona, neden sürekli ‘ağaçlardan’ söz ettiğini sordum. Hayretle, bu ifadenin bana ait olduğunu öğrendim; o akşam Pavlovsk’a son bir defa ağaçlara bakmak için geldiğimi söylemişim. İster ağaçların altında ister pencereden kerpiçleri seyrederek ölmenin fark yaratmayacağını, kalan iki haftayı tören havasında geçirmemin bir manası olmadığını söyleyince, Prens bana hak verdi. Ama ona göre yeşillik ve temiz hava bana iyi gelecek, öyle ki rüyalarım bile değişecek ve genel olarak kendimi daha huzurlu hissedeceğim… Gülerek bir materyalist gibi konuştuğunu belirttim, o da her zamanki tebessümüyle bana kendisinin sahiden de materyalist olduğunu söyledi. Hiç yalan söylemediğini biliyorum, demek ki söylediği doğru. Prensin gülümsemesi hoşuma gidiyor. Onu sevip sevmediğim konusunda kararsızım. Zaten bu soruya ayıracak zamanım da yok. Ona karşı beş aydır süren nefretim son aylarda biraz yatıştığını belirtmem lazım. Kim bilir, belki de Pavlovsk’a sırf onu görmek için geldim… Peki ama neden odamı bıraktım? Ölüme mahkûm olanlar odalarını terk etmemelidir. Kesin kararımı vermemiş olsaydım, yani son dakikaya kadar beklemeyi düşünseydim, odamı bırakmazdım tabii, Pavlovsk’a taşınma davetini kabul etmezdim.</p>

      <p class="e-paragraf">Elimi çabuk tutup da bu açıklamayı kesinlikle yarına kadar bitirmem lazım. Buna göre yeniden okuyup düzeltecek zamanım olmayacak. Yarın Prense ve evinde bulacağımı umduğum iki üç kişiye okurken bakarım. Burada bir tek yalan sözcük yazılmayacağına, gerçekler son bir defa bütün açıklığı ve görkemiyle gözler önüne serileceğine göre bu yazıyı o anda okurken üzerimde nasıl bir etki bırakacak, neler hissedeceğim acaba? Burada bir tek yalan sözcük yazılmayacağını belirtmeye gerek yoktu aslında, hata ettim. İki hafta için yalan söylemeye değmez çünkü. (N.B. Acaba şu anda aklım başımda mı? Bildiğim kadarıyla veremliler hastalığın son devresinde bazen geçici bir deliliğe kapılırlarmış. Bunu yarın, okuma sırasında dinleyicilerin tepkilerinden anlayacağım. Bu soruyu açıklığa kavuşturmadan hiçbir işe girişmemek lazım.)</p>

      <p class="e-paragraf">Sanırım az evvel yazdıklarım saçma sapan şeyler. Ama yine de tek kelimesini değiştirmeyeceğim. Hatta her beş satırda bir birbiriyle çelişen ifadeler yazsam bile bunları düzeltmeyeceğime kendi kendime söz verdim. Yarın okuma sırasında, düşüncelerimin tutarlı olup olmadığını görerek bu altı ay içinde, odamda düşündüklerimin doğru mu yoksa sayıklamadan mı ibaret olduğunu anlayabilirim.</p>

      <p class="e-paragraf">İki ay evvel odamı boşaltmak, Meyer’in duvarına veda etmek zorunda kalsaydım, çok üzülürdüm. Yarın bu odayı ve duvarı <span class="e-italik">sonsuza dek</span> bırakacağım ama hiçbir hissetmiyorum! Belki de iki hafta için artık üzülmeye değmediği konusundaki inancım tüm varlığımı kapladı ve bu inanç hislerimi yönlendiriyor. Ama bu doğru mu? Şu anda bana işkence etseler, sadece iki hafta ömrüm kaldığından dolayı acı duymanın bir anlamı olmadığı için herhalde bağırmazdım bile.</p>

      <p class="e-paragraf">Gerçekten de iki haftadan fazla ömrüm kalmadı mı? Pavlovsk’ta o akşam yalan söyledim B., beni muayene etmedi. Ama bir hafta evvel öğrenci Kislorodov’u geldi. Materyalist, tanrıtanımaz ve nihilisttir kendisi, onu çağırmamın sebebi de buydu zaten. Çünkü bana, gerçeği olanca çıplaklığıyla söyleyecek biri gerekliydi. O da bunu, kaçamak yollara sapmadan hatta açıkça görülen bir zevkle (ki bu kadarı da fazla) yaptı. Bana, bir aylık ömrüm kaldığını söyledi. Ama çok daha erken de ölebilirmişim, yarın mesela… Bu tür vakalar sık sık olurmuş… Daha önceki gün, Kolomna Mahallesi’nde oturan, benim gibi veremli genç bir kadın, erzak almak üzere pazara gitmeye hazırlanırken ansızın fenalaşmış, kanepeye uzanıp ruhunu teslim etmiş. Kislorodov, bütün bu ayrıntıları bana kayıtsız bir tavırla anlattı. Bunu sanki beni şereflendiriyormuş gibi söyledi; beni de kendisi gibi her şeyi inkâr ve ölmekten hiç de korkmayan yüce bir varlık sayarak… Ne olursa olsun sonuç değişmiyor: Benim bir aylık ömrüm var, daha fazla değil. Kislorodov’un yanılmadığı kesin.</p>

      <p class="e-paragraf">Prensin kâbuslar gördüğümü bilmesine çok şaşırdım. Pavlovsk’ta ‘aşırı heyecanımın ve rüyalarımın’ değişeceğini söyledi. Neden rüyalarımdan söz etti? Ya tıp eğitimi almış ya da olağanüstü bir akla sahip olduğu için pek çok şeyi bilebiliyor? (Ama ‘budala’ olduğuna hiç kuşku yok). Prens gelmeden evvel bir düş görüyordum. (Böyle yüzlercesini görüyorum.) Sanırım gelişinden bir saat önceydi. Rüyamda büyük bir odanın içindeydim. Benim odam değildi bu. Büyük, yüksek tavanlı, aydınlık bu odadan içerisinde dolap, komodin, kanepe ve yeşil bir ipek yorganla örtülü karyolam vardı. Odada korkunç bir hayvan vardı, bir tür canavar. Akrebe benziyordu ama akrep değildi. Çok daha korkunçtu. Doğada böyle bir hayvan yoktu. Bu hayvan özellikle bana gelmişti. Korkunçluğu büyük ölçüde bundan kaynaklanıyordu. Onu iyice inceledim: Kahverengi kabuklu bir sürüngendi. Boyu yaklaşık, dört karış, başı iki parmak kalınlığındaydı. Gövdesi kuyruğuna doğru inceliyordu. Kıl kadar bir kuyruğu vardı. Ayakları, başının birer karış altından, gövdesiyle kırk beş derecelik acı yaparak çıkıyordu. Ayakları iki karış kadardı. Böylece hayvan, üstten bakılınca, üç dişli bir yabaya benziyordu. Başını pek seçemedim, ama fazla uzun olmayan iğneye benzeyen iki kahverengi duyargasını fark ettim. Kuyruğunun ucunda ve ayaklarında da ikişer tane, toplam sekiz duyargası vardı. Hayvan, ayaklarına ve kuyruğuna dayanarak odanın içinde hızla dolaşıyordu. Kabuklu olduğu halde, koşarken yılan gibi kıvrılıyordu. Hayvanın beni sokmasından çok korkuyordum çünkü zehirli olduğunu söylemişlerdi. Ama beni asıl üzen, onu odama kimin soktuğu düşüncesiydi. Bana ne yapmak istiyorlardı? Hayvan her yere girip çıkıyordu, komodinin, dolabın altına, köşelere… Bir iskemleye oturup ayaklarımı altıma aldım. Hayvan odanın bir ucundan bir ucuna hızla geçti, iskemlemin yakınında kayboldu. Korkuyla onu gözlüyordum, ayaklarımı altıma alarak oturduğum için iskemleme tırmanamayacağını umuyordum. Ansızın arkamda hafif bir ses duydum. Dönünce, iğrenç hayvanın sürünerek duvara tırmandığını gördüm. Başımın hizasındaydı, kuruyla saçlarıma dokunuyordu. Sıçradım ve canavar kayboldu. Yatağıma giremiyordum, yaratığın yastığımın altına girmesinden korkuyordum çünkü. Derken odaya annemle onun bir tanışı girip sürüngeni kovalamaya başladılar. Ondan korkmadıklarını fark ettim. Canavar tekrar ortaya çıktı ve sanki belirli bir amaçla ağır hareket ediyordu. Bu ona daha iğrenç bir görünüm veriyordu. Ağır ağır odayı çaprazlama geçip eşiğe yöneldi. O sırada annem kapıyı açıp köpeğimiz Norma’yı çağırdı. Kara, kıvırcık tüylü, iri bir köpekti, öleli beş sene oluyor. Norma odaya koştu, iğrenç sürüngenin karşısına gelince durakladı. Sürüngen de durdu, sadece ayakları ve kuyruğunun ucuyla yere vuruyordu. Hayvanların gizemden korkmadıkları söylenir ama o anda Norma’nın bu tür bir korku içinde olduğundan eminim. Sanki o da benim gibi bu iğrenç sürüngende bir uğursuzluk olduğunu, onun bir sır sakladığını anlıyordu. Köpek yavaş yavaş geriledi; oysa sürüngen ağır ağır ve ölçülü adımlarla ilerliyordu. Sokmak için köpeğin üzerine atılmaya hazırlanıyor gibiydi. Ama korkudan tir tir titremesine rağmen Norma, öfkeyle bakıyordu sürüngene. Birden korkunç dişleriyle sırıtarak, kocaman kırmızı ağzını açtı ve iğrenç hayvanı dişleriyle yakalayıverdi. Sürüngen, kurtulmak için hızla çırpındı. Norma yutar gibi onu içine çekti ve iki hamlede sürüngeni ağzına aldı. Dışarıda kalan kuyruğuyla ayakları hızla kıpırdıyordu. Kabuğu köpeğin dişleri arasında çatırdadı, açıkta kalan kuyruğu ve ayakları hâlâ korkunç bir şekilde kıpırdanıyordu. Norma birden acı acı inledi; sürüngen dilini sokmuştu. Köpeğin ağzının içinde yarı çiğnenmiş durumda çırpındığını gördüm; parçalanmış gövdesinden köpeğin diline, ezilmiş hamam böceğinden çıkmışa benzeyen beyaz bir sıvı akıyordu. Tam o anda, Prensin içeri girmesiyle uyandım…”</p>

      <p class="e-paragraf">İpolit ansızın okumasını kesti. Utanmıştı. “Baylar, bu yazıyı tekrar okumadım. Sanırım bazı lüzumsuz şeyler yazmışım, dedi. Bu rüya…”</p>

      <p class="e-paragraf">“Evet” dedi hemen Ganya.</p>

      <p class="e-paragraf">“Bu rüyada bana özel birçok şey var…”</p>

      <p class="e-paragraf">İpolit yorulmuştu, mendiliyle alnındaki teri siliyordu.</p>

      <p class="e-paragraf">“Evet… Kendinizle fazla ilgileniyorsunuz” dedi Lebedev, tiz bir sesle.</p>

      <p class="e-paragraf">“Aslında kimse dinlemek zorunda değil, istemeyen çekilebilir.”</p>

      <p class="e-paragraf">“Kovuyor… Elin evinden insanları kovuyor” diye homurdandı Rogojin.</p>

      <p class="e-paragraf">O ana dek sesini çıkarmaya çekinen Ferdişçenko: “Ya hepimiz kalkar gidersek?” dedi birden.</p>

      <p class="e-paragraf">İpolit başını eğdi ve kâğıtlarını karıştırmaya başladı. Bir an sonra aniden başını kaldırıp Ferdişçenko’ya dik dik baktı. Gözleri parlıyordu, yanakları kızarmıştı.</p>

      <p class="e-paragraf">“Beni hiç sevmiyorsunuz” dedi.</p>

      <p class="e-paragraf">Gülüşmeler duyuldu ama çoğunluk sessizdi. İpolit kıpkırmızı kesildi.</p>

      <p class="e-paragraf">“İpolit, yazılarınızı bana verin” dedi Prens. “Benim odamda yatın. Yatmadan evvel konuşuruz, yarın da devam ederiz sohbetimize… Ama sizden yazılarınızı bir daha okumamanızı istiyorum… Ne dersiniz?”</p>

      <p class="e-paragraf">İpolit şaşkınlıkla ona baktı. “Sizce bu mümkün mü?” dedi.</p>

      <p class="e-paragraf">Sonra coşkuyla, “Baylar” dedi, “Bir daha okumamı kesmeyeceğim. İsteyen dinlesin…”</p>

      <p class="e-paragraf">Çabucak bir yudum su içti, bakışlardan kaçınmak için dirseklerini aceleyle masaya dayadı ve ısrarla okumayı sürdürdü. Utangaçlığı çok geçmeden yok oldu.</p>

      <p class="e-paragraf">“Birkaç haftalık ömrün hiçbir değeri olmadığı fikri bende bir ay evvel yerleşmeye başladı. O zamanlar dört hafta kadar daha yaşayacağımı umuyordum. Ama üç gün önce, Pavlovsk’tan döndüğüm akşam bu fikir kafamda iyice yer etmişti. Prensin taraçasındaydım. Son bir kez insanları ve ağaçları görmek istemiştim, heyecanla Burdovski’nin hakkını savunmuştum, herkesin kollarını açıp beni kucaklamasını, benden özür dilemelerini, ben de onlardan özür dilemeyi düşünmüştüm… Tam o sırada bu inancı ruhumun derinliklerinde hissettim. Şifasız bir vereme yakalandığımı biliyor, kendimi aldatmaya çalışmıyordum. Ama bunu bildiğim halde yaşamak için büyük bir arzu duyuyordum. Yaşama sarılıyor, ne pahasına olursa olsun ömrümü uzatmak istiyordum. O zaman nedenini bilmeden beni bir sinek gibi ezmeye karar vermiş karanlık kadere kızabilirdim, bunu yapmakta haklıydım. Neden sadece kızmakla yetinmedim? Neden yaşamama artık izin verilmediğini bildiğim halde yaşamaya <span class="e-italik">başladım</span>? Artık kitap bile okuyamıyordum. Sadece altı ay ömrün kalmışsa okumak neye yarar ki? Bu düşüncelerle, kaç kez başladığım kitabı elimden attım.</p>

      <p class="e-paragraf">“Şu Meyer’in evinin duvarı neler anlatabilir, neler! Bu kirli duvarda ezberlemediğim tek bir leke kalmamıştı. Lanet olası duvar! Yine de benim için Pavlovsk’taki bütün ağaçlardan daha değerli ya da öyle olmak zorundaydı, eğer şu anda artık fark etmeseydi…</p>

      <p class="e-paragraf"><span class="e-italik">“Diğerlerinin</span> hayatını ne denli hırslı bir ilgiyle izlemeye koyulduğumu hatırlıyorum… Eskiden böyle meraklarım hiç yoktu. Odamdan çıkamayacak kadar hasta olunca, sabırsızca Kolya’nın gelmesini beklerdim. Anlattığı önemli önemsiz her olayla o kadar çok ilgileniyordum ki sanırım dedikoducu olup çıktım. Önlerinde bunca yaşam varken, nasıl olup da para pul sahibi olamadıklarını bir türlü anlamıyordum; hâlâ da öyle düşünüyorum. Yoksul bir adam tanımıştım, daha sonra bana onun açlıktan öldüğünü söylediler. O kadar kızmıştım ki, bu zavallıyı diriltselerdi sanırım onu öldürürdüm. Bazen kendimi daha iyi hissediyordum ve sokağa çıkabiliyordum. Ama sonunda sokak beni öylesine hırçınlaştırdı ki bu kez kendi isteğimle evde kalıyordum. Kaldırımlarda kaygılı, telaşlı, asık yüzlü, öfkeli insanları, görmeye dayanamıyordum. Neden sürekli kaygı ve telaş içindeler, niçin devamlı öfkeli ve hırslıdırlar? Çünkü insanlar kötüdür, çok kötü… Önlerinde altmış yıllık bir hayat varken, yaşamayı bilmiyorlarsa, mutsuzlarsa suç kimin?.. Zarnitsin, önünde daha altmış sene yaşam varken, açlıktan öldü ve suç bütünüyle kendisine aittir. Hep aynı nakarat… Paçavralarını ve nasırlı ellerini göstererek kızgınlıkla, ‘Yük hayvanları gibi çalışıp didiniyoruz ama köpekler gibi açlıktan kırılıyoruz! Başkaları çalışmıyor ama zengin!’ diyorlar. İvan Fomiç Surikov diye biri oturuyor üstümüzde… Yoksul biri sabahtan akşama kadar şunun bunun siparişlerine koşup durur, dirsekleri her zaman yırtık, düğmeleri kopuktur. O da, aç, sefil olduğunu, hasta karısına ilaç alacak parası olmadığı için öldüğünü, kışın küçük oğlunun soğuktan öldüğünü, büyük kızının fahişe olduğunu söyleyerek durmadan ağlar, sızlanır. Bu aptallara hiç mi acımıyorum; bunu da övünerek söylüyorum. Rothschild kadar zengin olmamışsa suç kimin? Rothschild gibi milyonları, bir orman altınları yoksa suç kimin? Yaşıyorsa her şey kendi elinde… Bunu anlamıyorsa suç kimin?</p>

      <p class="e-paragraf">“Artık fark etmiyor ama o zamanlar geceleri öfkeden yorganımı yırtıyordum. Ah, on sekiz yaşımda, beni sokağa atıvermelerini ne kadar çok istiyordum… Evsiz barksız, işsiz güçsüz, parasız pulsuz; koca şehirde tek bir tanıdığım olmadan, ezilmiş durumda (bu daha da iyi olurdu) ama sağlığı sıhhati yerinde… O zaman gösterirdim ben onlara…</p>

      <p class="e-paragraf">“Neyi gösterirdim?</p>

      <p class="e-paragraf">“Bu yazıyı size okumakla yeterince alçaldım. Bunu bilmediğimi mi sanıyorsunuz? Ama benim artık on sekiz yaşında olmadığımı unutuyorsunuz. Benim durumumda olan biri için altı ay yaşamak saçları ağarana kadar yaşamakla eş değerdir, bunu unutmayın! Alay edip masallar anlattığımı söyleyebilirler, olsun varsın! Ben gerçekten de masallar yaratıyor, gecelerimi bunlarla dolduruyordum. Şimdi bunları size anlatırken hatırlıyorum…</p>

      <p class="e-paragraf">“Ama zamanım tükendi, artık masal anlatacak zamanım bile kalmadı… Zaten anlatacağım kim var ki? Bu masallar benim için bir eğlenceydi… Yunanca dil bilgisi çalışmanın bile benim için yasak olduğunu anladığım zamanlar bu masallarla avutuyordum kendimi… Çünkü dil bilgisinin daha ilk sayfasında, sentaksa gelmeden evvel ölmüş olacağımı düşünerek kitabı kapatıp masanın altına fırlattım. Hâlâ orada duruyor. Matryona’nın onu kaldırmasını yasakladım.</p>

      <p class="e-paragraf">“ ‘Açıklama’mı sonuna dek okumaya gayret eden herkes, beni ya deli ya da lise öğrencisi sanacaktır. Ölüme mahkûm biri, onun için insanların yaşama değer vermediğini, tembelce, vicdansızlığın hayatların harcadıklarını, bu yüzden ona layık olmadıklarını düşünmek kolaydır diyecekler… Ama ben okurun yanıldığını, düşüncelerimin ölüme mahkûm olmamla hiçbir ilgisinin bulunmadığını belirtiyorum. Sorun şu; mutluluk nedir biliyorlar mı? Emin olun, Kolomb Amerika’yı keşfettiğinde değil onu ararken mutluydu. İnanın o, mutluluğun doruğuna ‘Yeni Dünya’nın keşfinden üç gün evvel, mürettebatının isyan edip umutsuzluk içinde gemiyi geriye, Avrupa’ya çevirmek istediklerinde ulaştı! Ama önemli olan lanet olası ‘Yeni Dünya’ değil. Zaten Kolomb da neredeyse onu göremeden, ne keşfettiğinin farkında olmadan öldü. Önemli olan yalnızca hayattır. Hayata durmadan, tekrar tekrar yeniden başlamaktır önemli olan, bulup dinlenmek değil… Ama boşuna konuşuyorum… Bütün bunların yuvarlak sözler olarak algılandığını biliyorum. Beni büyük ihtimalle güneşin doğuşu konusunda kompozisyon yazan, bir şeyler anlatmak isteyen ama bunu bir türlü başaramayan birisi olarak görüyorsunuz. Ama her şeye rağmen şunu ilave etmek istiyorum: Dâhiyane ya da yeni bir düşünceyi, hatta herhangi önemli bir düşünceyi, ciltler dolusu kitapta, otuz beş sene boyunca anlatsanız da, yine de başka insanlara tam olarak aktarmayı başaramadığınız bir yönü kalır. Bu acının izi kafanıza iyice yerleşip çıkmaz ve onu kimseye aktarmadan ölürsünüz. Belki de düşüncenizin özüdür bu… Ben de son altı aydır bana ıstırap veren düşünceleri tam olarak size açıklayamadım. Ama hiç olmazsa; bugün vardığım o ‘son inancın’ bana nelere mal olduğunu herkes anlayacaktır. İşte bu yüzden ve belirli bir amaçla, bu ‘açıklama’yı yapmak zorundaydım.</p>

      <p class="e-paragraf">“Şimdi hikâyeme geri dönüyorum.”</p>

      <p class="e-2-baslik">VI</p>

      <p class="e-paragraf">“Yalan söylemeyeceğim, bu altı ay boyunca gerçek hayatın çekiciliğine kapıldım, beni öylesine kapana kıstırdı ki mahkûm olduğumu unutuyor, daha doğrusu göz ardı ediyordum. O zamanki yaşam şartlarım hakkında da birkaç söz söylemek istiyorum. Sekiz ay evvel, hastalığım arttığında arkadaşlarım dahil eskiden görüştüğüm herkesle ilişiklerimi kesmiştim. Zaten kişilik yapısı itibariyle bir hayli üzüntülü olduğum için arkadaşlarım beni çabucak unuttu; ama başka yaradılışta olsam dahi sonuç değişmez, yine kolayca beni hayatlarından çıkarabilirlerdi. Evdeki yaşam tarzına gelince, aile ortamında da yalnızın biriydim ben. Beş ay kadar evvel odamı kilitlemeye başladım, böylece kendimi ailemden tamamıyla soyutladım. Belirli saatlerde odamı toplamak ve yemek getirmek dışında, kimsenin odama girmesine izin vermezdim. İsteklerim aynen yerine getirilirdi. Annem her isteğim karşısında titriyor, kimi zaman odama girmesine izin verdiğimde, ağlayıp sızlanmaya cesaret edemiyordu. Sürekli çocukların bağırmalarından yakındığım için, gürültü çıkarıp beni rahatsız etmesinler diye çocukları döverdi. Beni sevdiklerini sanıyorum! Kolya’yı da (ben ona sadık Kolya diyordum) epey üzdüğüm bir gerçekti. Ama son zamanlarda o da beni üzüyordu. Bunlar olağan şeylerdir; insanlar birbirlerine acı versinler diye yaratılmışlardır. Sırf bir hastaya karşı iyi davranmaya yemin ettiği için bana katlandığını fark ettim son zamanlarda ve bu beni çok kızdırdı. Dahası nedense Hıristiyan alçakgönüllülüğü gösterme konusunda, gülünç bir şekilde Prensi taklit etmeye çalıştığına inandım. Ateşli bir delikanlıdır Kolya, bu yüzden de her gördüğüne özenme eğiliminde ama artık kendi aklıyla yaşamaya başlama zamanının geldiğini düşünüyorum. Onu çok severim. Daha evvel bahsettiğim üstümüzde oturan ve sabahtan akşama kadar başkalarının işlerine koşan Surikov’u da üzüyordum. Ona yoksulluğunun kendi kabahati olduğunu söyleyip duruyordum, sonunda bir daha evime gelmeyi kesti. Kendi halinde, alçakgönüllü, uysal bir adamdır (N.B. Tevazuunun büyük bir güç olduğunu söylerler. Bunu Prense sormam lazım, gerekir, çünkü onun ifadesidir.) Mart ayında, Surikov’un küçük oğlu soğuktan öldüğü gün evlerini ziyaret ettiğimde elimde olmadan çocuğun ölüsü önünde gülümsemiştim. Surikov’a bütün suçun kendisinde olduğunu açıklamaya çalışmıştım. O anda adamcağızın dudakları birden titremeye başladı, bir elini omzuma koyup ötekiyle kapıyı göstererek, ‘Dışarı çıkın Bayım!’ dedi fısıltıyla. Çıktım. Beni kovmasından çok hoşlanmıştım. Ama daha sonraları, Surikov’un sözlerini her hatırladığımda içimde ona karşı garip, hiç istemediğim bir acıma duygusu uyanmasını engelleyemiyordum. Böyle bir hakaret anında bile, (niyetim ona hakaret etmek değildi asla ama ona hakaret ettiğimi anlıyorum) adam öfkelenemiyordu! Yemin ederim, dudakları öfkesinden titremiyordu. Beni elimden tutup, ‘gidiniz’ dediğinde bile öfkelenmemişti. Onur sahibi bir adamın davranışıydı bu, öyle ki böylesine on onurlu olmak ona yakışmıyordu bile (bu yüzden biraz da gülünç görünüyordu) ama öfkenin zerresi yoktu. Belki de birden bana karşı soğumuş, benden haz etmemeye başlamıştı. O günden sonra ona merdivende iki üç kez rastladığımda şapkasını çıkarıp bana selam verdi. Eskiden böyle davranmıyordu, mutlaka durup benimle birkaç kelime konuşurdu, ama artık mahcup bir tavırla yanımdan hemen geçiyordu. Benden nefret etse bile, ‘alçakgönüllü’ bir nefretti bu… Belki de şapkasını çıkarma sebebi başkaydı. Ben alacaklısının oğluydum ne de olsa. Anneme borçluydu ve bunu ödeyemeyecek durumdaydı. Şapkasını belki de korkudan çıkarıyordu. Büyük ihtimalle da durum böyleydi. Onunla konuşsam on dakika sonra benden özür dileyeceğinden emindim ama ona dokunmamak, kendi halinde bırakmak daha iyi diye düşündüm.</p>

      <p class="e-paragraf">Tam o sıralarda, yani Mart ortalarında, Surikov’un oğlunun öldüğü günlerde, kendimi nedense daha iyi hissetmeye başladım. İki haftalık bir süreç söz konusuydu. Akşamları dışarı çıkmaya başladım. Hava soğuyup sokakta gaz yakıldığı o Mart akşamlarını seviyorum. Kimi zaman dolaşmak için uzaklara giderdim. Bir gün, Şestilavoçnoy Sokağı’nda, yüzünü seçemediğim, ama soylu görünen biri karanlıkta önümden geçti. Elinde kâğıda sarılı bir paket vardı. Lime lime, mevsime göre ince bir palto giymişti. On adım kadar önümde olan sokak fenerine yaklaştığında cebinden bir şeyin düştüğünü fark ettim. Almak için hızlandım; zamanında davrandım, çünkü uzun kaftanlı biri yanıma sokuluverdi. Düşürülen şeyi aldığımı görünce şöyle bir bakıp geçti. Bu eski deri, içi tıka basa dolu bir cüzdandı. Neden bilmem, ilk bakışta içinde içindekinin para olmadığını düşündüm. Adam kırk adım önümdeydi, her an kalabalığa karışacaktı. Ardından koşup seslendim ama nafile. Derken soldaki bir evin kapısından giriverdi. Kapının önüne vardığımda kimseyi göremedim. Çok karanlıktı. Adamın girdiği bina, vurguncuların yaptırdıkları türden, içinde genelde yüz daire olan kocaman bir binaydı. Giriş kapısını geçince, avlunun sağ köşesinde, bir adamın yürüdüğünü görür gibi oldum ama karanlıkta başka bir şey seçemedim. Karaltının peşinden gittiğimde çok pis, dar bir merdivenin girişinde buldum kendimi. Yukarıda, hızla çıkan ayak sesleri duyunca, yetişeceğimi umarak merdivene atıldım. Basamaklar kısa ama sayıca fazlaydı. Nefesim kesildi. Beşinci katta bir kapının açılıp kapandığını işittim. Üç kat aşağıdaydım. Birkaç dakikada beşinci kata çıktım, biraz soluklanıp zile bastım. Kapıyı, küçücük bir mutfakta semaverin ateşini üfleyen bir kocakarı açtı. Sorularımdan bir şey anlamadığı belliydi. Tek kelime etmeden yandaki odanın kapısını açtı. Burası bir hayli küçük, alçak tavanlı bir odaydı; içinde gerekli birkaç parça eşyayla perdeli kocaman bir yatak vardı. Kocakarı ‘Terentiç’ diye seslendi. Yatakta uzanan adamın ismiydi bu. Terentiç belli ki biraz çakırkeyifti. Masanın üzerinde demir bir şamdanda ufak bir mum parçası yanıyordu; yanında yarım litrelik boş bir rakı şişesi gözüme ilişti. Terentiç yattığı yerden bir şeyler homurdandı, eliyle başka bir kapıyı işaret etti. Kocakarı mutfağı döndüğü için kapıyı kendim açtım ve diğer odaya girdim.</p>

      <p class="e-paragraf">Bu oda ötekinden daha dar ve küçüktü. Hareket etmekte zorlanıyordum. Neredeyse bütün oda köşeye yerleştirilmiş yataktan ibaretti. Ama nasıl olmuşsa yatağın dışında odada, üstleri döküntü dolu üç iskemle ve eski bir muşamba kanepeyle bir mutfak masası vardı. Masayla yatak arasından geçmek mümkün değildi. Aynı bitişik odadaki gibi tahta masanın üstünde demir şamdanında yağlı bir mum yanıyordu. Yatağın üstünde cıyaklayan bebek olsa olsa üç haftalıktı. İlk bakışta hasta olduğu belli solgun bir kadın, çocuğun altını değiştiriyordu. Loğusalıktan yeni kalkmışa benziyordu. Bebek dur durak bilmeden ağlıyor, anasının cılız memesini emmek için sabırsızca bağırıyordu. Kanepede, üstü frakla örtülü, üç yaşlarında bir kız çocuğu uyuyordu. Masanın yanında, üzerinde eski püskü bir redingot olan bir adam (paltosunu karyolanın üstüne atmıştı) getirdiği paketi açıyordu. Mavi kâğıda sarılı paketin içinden iki ekmekle salam çıkardı. Masanın üzerinde ayrıca bir çaydanlıkla kara ekmek kalıntıları vardı. Yatağın altında açık bir bavul ve paçavralarla dolu iki bohça göze çarpıyordu.</p>

      <p class="e-paragraf">Oda tek sözle karmakarışıktı. İlk bakışta kadınla erkeğin aslında düzgün insanlar oldukları anlaşılıyordu. Ama öyle bir yoksulluğa düşmüşlerdi ki artık durumlarını kabullenmiş, dağınıklığa karşı mücadele vermekten vazgeçmişlerdi.</p>

      <p class="e-paragraf">İçeri girdiğim esnada az evvel dönen adamla karısı, hızlı ve heyecanlı bir şekilde konuşuyordu. Belli ki adam bu defa da evine iyi haberlerle dönmemişti çünkü henüz kundaklamayı bitiremeyen kadın gözyaşlarına boğulmuştu. Adam yirmi sekiz yaşlarında, esmer ve ince yapılıydı. Yüzü favorilerle çevriliydi. Bakışları üzgündü; gururlu ve asabi biri olduğu anlaşılıyordu.</p>

      <p class="e-paragraf">Gelişim garip bir etki uyandırdı. Çabuk öfkelenmekten zevk duyan insanlar vardır, özellikle de kızgınlıkları had safhaya gelince bundan daha da fazla haz alırlar… Söz konusu insanlar akıllı ise, sonrasında büyük bir pişmanlık duyarlar. Adam şaşkınlıkla, karısı ise korkuyla bana baktı. Sanki evlerine birinin gelmesi dehşet verici bir olaymış gibi gözlerini bana dikmişlerdi. Derken daha ağzımı bile açmadan, adam öfkeyle üzerime atıldı. Düzgün giyimli birinin evlerine girip düştükleri yoksulluğu görmesi onu utandırmıştı. Kuşkusuz, başarısızlılıklarının acısını birisinden çıkarabileceği için sevinmişti de… Adamın beti benzi atmıştı, sinir krizinin eşiğinde olduğu görülüyordu. Bir an için beni dövmeye kalkışacağını düşündüm. Bu hali karısını korkuttu.</p>

      <p class="e-paragraf">Zangır zangır titreyerek, “Ne cesaretle böyle girdiniz?” diye bağırdı. Derken elimde onun cüzdanını tuttuğumu gördü.</p>

      <p class="e-paragraf">Olabildiğince sakin ve kayırsız bir sesle (olması gereken de buydu), “Sanırım bunu düşürmüşsünüz” dedim.</p>

      <p class="e-paragraf">Adam afallamıştı. Bir süre hiçbir şey anlamıyormuş gibi durdu kaldı. Ardından cebini yokladı ve eliyle alnına vurdu.</p>

      <p class="e-paragraf">“Aman Tanrım!” diye bağırdı karısına dönerek. “Bütün belgelerimiz, son aletlerim, hepsi bu cüzdanın içinde… Ah Bayım, bana nasıl yardım ettiğinizin farkında mısınız? Mahvolurdum!”</p>

      <p class="e-paragraf">Bu arada, sessizce çıkmak üzere kapının tokmağını tutmuştum ama nefesim kesildi ve öyle bir öksürük nöbetine tutuldum ki ayakta duramıyordum. Adam bana bir iskemle bulmak için dönüp durdu, sonunda birinin üstündeki paçavraları yere atarak dikkatle beni oturttu. Öksürüğüm iki üç dakika daha sürdü. Kendime gelince, adam yanıma oturdu ve hastasıyla konuşan bir doktor tavrıyla:</p>

      <p class="e-paragraf">“Acı çekiyorsunuz” dedi. “Ben… hekimim.” Doktor sözcüğünü kullanmadı. Bunu söyledikten sonra, içinde bulunduğu duruma isyan edercesine odayı gösterdi. “Görüyorum ki siz…”</p>

      <p class="e-paragraf">“Verem hastasıyım” dedim ve gitmek için ayağa kalktım.</p>

      <p class="e-paragraf">O da iskemlesinden kalktı. “Belki zamanında müdahale edilirse…” dedi.</p>

      <p class="e-paragraf">Çok şaşkındı, kendini toparlayamıyordu. Cüzdan sol elindeydi.</p>

      <p class="e-paragraf">Ben tekrara kapının tokmağını tuttum. “Endişelenmeyin!” diye sözünü kestim. “Geçen hafta B…ne’ye muayene oldum. Her şey için artık çok geçmiş. Özür dilerim!”</p>

      <p class="e-paragraf">Kapıyı açıp utanç ve minnet duygularıyla ezilmiş doktoru öylece bırakmak istedim ama lanet bir öksürük nöbetine tutuldum. Doktor beni oturtup dinlenmem için ısrar etti. Sonra karısına döndü, o da bana yanakları utançtan kıpkırmızı kesilerek birkaç teşekkür sözü söyledi. Bunun üzerine kaldım ama duruşumdan onları rahatsız etmekten çok çekindiğim açıkça anlaşılıyordu. (Böyle olması gerekirdi.) Zavallı doktorun vicdan azabı çektiğini fark ettim.</p>

      <p class="e-paragraf">Kopuk kopuk konuşmaya başladı. “Eğer ben… Size nasıl teşekkür edeceğimi bilemiyorum. Size öyle kötü davrandım ki… Görüyorsunuz…” Tekrar odayı gösterdi. “şu anda içinde bulunduğum durum ortada…”</p>

      <p class="e-paragraf">“Her şey çok açık”, dedim. “Herhalde işinizi kaybettiniz ve konuyu açıklığa kavuşturmak, tekrar işe başlamak için buraya gelmeye karar verdiniz.”</p>

      <p class="e-paragraf">Hekim bey şaşırmıştı. “Bunu nasıl anladınız?” diye sordu.</p>

      <p class="e-paragraf">“Bunu anlamak o kadar da zor değil” dedim. “Pek çok kişi taşradan kaçıp umutla buraya geliyor.”</p>

      <p class="e-paragraf">Hekim dudakları titreyerek hikâyesini anlatmaya başladı. Bir saat kadar kaldım. Anlattıkları beni etkiledi doğrusu. İl merkezlerinden birinde devlet hizmetinde çalışan bir doktormuş. Derken birtakım dolaplar dönmeye başlamış, öyle ki karısının adını bile karıştırmışlar. Bizim doktorun sabrı taşmış. Bu arada il yönetimi değişmiş; bizim doktorun aleyhine bir değişiklikmiş bu. Adamı şikâyet etmişler ve görevden alınmasını sağlanmışlar. O da elinde kalan son para ve birkaç parça eşya durumu açıklamak üzere Petersburg’a gelmiş. Her zamanki gibi ona pek kulak veren olmamış. Dilekçe vermesini söyleyip başlarından savmışlar. Daha sonra dilekçesini kabul etmemişler vesaire vesair… Kısacası, beş ay koşuşturmuş, elinde avucunda ne varsa tüketmiş. Karısının son giysileri bile rehin bırakmışlar. O sırada bir çocukları dünyaya gelmiş… ‘Dilekçemi geri çevirdiler… Yiyecek ekmeğimiz bile yok, hiçbir şeyimiz kalmadı. Karım loğusa yatağından yeni kalktı. Ben…’</p>

      <p class="e-paragraf">Karısı bir köşede hüngür hüngür ağlıyordu. Çocuk huzursuzlardı. Defterimi çıkarıp not aldım. Ayağa kalktığımda o da katlı. Korkuyla karışık bir merakla bana baktığını gördüm.</p>

      <p class="e-paragraf">“İsminizi, çalıştığınız yeri, valinin adını, tarihleri not aldım” diye izah ettim. “Bahmutov adında bir okul arkadaşım var, amcası Pyotr Matveyeviç Bahmutov üst düzey bir memurdur…”</p>

      <p class="e-paragraf">Adam titreyerek, “Pyotr Matveyeviç Bahmutov mu? Ama her şey ona bağlı…” diye bağırdı.</p>

      <p class="e-paragraf">Hekimimizin hikâyesi tıpkı romanlardaki gibi gelişti ve sonuçlandı. Bana fazla umut bağlamamalarını, benim de yoksul bir lise öğrencisi olduğumu söyledim. (Liseyi bitireli epey olmuştu tabii ama kendimi mahsus küçültüyordum.) İsmimi bilmelerine gerek olmadığını, buradan çıkınca doğruca arkadaşım Bahmutov’u görmek için Vasilevski Adası’na gideceğimi da ilave ettim. Müzmin bir bekar olan Bahmutov isminin devamını devam edecek son kişi olarak gördüğü yeğenini çok sevdiğini, isteğini ikiletmeyeceğini biliyordum. Ama fazla umut vermemek için onlara arkadaşımın benim hatırıma neler yapabileceğine bir bakacağımı söyledim sadece.</p>

      <p class="e-paragraf">Doktor, nöbet geçiriyormuş gibi tir tir titriyordu. Heyecandan alev alev yanan gözlerle bana baktı ve, “Ah, Ekselans’a durumu anlatmama izin verseler… Kendisine derdimi anlatma onuruna erişebilsem keşke!” diye bağırdı.</p>

      <p class="e-paragraf">Aynen öyle dedi, “onuruna erişebilsem”… Belki de çabalarımızın boşa çıkabileceğini bir kez daha tekrarladıktan sonra, yarın sabah gelmezsem demek ki başarısızlığa uğramışız. Beni yerlere kadar eğilerek uğurladılar. Yüzlerindeki ifadeyi asla unutmayacağım. Bir araba kiralayıp hemen Vasilevski Adası’na gittim.</p>

      <p class="e-paragraf">Bahmutov’la lisede yılları boyunca birbirimizi hiç sevmezdik. Onu bir aristokrat olarak görürdüm. Her zaman güzel giyinir, okula özel arabayla gelirdi. Ama mütevazı biriydi ve herkesle iyi geçinmeye çalışırdı. Çok neşeliydi. Fazla akıllı olduğu söylenemezdi ama yine de her zaman sınıfın birincisiydi. Ben ise hiçbir şeyde birinci olamadım. Benim dışımda herkes onu severdi. Birkaç kez benimle arkadaş olmayı denemişti ama her defasında hırçın bir tavırla ona sırt çevirmiştim. Nerdeyse bir senedir görüşmüyorduk. Üniversitede devam ettiğini biliyordum. Evine vardığımda akşam saat dokuz sularıydı. Hizmetçisi benim geldiğimi bildirdi. Bahmutov beni görünce şaşırdı. İl önce tavırları pek sıcak değildi ama hemen neşelendi ve birden bana bakarak içtenlikle; “Beni görmeye gelmek nereden aklınıza geldi Terentyev?” dedi neşeyle. Bir yandan hoşlandığım, öte yandan nefret ettiğim her zamanki sevimli, küstahça ama candan tavrıyla: “Ama neyiniz var?” diye bağırdı korkuyla. “Çok hasta görünüyorsunuz.”</p>

      <p class="e-paragraf">O bildik öksürük nöbetlerinden birine tutulmuştum. Zorla nefes alabiliyordum ve hemen bir iskemleye yığıldım.</p>

      <p class="e-paragraf">“Endişelenmeyi” dedim. “Verem hastasıyım. Sizden bir ricam olacak.”</p>

      <p class="e-paragraf">Ona doktorun hikâyesini anlattım. Amcası üzerinde büyük etkisi olduğunu, belki de yardım edebileceğini söyledim.</p>

      <p class="e-paragraf">“Tabii, elimden geleni yapmaya hazırım… Hemen yarın amcamla görüşeceğim. Her şeyi öyle güzel anlattınız ki… Yardım edebilirsem çok sevinirim… Bana başvurmak nereden aklınıza geldi Terentyev?”</p>

      <p class="e-paragraf">“Her şey amcanızın elinde… Ayrıca sizinle her zaman düşmandık Bahmutov. Soylu bir insan olduğunuzu bildiğim için, düşmanınızı reddetmeyeceğinizi düşündüm” dedim alaylı bir tavırla.</p>

      <p class="e-paragraf">Bahmutov kahkahalarla gülerek, “Tıpkı İngiltere’ye başvuran Napolyon gibi! Evet, tabii ki gerekeni yapacağım!” diye bağırdı. İskemleden kalktığımı görünce, aceleyle ve büyük bir ciddiyetle ekledi: “Hatta hemen gideceğim.”</p>

      <p class="e-paragraf">Böylece iş, kimsenin ummadığı kadar güzel bir şekilde sonuçlandı. Altı hafta sonra hekimimiz, taşrada başka bir göreve atandı; ona yolluk bile verdiler. Hatta Bahmutov’un, doktoru kendisinden ödünç para almaya razı ettiğini bile sanıyorum. Onlara sık sık gidiyordu. (Bu yüzden ben de kasıtlı olarak artık onlara uğramıyordum. Doktor bana gelince ise onu soğuk karşılıyordum.) Bu altı hafta içinde Bahmutov’a bir iki kez rastladım; doktorun veda toplantısında üçüncü kez görüştük. Bahmutov, onlar için evinde şampanyalı bir veda yemeği verdi. Doktorun karısı da katıldı ama çocuğuna bakmak üzere erkenden ayrıldı. Mayıs’ın ilk günleriydi. Duru, güzel bir akşamdı. Güneş daire şeklinde körfezde batıyordu. Bahmutov benimle birlikte eve kadar yürüdü. Nikolayev Köprüsü’nden geçerken, ikimiz de keyifliydik. Bana, her şeyin bu kadar güzel sonuçlandığını için çok sevinçli olduğunu söyledi. Bunun bütünüyle benim başarım olduğunu belirterek bana teşekkür etti. “Bazıları boşuna kişisel iyiliği önemsiz sayıyorlar…” dedi büyük bir ciddiyetle.</p>

      <p class="e-paragraf">Birden içimi dayanılmaz bir konuşma isteği kapladı. “Kişisel bir iyiliği önemsiz gören” diye başladım, “insan tabiatına kasteder, kişini kendine duyduğu onura da… ‘Toplumsal yardım’ ile kişisel yardım birbirinden çok farklıdır iki yardım türüdür. Kişinin iyilik yapma isteği asla yok olmayacaktır, çünkü bu onun için bir ihtiyaçtır. Moskova’da yaşlı bir general, daha doğrusu sivil bir asker vardı. Alman ismi taşıdığını hatırlıyorum. Hayatını hapishaneleri, suçluları ziyaret ederek geçiriyordu. Sibirya’ya yollanan sürgün kafileleri, Vorobyev Dağı’nda yaşlı generalin, onları ziyaret edeceğini önceden bilirdi. General, yaptığı işe çok büyük bir önem verir, ciddiyetle yapardı. Gelir, sürgün sıralarını denetler, her birinin önünde durup neye ihtiyaçları olduğunu sorardı. Asla nasihat vermezdi. Para ve üst baş verirken okuma bilenlere mutlaka küçük dinsel kitaplar da dağıtırdı. Onların ötekilere de okuyacağına içten inanırdı… Ne suç işlediklerini sormazdı, ancak suçlu anlatmak isterse dinlerdi. Suçlular arasında hiç ayırım yapmaz, kardeş gibi davranırdı. Onlar da ona baba gözüyle bakardı. Suçlular arasında kucağında çocuğu olan bir kadına rastlayınca yaklaşır, küçüğü okşar, güldürmek için parmaklarını şaklatırdı. Bütün ömrünü böyle geçirdi. Rusya’daki bütün suçlular onu tanırdı. Sibirya’da bulunmuş bir adam, en azılı katillerin bile generali andıklarını anlatmıştı. Oysa sürgün kafilelerini gezen general, adam başına yirmi köpekten fazla veremezdi. Bu adam, azılı suçluların generali anarken çok da fazla heyecanlanmadıklarını da belirtirdi. Mesela sırf öldürme zevkini tatmak için on kişiyi öldürmüş ya da altı çocuğu şişlemiş biri, yirmi yılda bir içini çekerek, “Şu ihtiyara ne oldu acaba? General hayatta mıdır hâlâ?” dermiş… Hepsi o kadar. Ama bu ihtiyarın onu yirmi senedir unutmayan adamın yüreğinde nasıl bir tohum ektiğini bir düşünmeli…</p>

      <p class="e-paragraf">En iyi satranç oyuncusunun, rakibinin ancak birkaç hamlesini tahmin edebildiğini duymuştum. On hamleyi hesaplayabilen bir Fransız oyuncudan bir dahi olarak bahsetmişlerdi. Bir de buradaki olasılıkları bir düşünün… Birine herhangi bir şekilde iyilikte bulunduğunuzda, karşınızdakine nüfuz ediyor, karşınızdaki de size nüfuz ediyor. Yaptığınız iyilikler sonunda bütün hayatınıza egemen olmaya başlar. Öte yandan bütün bu yaptığınız iyilikler, unutmuş olduklarınız dahil, büyüyüp gelişecektir. İnsanlığın kaderini belirleyenlerden biri belki de siz olacaksınız… Nihayet belki de bu iyilikler size dünyaya büyük bir düşünce miras olarak bırakmak yeteneği kazandıracaktır… vesaire, vesaire…” Bu konuda uzun uzun konuştum.</p>

      <p class="e-paragraf">“Hayatın sizden ne esirgediğini düşününce… “ diye bağırdı Bahmutov, Tanrı bilir kime sitem ederek.</p>

      <p class="e-paragraf">O sırada köprünün parmaklığına dayanmış Neva’ya bakıyorduk.</p>

      <p class="e-paragraf">“Aklıma ne geldi, biliyor musunuz?” dedim parmaklığa abanarak.</p>

      <p class="e-paragraf">“Kendinizi suya atmak mı?” diye korkuyla bağırdı Bahmutov. Yüzümden okunuyordu belki de.</p>

      <p class="e-paragraf">“Hayır, şimdilik bu sadece bir düşünce… Biliyorsunuz, iki üç, en fazla dört aylık ömrüm kaldı. Ama yaşamak için yalnız iki ayım kaldığını ve bir iyilik yapmak isteğine kapıldığımı farz edelim. Bizim doktorun olayı gibi mesela… Ama zaman yetersizliğinden dolayı çok çaba, koşuşturma, telaş gerektiren bu işten vazgeçip başka, bulunduğum şartlara daha uygun bir hayırlı iş aramam gerekecek. Bunun eğlenceli bir düşünce olduğunu kabul edin!”</p>

      <p class="e-paragraf">Zavallı Bahmutov benim için çok endişeliydi. Evime kadar, beni avutmaya kalkışmadan sessizce yürüdü… İnce bir davranıştı bu. Ayrılırken elimi hararetle sıktı ve beni ziyaret etmek için izin istedi. Bundan asla söz etmese de her defasında beni teselli etmeye geldiğini bilecek, böylece ölüm saatimin yaklaştığını bir kez daha hatırlayacaktım. Bunu kendisine de söyledim ve omuz silkse de bana hak verdi. Beklediğimin tersine, oldukça kibar ve saygılı bir biçimde ayrıldık.</p>

      <p class="e-paragraf">O gece, “son inancım”ın ilk tohumları atıldı. Bu <span class="e-italik">yeni</span> düşünceye dört elle sarıldım, bütün gece hiç gözümü kırpmadan en ince noktalarına kadar kafamda evirip çevirdim. Bu düşünceyi benimsedikçe, içimi bir korku sarıyordu. Sonunda benliğimi birkaç gün kurtulamadığım müthiş bir korku kapladı. Kendimde bir türlü karar verme gücünü bulamıyordum. Sonunda garip bir tesadüfün sayesinde karasızlığım sona erdi.</p>

      <p class="e-paragraf">Bu “açıklama”da, her şeyi sırasıyla, tarihleriyle yazıyorum. Bunların benim için fazla bir önemi yok ama şu anda, davranışımı değerlendirecek olanların mantıksal olarak “son inancım”a nasıl vardığımı görmelerini istiyorum. Gelelim yukarıda sözünü ettiğim ve karsızlığıma son veren o garip tesadüfe… On gün kadar evvel, Rogojin, burada söylemeyi lüzumsuz saydığım bir meseleyle ilgili olarak bana geldi. Ondan çok söz edildiğini duysam da ilk defa görüyordum. İlgilendiği bazı hususlarda kendisine bilgi verdim ve hemen gitti. İlişkimiz bu kadarla kalacaktı. Ama o, beni son derece ilgilendirmişti. Gün boyu öyle tuhaf düşüncelerin etkisinde kalmıştım ki ertesi gün onu ziyaret etmeye karar verdim. Beni görmekten memnun olmadığını anlaşılıyordu. Belli ki ilişkimizi sürdürmenin bir anlamı olmadığını düşünüyordu, ama sanırım birlikte geçirdiğimiz o bir saat iklimiz için de son derece ilginçti. Aramızda çok büyük fark, hatta zıtlık vardı. Ben, günleri sayılı biriydim. O ise hayat dolu, gününü gün eden biriydi. Kibar biri sayılmasa da akıllı, kendisiyle doğrudan ilgili olmayanı da anlama yeteneğine sahip olan bir adamdı. Ona “son inancım”dan bahsetmedim ama konuşmamadan bunu anladığını hissettim. Ses çıkarmadı, pek konuşkan biri olmadığını fark etmiştim zaten. Giderken, ona aramızdaki bütün farklılıklara ve zıtlıklara rağmen (<span class="e-italik">les extrémités se touchent</span><span class="e-dipnotno" style="font-size:0.74em;"><a class="footnote-link" href="#footnote-202-24" id="footnote-202-24-backlink">24</a></span>) kendisi de benim “son inancım”a pek de yabancı olmadığını söyledim. Bana yüzünü ekşiterek karşılık verdi, sonra kalktı ve gitmeye hazırlandığımı sanarak kasketimi getirdi. Aslında beni o iç karartan evinden uğurlamak maskesi altında kapı dışarı ediyordu. Evi bir mezara benziyor ama o burayı çok seviyor. Buna şaşmamak lazım. Onun kadar yoğun bir hayat sürdüğünde yaşadığın mekân önem teşkil etmiyor.</p>

      <p class="e-paragraf">Rogojin’e yaptığım bu ziyaret beni yorgun düşürmüştü. Zaten sabahtan beri kendimi o kadar da iyi hissetmiyordum. Akşama doğru iyice güçten düştüm ve yatmak zorunda kaldım. Zaman zaman şiddetli bir ateş basıyordu, sayıklıyordum. Kolya, saat on bire kadar yanımda kaldı. Bütün konuştuklarımızı hatırlıyorum. Ara sıra gözlerim kapanınca, İvan Fomiç’i düşümde görüyordum. Güya büyük paraya sahip olmuş. Paralarını ne yapacağını bilmiyor, onları nereye saklayacağını düşünüyor, çalınacağı korkusuyla tir tir titriyor, sonunda onları toprağa gömmeye karar veriyordu. Ben ona bu hazineyi toprağa boşuna gömeceğine, soğuktan ölen oğlunu mezardan çıkarıp küçük altın bir tabut yaptırmasını tavsiye ettim. Surikov, bu alaylı sözlerimi minnet gözyaşlarıyla kabul etti ve onarlı hemen uygulamaya koyuldu. Ben de tükürerek oradan uzaklaştım. Derken kendime geldim. Kolya bana aslında hiç uyumadığımı, sürekli Surikov’dan bahsettiğimi söyledi. Son derece sıkıntılıydım. Kolya beni endişe içinde bıraktı. Kapıyı arkasından kilitlemek üzere kalktığımda Rogojin’in evindeki kasvetli salonlardan birinde gördüğüm tabloyu hatırladım. Bir kapının üstünde asılı duruyordu. Geçerken, bana tabloyu göstermişti. Sanırım önünde beş dakika kadar durmuştum. Sanat değeri olmayan bu tablo içimde garip bir huzursuzluk uyandırmıştı.</p>

      <p class="e-paragraf">Tablo İsa’nın çarmıhtan indiriliş anını gösteriyordu. Genelde ressamlar çarmıhta ve çarmıhtan indirilmiş İsa’yı daima eşsiz bir güzellikte resmetmişlerdir. En korkunç işkenceler bile bu güzelliği yok edememiştir. Oysa Rogojin’in evinde gördüğüm tabloda, bu güzellikten eser yoktu. Bu, çarmıha gerilmeden evvel de sonsuz acılar içinde kıvranmış, işkence görmüş, yaralanış, taşıdığı çarmıhın ağırlığıyla ezilmiş, askerlerle halkın dayağını, sonunda da (en azından benim hesabıma göre) altı saat süren çarmıhın azabını çekmiş bir insanın ölüsüydü. Bu gerçekten de çarmıhtan yeni indirilmiş bir adamın yüzüydü… Ölümün sertliği başlamamıştı henüz. Yüzünden sanki hâlâ acı çektiği okunuyordu. Sanatçı bunu büyük bir ustalıkla yansıtmıştı. Böyle işkencelerden sonra, kim olursa olsun, kesinlikle böyle görünürdü. Hıristiyan Kilisesi’nin, İsa’nın çektiği ıstırabın sembolik değil gerçek olduğunu savunduğunu biliyorum. Buna göre onun bedeni tabiat yasalarının etkisindedir. Tabloda, darbelerden bozulmuş, çok şişmiş, kanlı çürüklerle dolu bir yüz gösteriliyordu. Açık gözlerinde ölüm okunuyordu; göz bebekleri kaymıştı. Ama işin garibi, işkence çekmiş bu insanın ölüsüne bakarken insanın aklına çok ilginç bir soru beliriyordu: Onun müritleri, gelecekteki havarileri, onu izleyen ve kendilerini çarmıhın dibine atan kadınlar, ona inanan bütün insanlar önlerinde böyle bir ölü gördükleri halde nasıl oldu da onun dirileceğine inanabildiler? Eğer ölüm böyle korkunç ise ve tabiat yasaları bu denli güçlüyse, bunları nasıl alt ederiz? Yaşarken tabiata hükmedebilen, “Talifa Kumi!” diyerek bir genç kızı, “Lazar, dışarı çık!” diyerek bir erkeği dirilten, yasaları yenemediğine göre bizim elimizden ne gelir? İnsan bu tabloya bakınca, tabiatı, kocaman, acımasız sessiz bir hayvan ya da ne denli tuhaf olsa da, yeni icat edilmiş kocaman bir makine olarak hayal ediyor. Bu makine, ulu, değeri hiçbir şeyle kıyaslanamaz bir varlığı, bütün tabiata, onun yasalarına ve belki de sırf o varlığın vücut bulması için yaratılmış bütün evrene bedel o varlığı duygusuzca yakalamış, parçalamış, yutuvermiştir. Bu tabloda her şeye hükmeden o karanlık, çirkin ve anlamsız, ölümsüz güç canlandırılmaktadır; ister istemez sizi de etkisi altına alan bir güç… Tabloda yer almayan ama o anda ölüyü çevreleyen insanlar, bütün umutlarını ve belki de inançlarını parçalayan o gece, büyük bir acı duymuş olmalılar. Her biri, içlerinde asla peşlerini bırakmayacak bir düşünceyi yanında götürmüş olsa da, korku içinde dağılmış olmalıydılar. Kendisi de işkence sonrası hayalini görebilseydi, çarmıha kendisi çıkar, böyle bir ölüme katlanabilir miydi? Tabloya baktığınızda, aklınıza ister istemez böyle bir soru da geliyordu. Kolya’nın gidişinden neredeyse bir buçuk saat sonra, bu düşünceler arasında gidip geldim. Belki de gerçekten sayıklıyordum; düşündüğüm her şey canlanıveriyordu. Şekli olmayan bir şeyin, soyut bir kavramın şekillenmesi mümkün müdür? Yine de bu sonsuz gücü, bu sağır ve dilsiz bu kapkaranlık gücü garip, akla hayale sığmaz bir şekilde görüyordum. Sanki elinde mum tutan birisinin, beni kolumdan çekip götürdüğüne, kocaman, iğrenç bir örümceği gösterip o gücün işte bu olduğuna beni inandırmaya çalıştığını, öfkemle alay ettiğini hatırlıyor gibiyim. Odamdaki aziz resmimim önünde geceleri küçük bir lamba yanar hep. Az ışık gelir bu lambadan yine de eşyalar seçilir, hatta ışığın altına oturunca, insan okuyabilir. Sanırım gece bir sularındaydı. Gözlerim açık yatıyordum. Ansızın odamın kapısı aralandı ve içeri Rogojin girdi.</p>

      <p class="e-paragraf">Girip kapıyı kapattı, sessizce bana baktı ve yavaş adımlarla odanın köşesine, lambanın altında duran iskemleye doğru yürüdü. Çok şaşırdım ve merakla ne yapacağını bekledim. Rogojin dirseklerini masaya dayayıp sessizce bana bakmaya koyuldu. İki üç dakika kadar böyle kaldı. Tek kelime etmemesi beni son derece sinirlendirdiğini hatırlıyorum. Neden konuşmak istemiyordu? Böyle geç bir saatte gelmesini yadırgamıştım tabii ama pek şaşırmadığımı hatırlıyorum. Aksine, gelmesini bekliyor gibiydim. Sabah düşüncelerimi ona iyice açıklamamış olsam bile, onun anladığını biliyordum. Bunun gibi düşüncelerin üzerine konuşmak için insan, geç vakitte olsa dahi gelebilirdi. Ben de bu yüzden geldiğini sandım. Sabah birbirimizden pek dostça ayrılmamıştık hatta iki üç kez bana alaylı alaylı baktığını hatırlıyorum. İşte o anda da bakışında aynı alayı okudum ve bu gücüme gitti. Karşımda duran hayali değil de Rogojin’in ta kendisi olduğunda hiç kuşku duymuyordum.</p>

      <p class="e-paragraf">Rogojin oturuyor ve alaylı alaylı bana bakmaya devam ediyordu. Sinirle yatağımın içinde döndüm, yastığıma dirseklerimi dayayıp ne kadar gerekliyse o kadar susmaya karar verdim. Nedense ilk onun konuşmaya başlaması gerektiğini düşünüyordum. Sanırım böylece yirmi dakika kadar geçti. Ansızın ya bu Rogojin değil de yalnızca bir hayalse düşüncesi geldi aklıma…</p>

      <p class="e-paragraf">Ne hastalığım sırasında ne de ondan evvel hiç hayal görmemiştim. Ama çocukluğumdan beri, hayallere pek inanmasam da, hayal görürsem hemen orada öleceğime inanıyordum. Ama gördüğümün Rogojin değil de bir hayal olduğu aklımdan geçince, hiç korkmadığımı, hatta gücendiğimi hatırlıyorum. İşin garibi gördüğüm Rogojin’in kendisi mi, yoksa hayaleti mi sorusu beni pek ilgilendirmiyordu. Aklıma başka şeyler vardı. Mesela daha bu sabah üzerinde sabahlık ayağında terlik olan Rogojin’in neden şu anda frak ve beyaz yelek giydiğini, neden boynunda beyaz bir fular taktığını merak ediyordum. Diğer yandan, eğer bu bir hayal ise ondan korkmadığıma göre neden kalkıp ona dokunmuyorum diye düşünüyordum. Böylece hayal olup olmadığını kesinlikle anlayabildim. Belki de cesaret edemiyor, korkuyordum. Tam bunu düşündüğüm anda vücudum buz kesildi. Sırtım ürperdi, dizlerim titredi. Korktuğumu anlayan Rogojin, iskemleye dayadığı kolunu çekti, doğruldu ve her an kahkaha atacakmış gibi ağzını yaydı. Dik dik bana bakıyordu. Öylesine öfkelenmiştim ki üzerine atılmaya hazırdım. Ama konuşmamaya yemin ettiğimden, yatağımdan kımıldamadım. Üstelik bunun Rogojin mi yoksa hayali mi olduğundan hâlâ emin değildim.</p>

      <p class="e-paragraf">Bu durumun ne kadar sürdüğünü hatırlamıyorum. Bazen dalıp dalmadığımı da bilmiyorum. Sonunda Rogojin kalktı, ağır ağır, dikkatle beni süzdü ve yavaşça, nerdeyse ayaklarının ucuna basarak yürüdü. Kapıyı açtı ve çıkıp ardından kapadı. Yatağımdan kımıldamadım; gözlerim açık düşünüyordum. Bu şekilde ne kadar kaldığımı bilmiyorum. Ertesi sabah dokuzu geçerken kapının vurulmasıyla uyandım. O saatte kapıyı açıp çay getirmesi için seslenmezsem, Matryona, kendisi kapımı çalardı. Öyle konuşmuştuk. Ona kapıyı açarken, kapı kapalı olduğu Rogojin’in nasıl içeri girdiğini düşündüm. Sonra gece bütün kapılarımızın kilitlendiğini, dolayısıyla Rogojin’in odama gelmesinin mümkün olmadığını anladım.</p>

      <p class="e-paragraf">Ayrıntılarıyla yazdığım bu olay, kesin kararımı vermeme yardım etti. Böylece son kararımın şekillenmesinde, mantıktan ziyade nefretin payı önemlidir. Bu denli garipleşen ve beni yıpratan bir yaşamı sürdürmenin manası kalmamıştır. Bu hayal beni küçük düşürmüştü. Bir örümcek şeklini alan bu güce teslim olmaya cesaretim yok. Karanlık bastığında artık kararımı vermiş, hafiflemiştim.”</p>

      <p class="e-2-baslik">VII</p>

      <p class="e-paragraf">“Küçük bir cep tabancam vardı. Onu çocukken, düello ve haydut hikâyeleri okuduğum, düelloya çağrılınca namlu karşısında soylu bir tavırla nasıl duracağımı hayal ettiğim o gülünç çağda almıştım. Bir ay evvel bu tabancayı gözden geçirdim. Kutusunda iki kurşun, iki üç atımlık de barut buldum ve tabancayı doldurdum. Aslında pek işe yaramayan bir tabancaydı, yana doğru atıyor, on beş adım öteye gitmiyordu. Ama doğrudan doğruya şakağa dayanınca, şüphesiz kafatasını dağıtırdı.</p>

      <p class="e-paragraf">Pavlovsk’ta, güneş doğarken, evdekilere rahatsızlık vermemek için parka gidip kendimi vurmaya karar verdim. “Açıklamam” ölümümün ardından açılacak olan polis soruşturmasını çözmeye yeterli olacaktı. Ruhbilim meraklıları ve ilgilenen herkes, aradıklarını bu yazımda bulabileceklerdi. Yine de bu açıklamamın elde ele dolaşması hoşuma gitmez. Prensten bir kopyayı saklamasını ve ötekini de Aglaya İvanovna Epançina’ya vermesini rica ediyorum. Son arzum budur. İskeletimi ise bilim yararına kullanılmak üzere Tıp Fakültesi’ne vasiyet ediyorum.</p>

      <p class="e-paragraf">Kimseye beni yargılama hakkı tanımıyorum. İçinde bulunduğum durumda bütün yargı güçlerinin üstünde olduğumu biliyorum. Kısa bir süre evvel, aklıma garip bir fikir gelmişti: Eğer şimdi mesela on kişiyi birden öldürsem ya da bu dünyada korkunç sayılan başka bir eylemde bulunsam, iki üç haftalık ömrü kalan birine nasıl bir ceza uygulayacağını doğrusu merak ettim! Hastanede gerekli bütün tıbbi müdahaleleri görerek, rahatlık içinde, hatta evimden daha rahat ve sıcak bir şekilde ve ortamda ölecektim. Acaba neden benim durumumda olanlar, şakacıktan bile olsa, böyle düşüncelere kapılmaz ki? Ama kapılanı da vardır muhakkak, ne de olsa memlekette neşeli insanların sayısı hiç de azımsanmayacak miktarda.</p>

      <p class="e-paragraf">Kimseye beni yargılama hakkı tanımasam da biliyorum ki, artık cevap veremeyecek durumda olduğum zaman insanlar beni yargılayacaktır. Bu açıklamayı işte bu yüzden yazdım; zorunlu bir açıklama olması bundan kaynaklanıyor, ama kendi hür irademle yazdığım bir açıklama bu. Yazılma sebebi de asla özür dilemek değil, özür dileyecek hiçbir kusur işlemedim çünkü.</p>

      <p class="e-paragraf">Zaten iki üç hafta ömrü kalan birinden kim ne hakla ve hangi sebeple kalan bu kısacık yaşamından mahrum eder? Hangi mahkeme bu konuda yetkilidir? Benim yargılanmam ve bir cezaya çarptırılıp çekmem kimin yararına? Bu, gerçekten birisi veya bir şey için gerekli olabilir mi? Ahlak için mi? Sağlığımı sıhhatim, gücüm yerinde olup da yaşamıma kıysaydım, süregelen ahlak kurallarına göre “insanlığı faydalı hizmetlerde bulunabileceğim” yerde hayatımı dilediğim gibi kullandığım için kınanabilirdim mesela… Ama benim içinde bulunduğum durumda, ölüm kararım zaten bir şekilde okunmuş olduktan sonra beni kim kınayabilir? Hangi ahlak için, Prensin Hıristiyanlara has bir şekilde ölmenizin belki de daha iyi olduğu tesellisini verirken çıkardığınız son can çekişme hırıltılarınız yetersizdir? Onun gibi Hıristiyanlar her zaman aynı sonuca varırlar zaten. Şu gülünç Pavlovsk ağaçlarından bahsederek benden ne istiyorlar acaba? Ömrümün son saatlerini güzelleştirmeyi mi? Ama hayatın ve sevginin bu son gölgesine kendimi bıraktığımda daha mutsuz olacağımı anlamıyorlar mı? Meyer’in duvarından ve üzerinde yazılan açık saçık masum yazılarından beni uzaklaştırınca daha mutlu olmayacağımı görmüyorlar mı hiç? Hayat denen bu sonsuz şölende bir fazlalık isem; tabiatın, Pavlovsk parkının, güneşin doğuşuyla batışının, mavi gökyüzünün ve mutlu yüzlerinizin, bütün bu güzelliğin benim için ne önemi var? Güneş ışınları içinde vızıldayan şu küçük sineğin bile bu şölenin bir parçası iken benim bir artık olduğumu bir saniyeliğine unutmazken, bu gerçeği sırf korkaklığımdan bu güne kadar anlamayı reddettiysem, bu güzellikten bana ne? Biliyorum ki Prens ve herkes bu hırçın çıkışlarımdan vazgeçip, Milvua’nın iyiliğin ve ahlakın zaferi ünlü dörtlüğünü okumamı tercih ederler.</p>

      <p class="e-paragraf"></p>

      <p class="e-paragraf">O, puissent voir votre beauté sacrée</p>

      <p class="e-paragraf">Tant d’amis sourds à mes adieux!</p>

      <p class="e-paragraf">Qu’ils meurent pleins de jours, que leur mort soit pleurée,</p>

      <p class="e-paragraf">Qu’un ami leur ferme les yeux! <span class="e-dipnotno" style="font-size:0.74em;"><a class="footnote-link" href="#footnote-202-25" id="footnote-202-25-backlink">25</a></span></p>

      <p class="e-paragraf">Ama ey naif insanlar, inanın, bu güzel Fransızca şiirde dünyanın kutsanışı altında gizlenmiş öyle bir kin var ki şair bile bu kini, duygulu gözyaşları sanmış ve bu yanılgıyla ölüp gitmiş… Huzur içinde yatsın! Biliniz ki, güçsüzlüğü ve değersizliğinin bilincinde olan kişi bir noktadan sonra kendi rezil durumundan büyük bir haz almaya başlar. Tevazu sahibi olmanın büyük bir güç olduğuna ben de inanıyorum, ama bunu dinsel anlamda söylemiyorum.</p>

      <p class="e-paragraf">Ah, din: Ölümsüzlüğü kabul ediyorum, belki de onu hep kabul etmişimdir. Şuur, ulu kuvvetin iradesiyle ışıklanarak, evrene yansısın ve ‘Ben varım!’ desin, varsın öyle olsun! Varsın bu kuvvet hiçbir açıklama yapmaksızın şuuru yok etsin! Olsun, bütün bunları kabul ediyorum. Ama bunlar olurken tevazu sahibi olmama ne lüzum var? Beni yiyecek olan, yediği için bir de benden methiyeler dizmemi beklememeli… İki hafta daha beklemeyi reddederek yukarıda birilerini kızdırmam mümkün mü? Buna inanamam. Daha ziyade değersiz varlığımın, bir atomun varlığı, evrende bir eksiğin doldurulması için gerekmiş olabilir. Tıpkı arda kalan dünyanın yaşamasına imkân sağlamak için milyonlarca varlığın her gün kurban edilmesi gerektiği gibi. Bunun pek yüce gönüllü bir düşünce olmadığının farkındasınız umarım. Varsın olsun! Birileri yok edilmeden evrenin düzeni sağlanamayacağının pekâlâ farkındayım. Bu düzeni hiç anlamadığımı da itiraf ediyorum. Ama kesin olarak bildiğim şu: “ben varım” dediğim anda evrenin düzeninden, bu dünyanın yanlışlar üzerine kurulduğundan, başka türlü olamayacağından bana ne? Bundan sonra kim, hangi sebeple beni yargılayabilir? Bu konuda istediğinizi düşünebilirsiz ama adil bir düzen değildir bu.</p>

      <p class="e-paragraf">Bununla birlikte, ne kadar istesem de ölümden sonra hayatın var olmadığına, Kutsal Gücün var olmadığına inanamıyorum. Muhakkak vardır. Ama biz, gelecek yaşamı ve onun yasalarını bilemiyoruz. Anlaşılması böylesine zor, hatta imkânsız olan bir şeyi derinine kavrayamadığım için nasıl sorumlu olabilirim? Onlar, en başta da Prens tabii, tevazu sahibi olmak gerektiğini, uslu olup itiraz etmeden söz dinlemek gerektiğini savunuyorlar. Yumuşak başlı olmamın öbür dünyada ödüllendirileceğini ileri sürüyorlar. Kutsal Gücü kavrayamadığımız için kızıp, düşüncelerimizin ona uygun olduğunu varsayarak onu küçültüyoruz. Bir kere daha tekrar ediyorum: Kutsal Gücü anlamıyorsak eğer, insanın anlayamadığı şeylerin sorumluluğunu taşıması mümkün müdür? Kutsal Gücün yasalarını ve gerçek iradesini anlayamadığım için beni nasıl yargılarlar? Hayır, en iyisi dini bir yana bırakalım.</p>

      <p class="e-paragraf">Zaten bu kadarı kâfi. Bu satırları okuduğum zaman, eminim güneş doğup göklerde yükselmeye başlayacak. Olsun! Yaşam kaynağına bakarak öleceğim. Dünyaya gelmemek elimde olsaydı, bu denli gülünç şartlarda yaşamayı kabul etmezdim kuşkusuz. Ama günlerim sayılı olsa bile, elimde hâlâ ölme gücüm var. Önemsiz bir güç, isyanım da aynı ölçüde önemsiz.</p>

      <p class="e-paragraf">Son bir açıklama: Artık ölmek istememin sebebi üç haftaya dayanma gücüm olmadığından değil. Yeterli gücüm var kuşkusuz. İstesem, bana yapılan hakaretin bilincinde olarak teselli gücü bulabilirim. Ama ben Fransız şairi değilim, böyle bir teselliye ihtiyacım yok. Ayrıca tabiat beni üç haftalık ömre mahkûm ederek, eylemlerimi öyle sınırlamış ki intihar, kendi irademle başlayıp bitirebileceğim tek eylem olabilir. Kim bilir belki de bu irade özgürlüğümü kullanmak istiyorumdur? İsyan etmek her zaman önemsiz bir eylem olmayabilir…”</p>

      <p class="e-paragraf">İpolit durdu… Açıklaması son bulmuştu.</p>

      <p class="e-paragraf">Sinirleri kopmak üzere olan hınç dolu çaresiz bir kişinin açık sözlülüğü, edep kurallarını hiçe sayan o sınırı aştığında artık hiçbir şeyden korkmaz ve her türlü rezalet çıkarmaya hazırdır, hatta bundan zevk duyar. İnsanların üzerine yürüdüğünde sonunda çan kulesinden atlayarak olası bütün anlaşmazlıkları yok etmek gibi anlaşılmaz ama kesin bir karar vardır kafasında. Bu durumda bulunan kişiler genellikle fiziksel olarak güçten düşmüştür. İpolit’e o ana dek ayakta tutan o olağanüstü gergin heyecan artık son raddeye ulaşmıştı. Hastalıktan bitap düşmüş on sekiz yaşındaki delikanlının vücudu ağaçtan koparılmış, titrek bir yaprak kadar zayıf görünüyordu. Buna rağmen bir saatten beri ilk kez dinleyicilerine baktığında gözlerinde nefret ve tiksinti okunuyordu. Ama etrafındakiler de bir o kadar kızgındı. Hepsi birden gürültü ve öfkeyle masadan kalktılar. Yorgunluk ve şarap, okunanların üzerlerinde bıraktığı etkiyi arttırıyordu.</p>

      <p class="e-paragraf">İpolit, birden iskemlesinden kalktı.</p>

      <p class="e-paragraf">Ağaçların parıldayan tepelerini Prense göstererek bağırdı: “Güneş doğdu! Güneş doğdu!” Sanki bir mucizeye şahit olmuştu.</p>

      <p class="e-paragraf">“Doğmayacağını mı sanıyordunuz?” dedi Ferdişçenko.</p>

      <p class="e-paragraf">Ganya, elinde şapkası, sıkıntılı bir sesle: “Bütün gün kavrulacak ortalık!” diye mırıldandı. “Bir ay daha kuraklık… Gidelim mi Ptizin?”</p>

      <p class="e-paragraf">İpolit, kendini kaybetmiş gibiydi. Bu sözleri hayret ederek dinledi ve birden beti benzi attı, zangır zangır titremeye başladı.</p>

      <p class="e-paragraf">Ganya’ya dik dik, gözlerini açarak baktı. “Beni aşağılamak için beceriksizce bir ilgisizlik gösterdiğinizin farkındayım” dedi. “Siz bir alçaksınız!”</p>

      <p class="e-paragraf">“Ne yaptığını Tanrı bilir!” diye kükredi Ferdişçenko. “İnsan kendini bu kadar bırakır mı?”</p>

      <p class="e-paragraf">“O sadece aptalın biri” dedi Ganya.</p>

      <p class="e-paragraf">İpolit kendini az da olsa toparladı.</p>

      <p class="e-paragraf">Hâlâ titreyerek, kopuk kopuk: “Baylar, bana öfkelenmenizi anlıyorum… “ diye söze başladı. “Bunu okumakla sizi sıktığım için üzgünüm.” Yazısını gösterdi. “Gerçi sizi daha fazla üzemediğim için üzgünüm… “ Gülümseyerek Yevgeni Pavloviç’e döndü. “Sıkıcıydım, değil mi Yevgeni Pavloviç? Söyleyin…” dedi.</p>

      <p class="e-paragraf">“Biraz uzundu ama yine de…”</p>

      <p class="e-paragraf">“Düşüncenizi saklamayın! Hayatınızda bir kere olsun yalan söylemeyin!” diye bağırdı İpolit titreyerek.</p>

      <p class="e-paragraf">“Benim için fark etmez! Rica ederim beni rahat bırakın” dedi Yevgeni Pavloviç bezgin bir sesle.</p>

      <p class="e-paragraf">Ptizin, ev sahibine yaklaştı. İyi geceler Prens” dedi.</p>

      <p class="e-paragraf">Vera büyük bir korku ve heyecanla İpolit’e atılarak ellerinden yakaladı. “Ne yapıyorsunuz? Durun… Güneş doğunca beynine bir kurşun sıkacağını söylemişti!” diye bağırdı.</p>

      <p class="e-paragraf">Aralarında Ganya’nın da bulunduğu birkaç kişi öfkeyle: “Yapmaz!” diye mırıldandı.</p>

      <p class="e-paragraf">Kolya, İpolit’in elini tuttu: “Baylar, ona bir bakın! Nasıl böyle vurdumduymaz oluyorsunuz? Prens bir şeyler yapmalıyız…”</p>

      <p class="e-paragraf">Vera, Kolya, Keller ve Burdovski, İpolit’in çevresini sarıp ellerinin tuttular.</p>

      <p class="e-paragraf">Burdovski aklını kaybetmişti sanki.“Hakkı var… Hakkı var!” diye kekeliyordu.</p>

      <p class="e-paragraf">Sarhoş, küstahça bir öfke içinde olan Lebedev, “Sormama izin verin Prens, bu konuda ne yapmayı emredersiniz?”</p>

      <p class="e-paragraf">“Siz neden söz ediyorsunuz?”</p>

      <p class="e-paragraf">“Hayır, izin verin, saygısızlık etmek istemem tabii ama şu anda burası sizin sayılsa da ev sahibi benim… Kendi çatımın altında böyle olay istemem… “</p>

      <p class="e-paragraf">General İvolgin, kendinden emin öfkeli bir sesle: “Kendini öldürmez bu yumurcak, şımarıyor işte!” dedi.</p>

      <p class="e-paragraf">“Sen çok yaşa general!” diye bağırdı Ferdişçenko.</p>

      <p class="e-paragraf">“Biliyorum, sayın general, farkındayım, yine de… Ne de olsa ev sahibiyim…”</p>

      <p class="e-paragraf">Prensle vedalaşıp elini İpolit’e uzatan Ptizin: “Bay Terentyev, yazınızda sanırım iskeletinizi Tıp Fakültesi’ne vasiyet ediyorsunuz. Kendi kemiklerinizi, değil mi?” diye sordu.</p>

      <p class="e-paragraf">“Evet, benim kemiklerim…”</p>

      <p class="e-paragraf">“Anlıyorum. Ama yanlış anlaşılmış olabilir. Böyle olaylar oluyor.”</p>

      <p class="e-paragraf">“Neden sinirlendiriyorsunuz onu?” diye atıldı Prens.</p>

      <p class="e-paragraf">“Ağlattınız işte” diye ilave etti Ferdişçenko.</p>

      <p class="e-paragraf">Ama İpolit ağlamıyordu. Gidecekmiş gibi bir hareket yaptı ama çevresindeki dört kişi sıkıca ellerinden tuttu. Gülüşmeler yükseldi.</p>

      <p class="e-paragraf">“Onu tutacaklarını önceden hesaplamıştı. Yazıyı da bu yüzden okudu zaten” dedi Rogojin. “Hoşça kal Prens. Çok oturmuşuz, kemiklerim sızlıyor.”</p>

      <p class="e-paragraf">Yevgeni Pavloviç güldü: “Gerçekten intihar etmeye niyetliyseniz, Terentyev, yerinizde olsam bütün bu sözlerden sonra sırf onlara inat olsun diye bu niyetimden vazgeçerdim” dedi.</p>

      <p class="e-paragraf">İpolit, üzerine gitmek ister gibi: “Aslında intihar etmemi her şeyden çok istiyorlar!” dedi. “Böyle bir olayı göremeyeceklerine üzülüyorlar.”</p>

      <p class="e-paragraf">“Demek siz de görmeyeceklerini düşünüyorsunuz?”</p>

      <p class="e-paragraf">“Sizi kışkırtmayı hiç istemem. Aslında bunu yapabileceğinize inanıyorum. Siz yeter ki gücenmeyin, alınmayın sakın…” dedi yatıştırıcı bir ses tonuyla Yevgeni Pavloviç…</p>

      <p class="e-paragraf">İpolit bir dosta akıl danışır gibi Yevgeni Pavloviç’e döndü. “Onlara yazdıklarımı okumakla büyük bir hata yaptığımı şimdi daha iyi anlıyorum.”</p>

      <p class="e-paragraf">“Evet, şu anda içinde bulunduğunuz durum biraz gülünç ama… Açıkçası, size nasıl bir nasihat vereceğimi bilmiyorum” dedi Yevgeni Pavloviç gülümseyerek.</p>

      <p class="e-paragraf">İpolit ona dik dik baktı. Zaman zaman kendini unutuyormuş gibiydi.</p>

      <p class="e-paragraf">“Baylar, izin verin! Bu yapılır mı hiç?” dedi Lebedev. “Kimseyi rahatsız etmemek için kendini parkta öldürecekmiş… Sanki üç adım öteye gidip intihar ederse kimse rahatsız olmaz…”</p>

      <p class="e-paragraf">“Baylar…” diye söze başladı Prens.</p>

      <p class="e-paragraf">Lebedev öfkeyle sözünü kesti: “Hayır, saygıdeğer Prens, bunun bir şaka olmadığını görüyorsunuz… Misafirlerinizden en az yarısı da bunun böyle olduğunu düşünüyor. Bütün söylediklerinden sonra artık onuru için intihar etmek mecburiyetinde… Ev sahibi olarak şahitler önünde sizi yardıma çağırıyorum!”</p>

      <p class="e-paragraf">“Ne yapmak lazım Lebedev? Yardıma hazırım.”</p>

      <p class="e-paragraf">“Şöyle yapmalıyız: İlk önce bahsettiği şu tabancayı takımıyla birlikte bize teslim etmeli. Bunu yaparsa hastalığını göz önünde bulundurarak geceyi evimde geçirmesine razı olurum, tabii ki benim gözetimim altında olması şartıyla… Ama yarın lütfen evimden ayrılsın, istediği yere gidebilir. Bağışlayın beni Prens! Silahını vermeyi reddederse, ben bir kolundan, general öbür kolundan tutarak, hemen polise başvuracağız. O zaman bu meseleyi polis çözer. Bay Ferdişçenko, tanıdık olarak, polis çağırma işini üstlenir.”</p>

      <p class="e-paragraf">Gürültüler koptu. Lebedev köpürüyor, kabına sığamıyordu. Ferdişçenko polise gitmeye hazırlanıyor, Ganya ısrarla kimsenin kendini öldürmeyeceğini tekrarlıyordu, Yevgeni Pavloviç susuyordu.</p>

      <p class="e-paragraf">İpolit, “Prens, siz hiç çan kulesinin tepesinden düştünüz mü?” diye sordu kısık bir sesle.</p>

      <p class="e-paragraf">“Ha…yır” dedi Prens safça.</p>

      <p class="e-paragraf">İpolit alev alev yanan gözlerini Prense dikerek, sanki gerçekten de ondan bir cevap bekliyormuş gibi fısıltıyla konuştu. “Bütün bu nefreti beklemediğimi mi sanıyorsunuz? Kesin artık şunu!” diye bağırdı oradakilere dönerek. “Suç bende… Hem de herkesten çok!” Cüzdanından üç dört küçük anahtar takılı çelik bir halka çıkardı. “Lebedev, işte anahtar! Sondan bir önceki… Kolya size gösterir… Kolya nerede?” diye bağırdı. “O size gösterir. Çantamı hazırlarken bana yardım etmişti. Kolya, gösterin ona… Sırt çantam, Prensin çalışma odasında, masanın altında… Şu küçük anahtarla açın… Altta, kutuda… Silahla barut. Kolya yerleştirmişti. Size gösterir Bay Lebedev. Ama yarın sabah Petersburg’a giderken, bana tabancayı geri vermeniz şartıyla… Duydunuz mu? Bunu yalnızca Prens için yapıyorum, bunu bilin…”</p>

      <p class="e-paragraf">“En iyisi bu” dedi Lebedev anahtarı alarak ve zehir gibi bir gülümsemeyle yandaki odaya koştu.</p>

      <p class="e-paragraf">Kolya, bir şeyler söylemek istermiş gibi durakladı ama Lebedev onu sürükledi.</p>

      <p class="e-paragraf">İpolit, yüksek sesle konuşup gülüşen misafirlere bakıyordu. Prens, dişlerinin şiddetli bir sıtma nöbetine tutulmuş gibi takırdadığını fark etti.</p>

      <p class="e-paragraf">Prensin kulağına eğildi. “Ne alçak adamlar!” diye fısıldadı. Onunla konuşmak için her zaman kulağına eğilip fısıldıyordu.</p>

      <p class="e-paragraf">“Aldırmayın siz onlar… İyi değilsiniz…”</p>

      <p class="e-paragraf">“Şimdi… giderim.”</p>

      <p class="e-paragraf">Birden Prense sarıldı.</p>

      <p class="e-paragraf">Tuhaf bir gülümsemeyle, “Delirdiğimi sanıyorsunuzdur!” dedi.</p>

      <p class="e-paragraf">“Hayır, ama siz…”</p>

      <p class="e-paragraf">“Şimdi giderim… Durun, hiçbir şey demeyin, bekleyin lütfen… Gözlerinizin içine bakmak istiyorum… Böyle… Bir insanla vedalaşıyorum.”</p>

      <p class="e-paragraf">Sapsarı kesilmiş İpolit, şakakları ter içinde, Prensi elinden sımsıkı tuttu ve on saniye kadar kımıldamadan ona baktı.</p>

      <p class="e-paragraf">“İpolit… neyiniz var!” diye bağırdı Prens.</p>

      <p class="e-paragraf">“Bu kadarı yeter… Hemen gidip yatacağım. Güneşin şerefine bir kadeh içmek istiyorum… Lütfen… Bırakın beni!”</p>

      <p class="e-paragraf">İpolit çabucak kadehi kaptı ve ayağa kalkıp taraçanın girişine koştu. Prens ardından gitmek istedi ama tam o anda, Yevgeni Pavloviç vedalaşmak için elini ona uzatmıştı. Bir saniye sonra taraçadan çığlıklar duyuldu. Tam bir kıyamet koptu.</p>

      <p class="e-paragraf">Olay şuydu:</p>

      <p class="e-paragraf">Sol elinde şampanya tutan İpolit taraçadaki merdivene yaklaşınca sağ elini paltosunun cebine sokmuştu. Daha sonra Keller, İpolit Prensle konuşurken de sağ elini sürekli cebinde tuttuğunu ve bu hareketi kendisinde kuşku uyandırdığını söyledi. Keller, İpolit’in peşinden koşmuş ama zamanında yetişememişti. Bir anda İpolit’in sağ elinde parlayan küçük cep tabancasının namlusu delikanlının şakağına dayandığını görmüştü. Keller, kolunu tutmak için atıldığında İpolit tetiğe basmıştı. Tetiğin sert, kuru çıtırtısı duyulmuş ama silah ateş almamıştı. Keller, İpolit’i kucakladığında hasta belki de öldüğünü sanarak baygın gibi kollarına düşmüştü. Tabanca artık Keller’in elindeydi. İpolit’i alıp iskemleye oturttular. Herkes bağırarak etrafını sardı, ne olup bittiğini anlayamamışlardı. Tetiğin sesini duydukları halde karşılarında duran İpolit bir çizik bile almamıştı. Delikanlı şaşkın şaşkın bakıyordu. O anda Lebedev’le Kolya koşarak içeri girdiler.</p>

      <p class="e-paragraf">“Silah ateş almadı mı?” diye soruyorlardı bazıları.</p>

      <p class="e-paragraf">“Acaba dolu mu değildi” dedi kimileri.</p>

      <p class="e-paragraf">Keller, silahı inceledi. “İçinde mermi yoktu” diye ilan etti.</p>

      <p class="e-paragraf">Bunu izleyen ilginç sahneyi anlatmak zor… İlk anlardaki toplu korkunun yerini gülüşmeler aldı. Durumun gülünçlüğünü fark eden bazıları alaylı kahkahalar atmaya başladı. İpolit bir sinir nöbeti geçiriyormuş gibiydi; hıçkırıklarla ağlıyor, kollarını sıkıyor, herkesin üzerine atılıp yeminler ediyordu. Ferdişçenko’ya iki eliyle sarılıp kurşun koymayı, bilerek değil kazara unuttuğunu, kurşunların yeleğinin cebinde olduğunu haykırıyordu. Tesadüfen ateş almasından korkarak tabancayı gerekince doldurmaya kararlaştırdığını tekrarlayıp dürüyordu. Prense, Yevgeni Pavloviç’e, Keller’e atılıyor, ‘şerefini kaybetmiş’ bir insan olduğunu, ‘onurunu’ kanıtlamak üzere, tabancasını ona geri vermeleri için yalvarıyordu.</p>

      <p class="e-paragraf">İpolit sonunda bilincini kaybederek yere yığıldı. Onu Prensin çalışma odasına götürdüler. Lebedev, hemen doktora haber yolladı. Kendisi ise, kızı, oğlu, Burdovski ve generalle birlikte hastanın başında nöbet tutmaya kaldı. Baygın İpolit çıkardıktan sonra, Keller odanın ortasına geldi, her sözcüğün üzerine basa basa oradakilere seslendi:</p>

      <p class="e-paragraf">“Baylar, içinizden biri, bir daha kurşunların bile bile unutulduğu kuşkusunu dile getirip zavallı gencin komedi oynadığını iddia ederse, boyunun ölçüsünü alır” dedi.</p>

      <p class="e-paragraf">Keller’in söyledikleri karşısında herkes sessizliğini korudu. Sonunda misafirler toplu olarak, aceleyle dağıldı. Ptizin, Ganya ve Rogojin birlikte çıktılar.</p>

      <p class="e-paragraf">Prens, Yevgeni Pavloviç’in fikir değiştirip, kendisiyle konuşmadan gitmeye hazırlandığını görünce şaşırdı.</p>

      <p class="e-paragraf">“Herkes gittikten sonra benimle konuşmak istemiştiniz…” dedi.</p>

      <p class="e-paragraf">Yevgeni Pavloviç iskemleye oturdu, Prensi de yanına oturttu. “Evet, bu doğru” dedi. “Ama şimdilik fikrimi değiştirdim. Biraz şaşkın olduğumu itiraf ediyorum, sanırım siz de öylesiniz… Kafam karmakarışık… Sizinle konuşmak istediğim konu hem sizin için hem de benim için son derece önemli. Bakın Prens, hayatımda hiç olmazsa bu kez bir meseleyi dürüstçe, hiçbir art niyet beslemeden halletmek istiyorum. Ama şu anda bunun üstesinden gelemem. Sanırım sizin de kafanız karışık… Bunun için… Neyse bunu daha sonra konuşuruz. Petersburg’da kaldığım bu üç gün boyunca belki de meseleyi kendiliğinden çözecektir; her ikimiz için de beklemek yararlı olacaktır sanırım.”</p>

      <p class="e-paragraf">Bunları söyledikten sonra Yevgeni Pavloviç hemen kalktı. Prens onun sinirli olduğunu fark etti; bakışlarında, daha önce görmediği bir düşmanlık sezmiş gibiydi.</p>

      <p class="e-paragraf">“Hastanın yanına mı gidiyorsunuz şimdi?”</p>

      <p class="e-paragraf">“Evet… Korkuyorum” dedi Prens.</p>

      <p class="e-paragraf">“Korkmanıza hiç gerek yok. Daha altı hafta yaşar, kim bilir burada belki iyileşir de. Bence en iyisi onu hemen yarın kapı dışarı edin.”</p>

      <p class="e-paragraf">“Belki bir şey söylemeyerek, onu kışkırttım… İntihar edeceğinden kuşkulandığımı sanmış olmasın sakın Yevgeni Pavloviç, ne dersiniz?”</p>

      <p class="e-paragraf">“Yok canım. Onun için endişelenmeniz ne kadar iyi kalpli olduğunuzu gösterir. Övülmek için ya da övülmediğine kızarak kendini öldürenler olduğunu duymuştum ama ilk defa böyle bir şeye şahit oluyorum. Bir insanın güçsüzlüğünü böylesine açıkça ortaya koyabileceğine hiç inanmazdım. Bence hemen yarın onu kapı dışarı edin.”</p>

      <p class="e-paragraf">“Yeniden intihara kalkışacağını mı düşünüyorsunuz?”</p>

      <p class="e-paragraf">“Bir daha yapmaz. Ama yine de bu tür insanlardan, bu Rus Lasaner’den, sakınmak lazım! Böyle yeteneksiz, telaşlı ve hırslı önemsiz kişiler için cinayet sıradan bir iştir…”</p>

      <p class="e-paragraf">“İpolit hakkında gerçekten böyle mi düşünüyorsunuz?”</p>

      <p class="e-paragraf">“Özü aynı… Bu bayın, tıpkı açıklamasında okuduğu şakacıktan on kişiyi boğazlayabileceğini göreceksiniz. Sözleri uykumu kaçıracak.”</p>

      <p class="e-paragraf">“Kaygılarınız abartılı olabilir.”</p>

      <p class="e-paragraf">“Hayret edilecek birisiniz Prens. Onun <span class="e-italik">şimdi</span> on kişiyi öldürebileceğine inanmıyor musunuz?”</p>

      <p class="e-paragraf">“Ne diyeceğimi bilemiyorum. Bunlar çok garip şeyler… ama…”</p>

      <p class="e-paragraf">“Peki, nasıl isterseniz!” diye bitirdi konuşmasını Yevgeni Pavloviç. “Ama dikkat edin de bu on kişiden biri siz olmayasınız, cesur adam!”</p>

      <p class="e-paragraf">Prens, düşünceli düşünceli Yevgeni Pavloviç’e baktı. “Bana kalırsa kimseyi öldürmeyecektir” dedi.</p>

      <p class="e-paragraf">Öteki öfkeyle güldü.</p>

      <p class="e-paragraf">“Hoşça kalın, vakit zamanı! Bu arada, açıklamasının bir kopyasını Aglaya İvanovna’ya vasiyet etmesi dikkatinizi çekti mi?”</p>

      <p class="e-paragraf">“Fark ettim… Bunun üzerine düşünüyorum.”</p>

      <p class="e-paragraf">“Düşünün, düşünün, tamı tamına on kişi” dedi Yevgeni Pavloviç gülerek ve çıktı.</p>

      <p class="e-paragraf">Bir saat sonra, saat dört sularında Prens, parka indi. Biraz uyumaya çalışmış ama kalbi hızla çarptığı için bunu başaramamıştı. Evde ortalık yatışmış, İpolit uykuya dalmıştı. Çağırdıkları doktor, tehlikeli bir durum olmadığını söylemişti. Lebedev, Kolya ve Burdovski nöbetleşmek için hastanın odasından kalmışlardı. Durum kontrol altındaydı.</p>

      <p class="e-paragraf">Ama Prensin endişesi an be an artıyordu. Dalgın dalgın bakarak parkta gezindi, sonunda istasyonun önündeki geldi. Orkestranın boş sıralarıyla sehpalarını görünce durakladı. Bu yer nedense gözüne çok çirkin göründü Geri döndü, Epançinler’le bir gün evvel geçtiği yoldan alana gittiği yere yürüdü. Yeşil banka varınca oturdu ve birden kahkahalarla güldü ama hemen yaptığından utanıp kendine kızdı. Canı çok sıkkındı, uzaklara, bilmediği bir yere gitmek istiyordu… Ama nereye… Başının üstünde küçük bir kuşun cıvıldamasını duydu ve yaprakların arasında onu aramaya başladı. Derken kuş birden süzülerek uçtu. Prens tam o anda nedense, İpolit’in cümlesindeki “güneş ışınları içinde vızıldayan küçük sineği…” hatırladı. “Güneş ışınları içinde vızıldayan şu küçük sineğin bile bu şölenin bir parçası iken benim bir artık olduğumu bir saniyeliğine unutmazken, bu gerçeği sırf korkaklığımdan bu güne kadar anlamayı reddettiysem, bu güzellikten bana ne?” Bu cümle onu çok etkilemişti. Birden hafızasında bir hatıra canlandı…</p>

      <p class="e-paragraf">İsviçre’de, tedavisinin ilk yılında, hatta ilk aylarındaydı… O zamanlar tam bir budalaydı; doğru dürüst konuşamıyor, ona sorulanı bazen anlayamıyordu. Güneşli, açık bir günde dağlara çıkmış, kafasında tam olarak belirginleşmeyen bir düşünceyle uzun uzun dolaşıp durmuştu. Önünde parlak bir gökyüzü, ayaklarının dibinde göl, etrafında uçsuz bucaksız bir ufuk uzanıyordu. İçinde acıyla uzun uzun bakmıştı. İşte şu anda bu sonsuz ışık denizine ellerini uzatarak gözyaşı döktüğünü hatırlamıştı. Ona en çok acı veren de etrafında gördüğü her şeye yabancı olmasıydı. Çocukluğundan beri bu sonsuz şölenin dışında kalmıştı… Her sabah, güneş pırıl pırıl yükselmiş, uzaklardaki yüce dağ, göğün en uzak kıyısında erguvan rengi alevlerle yanmıştı. Güneş ışınları içinde vızıldayan şu küçük sinek bile bu şölenin bir parçası, Her varlığın bir yolu var ve şarkı söyleyerek gidip geliyor o yolda. Yalnız o her şeyin dışında, ne insanları ne de doğanın sesini anlıyor. Bir yabancı, fazlalık, artık… Tabii o zamanlar bu düşüncelerini dile getirmekten aciz için için acı çekiyordu. İpolit sanki bütün bu düşünceleri ondan, önceleri söylediği sözlerden, döktüğü gözyaşlarından almıştı. Nedense bunu düşündükçe yüreği daha hızlı çarpıyordu…</p>

      <p class="e-paragraf">Prens bankın üstünde uyukluyordu ama uykusunda bile acı çekiyordu. Uyumak üzereyken, İpolit’in on kişiyi öldüreceğini sözlerini hatırladı ve bu düşüncenin saçmalığına güldü. Çevresinde derin ve görkemli bir sessizlik hakimdi. Yaprakların hışırtısı bu sessizliği daha da belirginleştiriyordu sanki. Birbiri ardınca sıkıntılı, içini ürperten düşler gördü. Sonunda yanına bir kadın yaklaştı, çok iyi tanıdığı bir kadındı bu… İsmini söyleyebildiği, yüzünü gösterebildiği bu kadın şu anda nedense daha evvel gördüğünden çok ama çok farklıydı. Kadını yeni yüzüyle görmekten büyük bir acı duydu. Bu yüzde öyle bir pişmanlık ve dehşet ifadesi vardı ki kadın, sanki az evvel korkunç bir cinayet işlemişti. Solgun yanağının üzerinde bir damla yaş parlıyordu. Parmağını dudaklarına götürerek Prense onunla gelmesi için işaret etti. Sessiz olması için yalvarıyordu. Prensin yüreği duracak gibi oldu. Kadını bir cani olarak görmek istemiyordu ama az sonra bütün hayatını etkileyecek korkunç bir olay gerçekleşeceğini seziyordu. Kadın ona biraz ileride bir şey göstermek ister gibiydi. Prens kadını izlemek için ayağa kalktı ama o anda yanı başında berrak bir gülüş çınladı; ansızın elinin içinde bir el buldu. Bu eli hızla sıktı ve uyandı. Prensin önünde kahkahalarla gülen Aglaya duruyordu.</p>

      <p class="e-2-baslik">VIII</p>

      <p class="e-paragraf">Aglaya gülüyordu ama bir yandan da kızgındı.</p>

      <p class="e-paragraf">Küçümseyen bir ifadeyle, “Uyuyorsunuz!” diye bağırdı.</p>

      <p class="e-paragraf">Henüz kendine gelemeyen şaşkın Prens Aglaya’yı tanıdı. “Siz misiniz?” diye kekeledi. “Ah, tabii ya, buraya sizinle görüşmek için gelmiştim… Uyuyakalmışım.”</p>

      <p class="e-paragraf">“Gördüm.”</p>

      <p class="e-paragraf">“Buraya sizden başka gelen oldu mu? Başka… bir kadın…”</p>

      <p class="e-paragraf">“Başka bir kadın mı?”</p>

      <p class="e-paragraf">Prens nihayet kendine gelmişti.</p>

      <p class="e-paragraf">Düşünceli düşünceli: “Belli ki bu sadece bir rüyaydı…” dedi. “Ama böyle bir anda böyle bir düş görmem çok tuhaf… Oturun.”</p>

      <p class="e-paragraf">Aglaya’yı kolundan tutup banka oturttu, kendisi de yanına oturdu. Dalgın bir hali vardı. Aglaya sessizce Prensi süzüyordu. Prens de ona bakıyor ama görmüyor gibiydi. Genç kız kızardı.</p>

      <p class="e-paragraf">“Ah… şey… İpolit kendini vurdu” dedi prens titreyerek.</p>

      <p class="e-paragraf">Aglaya, “Ne zaman? Evinizde mi?” diye sordu ama fazla şaşırmış görünmüyordu. “Sanırım dün gece hâlâ hayattaydı, öyle değil mi?” dedi ve birden canlanarak, “Böyle bir olaydan sonra, nasıl uyuyabiliyorsunuz?” diye bağırdı.</p>

      <p class="e-paragraf">“Ama ölmedi, tabanca ateş almadı.” Prens, Aglaya’nın isteği üzerine, bir önceki gece olan bitenleri en ince ayrıntılarıyla anlattı. Aglaya, onu daha çabuk anlatması için sürekli sıkıştırıyor ama bir yandan da olayla ilgisi olmayan sorularla sözünü kesiyordu. Bu arada Yevgeni Pavloviç’in söylediklerini merakla dinledi, hatta konuyla ilgili birkaç soru yöneltti.</p>

      <p class="e-paragraf">“Bu kadar yeter! Elimi çabuk tutmalıyım” dedi sonunda. “Sadece bir saatim var. Buraya geldiğimi bilmemeleri için saat tam sekizde evde olmalıyım. Buraya gelmemin bir sebebi var. Ama kafamı allak bullak ettiniz. İpolit’e gelince, sanırım tabancasının ateş almamış olması tam ona göre bir olay. Siz onun kesinlikle intihar edeceğine, bu işte bir oyun olmadığına emin misiniz?”</p>

      <p class="e-paragraf">“Eminim.”</p>

      <p class="e-paragraf">“Mümkündür. Demek yazdıklarını bana vermenizi istemiş. Neden getirmediniz?”</p>

      <p class="e-paragraf">“Ama İpolit ölmedi ki! Kendisine sormam lazım.”</p>

      <p class="e-paragraf">“Sormanıza lüzum yok, getirin… Bu belki de onun çok hoşuna gider, çünkü sırf yazdığı açıklamayı okumam için intihara kalkıştı. Rica ederim Lev Nikolayeviç, sözlerime gülmeyin. Bu tahminim gerçek olabilir.”</p>

      <p class="e-paragraf">“Gülmüyorum. Sebebin bu olabileceğine ben de inanıyorum.”</p>

      <p class="e-paragraf">Aglaya çok şaşırmıştı. “Siz de mi? Gerçekten böyle mi düşünüyorsunuz?”</p>

      <p class="e-paragraf">Aglaya hızlı hızlı konuşuyordu ama kimi zaman takılıp sözlerini tamamlayamıyordu. Prensi bir konuda uyarmak için acele ediyormuş gibiydi. Cesur ve yer yer kışkırtıcı sözlerine rağmen aslında biraz da korkuyordu. Kendine güveniyor gibi görünmek istese de çekingen bir tavırla bankın ucunda oturuyor, sık sık kızarıyor ve titriyordu. Üzerindeki günlük, sade elbise ona çok yakışıyordu.</p>

      <p class="e-paragraf">“Kuşkusuz, sadece sizin değil, bizim de övgümüzü kazanmak istiyordu…” dedi Prens, İpolit’in intihar teşebbüsünü kastederek.</p>

      <p class="e-paragraf">“Övgümüzü kazanmak mı?”</p>

      <p class="e-paragraf">“Size bunu nasıl izah edebilirim bilmiyorum… Anlatması zor. Kuşkusuz herkesin çevresini sarıp onu sevip saydıklarını söylemesini ve ölmemesi için yalvarmasını istiyordu. Böyle bir anda en çok sizin isminizi andığına göre, en çok sizi düşünmüş olmalı. Hem de farkına varmadan…”</p>

      <p class="e-paragraf">“Hiçbir şey anlamıyorum… Düşündüğünün farkında olmadan beni nasıl düşünüyordu… Sanırım anlıyorum. Biliyor musunuz, ben on üç yaşındayken, belki otuz kez ana babama bir mektup bırakarak kendimi zehirlemek istemiştim. Kendimi tabutun içinde yatmış olarak hayal ederdim, ailem ise ağlaşır ve bana kötü davrandıkları için üzülürdü… Neden gülümsüyorsunuz?” dedi birden kaşlarını çatarak. “Siz neler hayal ediyorsunuz? Mareşal olduğunuzu, Napolyon’u yendiğinizi herhalde…”</p>

      <p class="e-paragraf">“Gerçekten doğru, özellikle uyumadan evvel hep bunları düşünürüm!” dedi Prens gülerek. “Ama Napolyon’u değil Avusturyalıları yenerim.”</p>

      <p class="e-paragraf">“Ben şaka yapmıyorum Lev Nikolayeviç. İpolit’le görüşüp, konuşmayı düşünüyorum; kendisine de söyleyebilirsiniz. Size gelince, bence İpolit’i yargılamanız kaba bir davranış. Sizde sevgi eksik, sadece hakikati görüyorsunuz bu da haksızlık etmenize sebep oluyor.”</p>

      <p class="e-paragraf">Prens düşüncelere daldı.</p>

      <p class="e-paragraf">“Bence siz bana haksızlık ediyorsunuz. Ben onun böyle düşünmesinde bir kötülük görmüyorum. Herkes böyle düşünebilir. Ayrıca bu, bilinçli bir düşünce olmaktan ziyade bir istekti… Son olarak insanlarla birlikte olmak, onların sevgisini, saygısını kazanmak istiyordu. Çok güzel duygular bunlar, ne var ki beklediği gibi çıkmadı. Hastalık ve başka bazı sebeplerden dolayı… Hem bazı insanların elinden kolayca her şey gelirken, bazıları da ne yaparlarsa yapsınlar, başarılı olamazlar…”</p>

      <p class="e-paragraf">“Böyle derken kendinizi kastediyorsunuz galiba” dedi Aglaya.</p>

      <p class="e-paragraf">Prens sorunun kurnazca sorulduğunu fark etmeden: “Evet” dedi.</p>

      <p class="e-paragraf">“Yine de yerinizde olsam asla uyumazdım. Demek siz başınızı dayar dayamaz uyuyuveriyorsunuz, öyle mi? Hiç hoş değil…”</p>

      <p class="e-paragraf">“Ama bütün gece uyumadım, epey dolaştım… Dünkü yere gittim, sonra da buraya gelip oturdum, uzun uzun düşündüm, birden içim geçivermiş…”</p>

      <p class="e-paragraf">“Demek öyle? Dünkü olay yerine neden gittiniz?”</p>

      <p class="e-paragraf">“Bilmem, öyle işte…”</p>

      <p class="e-paragraf">“Neyse, pek de önemli değil… Sürekli sözümü kesiyorsunuz. Müzik yerine gitmenizden bana ne? Düşünüzde gördüğünüz kadın kimdi?”</p>

      <p class="e-paragraf">“Şey… Siz de gördünüz onu…”</p>

      <p class="e-paragraf">“Anlıyorum… Siz onu çok… Nasıl gördünüz onu?” Birden sözünü kesti. “Anlatmayın sakın… Hiçbir şey bilmek istemiyorum.”</p>

      <p class="e-paragraf">Aglaya soluklanmak ya da cesaretini toplamak ister gibi durdu.</p>

      <p class="e-paragraf">“Sizi buraya çağırma sebebim arkadaşım olmanızı istememdi. Size arkadaşım olmanızı teklif ediyorum… Bana neden böyle bakıyorsunuz?”</p>

      <p class="e-paragraf">Prens, o anda Aglaya’nın kıpkırmızı kesildiğini fark etmiş, dikkatle ona bakıyordu. Aglaya kızardıkça, kendine daha çok öfkelenirdi; bu da gözlerinden belli olurdu. Kabahati olsun olmasın, çoğu zaman hırsını karşısındakinden çıkarırdı. Yabani ve utangaç yaradılışını bildiğinden, genelde az konuşurdu ve kız kardeşlerinden daha sessizdi. Böyle nazik durumlarda ise söze kibirle, hatta küçümseyerek başlardı. Kızardığını ya da kızaracağını her zaman önceden hissederdi.</p>

      <p class="e-paragraf">Prensi küstahça süzerek: “Bu teklifimi belki de kabul etmek istemiyorsunuz” dedi.</p>

      <p class="e-paragraf">Prens mahcup olmuştu. “Ah, tam aksine, tabii isterim. Ama gerek yoktu… Yani bunun için bir teklif yapılmasına lüzum yoktu” dedi utangaç bir ses tonuyla.</p>

      <p class="e-paragraf">“Sizi buraya neden çağırdığımı düşünüyordunuz ki? Yoksa siz de evdekiler gibi beni küçük bir aptal mı sanıyorsunuz?”</p>

      <p class="e-paragraf">“Sizi aptal olarak gördüklerini bilmiyordum. Ben… böyle düşünmüyorum.”</p>

      <p class="e-paragraf">“Böyle düşünmüyorsunuz demek ki? Akıllıca bir davranış, ayrıca kendinizi çok ince bir biçimde ifade ettiniz.”</p>

      <p class="e-paragraf">“Hatta bazen çok akıllı sözler söylediğinizi düşünüyorum. Az evvel mesela çok anlamlı bir söz söylediniz. İpolit konusunda, ‘Sizde sevgi eksik, sadece hakikati görüyorsunuz bu da haksızlık etmenize sebep oluyor’ dediniz. Bunu unutmayacağım ve üzerinde düşüneceğim.”</p>

      <p class="e-paragraf">Aglaya birden sevinçle kızardı. Ruh halindeki bu gelgitler hızla ve gözle görünürdü. Prens onun mutlu olmasına çok memnun oldu ve ona bakarak sevinçle güldü.</p>

      <p class="e-paragraf">“Size bir şey söylemek istiyorum” diye söze başladı Aglaya. “Bütün bunları anlatmak için sizi çok bekledim. Mektubunuzu aldığımdan beri, hatta ondan da… Size söylemek istediklerimin büyük bir bölümünü dün gece duydunuz. Sizi, çok namuslu, çok dürüst bir insan olarak görüyorum. Bazen sizin hakkınızda… yani hasta olduğunuzu söylüyorlar ama ben buna katılmıyorum. Bu doğru değil… Bu konuda herkesle tartışıyorum. Siz gerçekten akıl bakımından hasta olabilirsiniz… Bunu söylediğim için bana gücenmeyin… Ama sizin asıl aklınız, diğer insanlardan daha gelişmiş, daha üstündür. Çünkü iki tür akıl vardır: Birisi asıl, diğeri ikincil… Öyle değil mi?”</p>

      <p class="e-paragraf">Prens zor duyulur bir sesle: “Belki de…” dedi; yüreği hızla çarpıyordu.</p>

      <p class="e-paragraf">Aglaya böbürlenerek konuşmasını sürdürdü: “Beni anlayacağınızdan emindim. Prens Şç. ve Yevgeni Pavloviç bu iki akıl arasındaki ayrımı anlamıyor. Aleksandra da öyle. Ama inanır mısınız, annem bunu anladı!”</p>

      <p class="e-paragraf">“Lizaveta Prokofyevna’ya çok benziyorsunuz.”</p>

      <p class="e-paragraf">“Gerçekten mi?” dedi Aglaya şaşırarak.</p>

      <p class="e-paragraf">“Tanrı şahidimdir!”</p>

      <p class="e-paragraf">Aglaya biraz düşündü, sonra: “Teşekkür ederim” dedi. “Anneme benzediğim için çok mutluyum. Siz anneme büyük bir saygı duyuyorsunuz, öyle değil mi?” diye ekledi sorunun saflığının farkına varmadan.</p>

      <p class="e-paragraf">“Gerçekten de ona karşı büyük saygım var. Bunu anladığınız için mutluyum.”</p>

      <p class="e-paragraf">“Ben de… Çünkü zaman zaman onunla alay ettiklerini fark ettim. Size asıl söylemek istediğim şey şu: Uzun uzun düşündüm. Evde benimle alay etmelerini, küçük aptal yerine koymalarını istemiyorum. Yevgeni Pavloviç’i reddettim. Beni evlendirmek istemelerinden bıktım usandım artık! Ben… ben… evden kaçmak istiyorum! Sizi de bana yardım etmeniz için seçtim.”</p>

      <p class="e-paragraf">“Evden kaçmak mı!” diye bağırdı Prens.</p>

      <p class="e-paragraf">“Evet, evden kaçmak!” diye haykırdı Aglaya ateşle. “Durmadan beni utandırmalarını istemiyorum artık. Hiç kimsenin önünde kızarmak istemiyorum, ne onların ne Yevgeni Pavloviç’in ne de Prens Şç.’nin… İşte bu yüzden sizi seçtim. Sizinle her şeyi konuşabilirim. Siz de benden hiçbir şey saklamamalısınız. Kendimle konuşuyormuşçasına konuşabileceğim birinin olmasını istiyorum. Bu yüzden sizi seçtim. Onlar ise hemen sizi sevdiğimi söylediler. Bunlar sizin gelişinizden evveldi, oysa mektubunuzu bile göstermemiştim. Şimdi hepsi aynı şeyi söyleyip duruyorlar. Cesur olmak istiyorum. Balolara gitmek istemiyorum, insanlara hizmet etmek istiyorum. Yirmi yıldır evde hapis kaldım. Tek düşünceleri beni evlendirmek… Daha on dört yaşında aptal bir çocukken bile kaçma planları yapardım. Şimdi her şeyi ayarladım… Yurt dışındaki hayat konusunda bilgi almak için sabırsızlıkla sizi bekliyordum. Hiç gotik tarzda inşa edilmiş büyük bir kilise görmedim… Roma’ya gitmek, bütün bilimsel kuruluşları görmek, Paris’te okumak istiyorum… Bütün sene boyunca çalıştım, hazırlandım, pek çok kitap okudum, yasak olanları bile… Aleksandra ve Adelaida istedikleri her kitabı okuyabiliyorlar, onlara izin var. Bana gelince ben sürekli gözetim altındayım… Kimseyle kavga etmek istemiyorum ama annemle babama hayat tarzımı kökten değiştirmeye karar verdiğimi söyledim. Eğitimle ilgilenmeyi düşünüyorum ve bu konuda size güveniyorum çünkü çocukları sevdiğinizden bahsetmiştiniz. Şimdi olmasa bile ileride, birlikte eğitimle uğraşır mıyız? Birlikte yararlı işler yapmamızı istiyorum. Bir general kızı gibi yaşamak yeter artık… Prens, siz çok eğitimli, çok bilgili birisiniz, öyle değil mi?”</p>

      <p class="e-paragraf">“Yoo, değilim!”</p>

      <p class="e-paragraf">“Çok yazık, sanıyordum ki… Neyse… Sizi seçtiğime göre, yine de bana yol gösterirsiniz.”</p>

      <p class="e-paragraf">“Bu çok anlamsız, Aglaya İvanovna.”</p>

      <p class="e-paragraf">“Evden kaçmak istiyorum!” diye bağırdı tekrar Aglaya, gözleri parlıyordu. “Siz razı gelmezseniz, Gavrila Ardalyonoviç’le evleneceğim. Ailemin beni kötü bir kadın sayıp bilmem neyle suçlamalarını istemiyorum!”</p>

      <p class="e-paragraf">Prens neredeyse yerinden fırlayacaktı. “Aklınızı mı kaçırdınız siz?” diye bağırdı. Sizi kim, neyle suçluyor?”</p>

      <p class="e-paragraf">“Evdeki herkes, annem, ablalarım, babam, Prens Şç., hatta şu sizin iğrenç Kolya’nız! Yüzüme karşı söylemeseler bile böyle düşünüyorlar. Hepsine açıkça bütün bunları söyledim. Annem bütün gün hasta yattı. Ertesi gün babam ile Aleksandra benim ne dediğimi bilmediğimi öne sürdüler. Ben de aslında her şeyi bildiğimi, artık küçük bir kız olmadığımı, iki sene evvel her şeyi daha iyi anlamak için Paul Kock’un iki romanını okuduğumu açık açık anlattım. Bunları duyunca annem neredeyse bayılacaktı.”</p>

      <p class="e-paragraf">Prens bir şeyler hatırlıyormuş gibi dikkatle Aglaya’ya bakıp gülümsedi.</p>

      <p class="e-paragraf">Karşısında duran kızın bir zamanlar küstah, kibirli bir tavırla Gavrila Ardalyonoviç’in mektubunu okuyan gururlu Aglaya olduğuna bir türlü inanamıyordu. Bu başına buyruk kibirli güzel kızın içinde böyle küçücük bir çocuğun saklı olduğuna hayret ediyordu.</p>

      <p class="e-paragraf">“Siz hep evde mi yaşadınız Aglaya İvanovna?” diye sordu. “Yani mesela hiç yatılı bir okula gitmediniz mi?”</p>

      <p class="e-paragraf">“Hiçbir yere gitmedim. Saksıda büyüyüp yaşadım hep… Ancak evlenince ayrılırım artık. Neden alaylı alaylı gülüyorsunuz? Siz de mi benimle alay ediyor ve onlarla bir oluyorsunuz?” dedi kaşlarını çatarak. “Lütfen beni kızdırmayın, zaten bana neler olduğunu bilmiyorum… Sizin buraya, benim size âşık olduğuma, size randevu verdiğime inanarak geldiğinizden eminim!” Aglaya bunları öfkeyle söylemişti.</p>

      <p class="e-paragraf">Çok heyecanlanan prens, “Gerçekten de dün bundan korkmuştum” diye safça itiraf etti. “Ama şimdi görüyorum ki…”</p>

      <p class="e-paragraf">Aglaya’nın alt dudağı titremeye başladı. “Nasıl!” diye bağırdı. “Korktunuz demek! Bunu düşünmeye nasıl cesaret edebilirsiniz? Aman Tanrım! Yoksa sizi buraya tuzağa düşürmek, benimle evlenmek zorunda bırakmak için çağırdığımı mı düşünüyordunuz?”</p>

      <p class="e-paragraf">“Aglaya İvanovna, utanmıyor musunuz? Temiz ve saf yüreğinizde nasıl doğar bu tür düşünceler? Söylediklerinize inanmadığınıza bahse girerim!”</p>

      <p class="e-paragraf">Aglaya, söylediklerinden kendisi de utanmış gibi başını eğdi.</p>

      <p class="e-paragraf">“Utanmıyorum” diye mırıldandı. “Hem yüreğimin saf olduğunu nereden biliyorsunuz? Bana aşk mektubu yollamaya nasıl cesaret edersiniz?”</p>

      <p class="e-paragraf">“Aşk mektubu mu? Size yazdığım mektuba aşk mektubu diyorsanız ha! Hayatımın en zor günlerinde sizi düşündüm ve bir ışık gibi aydınlattınız yüreğimi. İçimden kopan bu satırlar son derece saygılı bir dille yazılmıştır. Ben…”</p>

      <p class="e-paragraf">Aglaya, pişmanlık dolu bir sesle: “Peki peki” diye sözünü kesti. Mahcup olmuş, korkmuştu. Prense doğru eğildi ve yüzüne bakmamaya çalışarak, ona darılmamasını rica etmek için omzuna dokunacak gibi oldu. “Aptalca sözler ettim” dedi heyecanla. “Sadece sizi denemek için… Hiçbirini duymamış olun. Size hakaret ettimse, bağışlayın. Rica ederim, bana öyle bakmayın, çevirin başınızı. Bazen ağzımdan beni bile ürküten sözler kaçıyor. Az evvel bu mektubu hayatınızın en zor günlerinde yazdığınızı söylediniz. Ne zaman yazdığınızı biliyorum” dedi sesini alçaltıp bakışlarını eğerek.</p>

      <p class="e-paragraf">“Ah, bir bilseniz!”</p>

      <p class="e-paragraf">“Biliyorum!” diye bağırdı Aglaya heyecanla. “Birlikte kaçtığınız o iğrenç kadınla bir ay boyunca aynı odaları paylaştınız…”</p>

      <p class="e-paragraf">Bunları söylerken beti benzi atmıştı. Ansızın kalktı ama hemen kendini toparlayarak tekrar oturdu. Dudağı titriyordu. Bir süre sessiz kaldılar. Prens bu kabına sığmaz davranışları neye yoracağını bilmiyordu.</p>

      <p class="e-paragraf">“Sizi hiç sevmiyorum!” diye kestirip attı Aglaya birden. Prens sesini çıkarmadı.</p>

      <p class="e-paragraf">Aglaya başını eğdi ve zor duyulan bir sesle: “Gavrila Ardalyonoviç’i seviyorum ben…” dedi.</p>

      <p class="e-paragraf">“Bu doğru değil!” diye fısıldadı Prens.</p>

      <p class="e-paragraf">“Yalan mı söylüyorum yani? Ama doğru. İki gün evvel, bu bankta, ona söz verdim.”</p>

      <p class="e-paragraf">Prens bir an düşündü; ürkmüş gibi bir hali vardı.</p>

      <p class="e-paragraf">“Doğru değil bu” dedi kendinden emin bir sesle. “Bunu şimdi uydurdunuz.”</p>

      <p class="e-paragraf">“Pek kibarsınız. O tamamen değişti ve beni çok seviyor. Beni canından daha fazla sevdiğini kanıtlamak için gözlerimin önünde elini yaktı.”</p>

      <p class="e-paragraf">“Elini mi yaktı?”</p>

      <p class="e-paragraf">“Evet, elini yaktı. İster inanın ister inanmayın, fark etmez…”</p>

      <p class="e-paragraf">Prens yine sustu. Aglaya çok öfkeliydi.</p>

      <p class="e-paragraf">“Elini yakmak için buraya mum mu getirdi? Başka türlü nasıl yapardı yoksa…”</p>

      <p class="e-paragraf">“Evet… Mum getirdi. Ne yani, olamaz mı?”</p>

      <p class="e-paragraf">“Bütün bir mum muydu, yoksa şamdanın içinde bir mum parçası mı?”</p>

      <p class="e-paragraf">“Elbet… Evet… Yani hayır… Yarım, bütün… Ne olmuş sanki! Üstüme gelmeyin! Bilmek isterseniz söyleyeyim, kibrit bile getirdi. Mumu yaktı ve tam yarım saat parmağını aleve tuttu. Olmaz mı?”</p>

      <p class="e-paragraf">“Onu dün gece gördüm. Parmaklarında hiç yanık izi yoktu.”</p>

      <p class="e-paragraf">Aglaya birden çocuk gibi gülmeye başladı.</p>

      <p class="e-paragraf">Sonra çocuksu bir güvenle, dudaklarında titreşen gülüşüyle Prense döndü. “Az evvel neden böyle söylediğimi biliyor musunuz? Yalan söylerken içine gerçekleşmesi zor, neredeyse imkânsız bir öğe koyarsanız, sanki söylediğiniz yalan gerçeklik kazanır, söyledikleriniz doğal görünür. Bunu fark etmiştim ama beceriksizliğim yüzünden başaramadım…”</p>

      <p class="e-paragraf">Aglaya, bir şey hatırlamış gibi birden yüzünü buruşturdu.</p>

      <p class="e-paragraf">Prense ciddi, hatta acı bir bakışla baktı. “Bir gün size <span class="e-italik">‘Yoksul Şövalye’</span> şiirini okurken aslında sizi sahip olduğunuz bazı vasıflardan dolayı övmek istemiştim. Ama aynı anda her şeyi bildiğimi ve davranışlarınız için sizi ayıpladığımı da göstermek istemiştim.”</p>

      <p class="e-paragraf">“Aglaya, siz bana ve… az evvel hakkında kötü sözler ettiğiniz o zavallı kadına haksızlık ediyorsunuz…”</p>

      <p class="e-paragraf">“Her şeyi bildiğim için bu ifadeleri kullandım! Altı ay evvel herkesin önünde ona evlenme teklifinde bulunduğunuzu biliyorum. Sözümü kesmeyin lütfen. Gerçekleri, yorum yapmadan dile getiriyorum. Bundan sonra o, Rogojin’le kaçtı. Ardından ikiniz birlikte yaşadınız. Akabinde o, başka biri için sizi terk etti. (Bunları söylerken Aglaya kıpkırmızı kesildi.) Sonra kendisini… deli gibi seven Rogojin’e döndü. Çok geçmeden aslında akıllı bir adam olan siz, Petersburg’da olduğunu öğrenip onun peşinden buraya geldiniz. Dün gece onu savunmak için ortaya atıldınız. Az evvel de onu rüyanızda gördünüz… Her şeyi biliyorum. Buraya onun için döndünüz, değil mi?”</p>

      <p class="e-paragraf">Prens, Aglaya’nın alev saçan bakışlarını fark etmeden hüzünle başını eğdi. Alçak sesle: “Evet, onun için geldim, sadece öğrenmek istiyordum… Rogojin’le mutlu olabileceğine inanmıyorum. Onun için ne yapabileceğimi de bilemiyorum. Ama geldim işte.”</p>

      <p class="e-paragraf">Prens ürpererek Aglaya’ya baktı. Genç kız ona düşmanca bakıyordu.</p>

      <p class="e-paragraf">“Sebebini bilmeden geldiğinize göre, onu çok seviyor olmalısınız…” dedi nihayet.</p>

      <p class="e-paragraf">“Hayır” dedi prens. “Onu sevmiyorum. Ah, onunla geçirdiğim günleri nasıl dehşetle hatırladığımı bir bilseniz!”</p>

      <p class="e-paragraf">Bunları söylerken Prens ürperdi.</p>

      <p class="e-paragraf">Aglaya, “Bana her şeyi anlatın” dedi.</p>

      <p class="e-paragraf">“Bu hikâyede sizin duymamanız gereken hiçbir şey yok; rahatça anlatabilirim. Neden bilmem ama bunları sadece size anlatmak istiyorum. Belki de sizi çok sevdiğim içindir. Bu zavallı kadın, dünyanın en düşmüş, en aşağı yaratığı olduğuna inanıyor. Lütfen siz de onu aşağılamayın, taş atmayın! O zaten kendine yeterince işkence ediyor. Tanrım, hem de neyle suçluyor kendini! Durmadan suçlu olmadığını, ahlaksız insanların, bir alçağın kurbanı olduğunu söylüyor ama dediklerine kendi de inanmıyor. Aksine hep kendini suçluyor… Onun bu karanlık düşüncelerini dağıtmak istediğimde ıstırap içinde kıvrandığını gördüm! O korkunç anları unutana dek kalbimin sızısı dinmeyecek. Benden neden kaçtı, biliyor musunuz? Alçak bir kadın olduğunu kanıtlamak için; sırf bana kanıtlamak ihtiyacından kaçtı… En korkunç olanı da, kötü bir şey yapıp kendi kendine, ‘İşte yeni bir alçaklığın daha, sen alçaksın, alçak’ deme ihtiyacı çok güçlü. Sizin bunu anlamanız zor Aglaya! Biliyor musunuz, rezalete gömülmüş olması onda korkunç bir zevk uyandırıyor, bir nevi öç alma isteği de gizli bunda… İçindeki karanlığı dağıtmayı başardığım o nadir anlardan hemen sonra beni büyüklenmekle suçlardı. Ona evlenme teklifinde bulunduğumda, kimseden ne gurur dolu acıma, ne de yardım istediğini söyledi. Onu dün gördünüz; böyle bir arkadaş çevresinde mutlu olduğunu mu sanıyorsunuz? Onun ne denli kültürlü olduğunu, aklının nelere erdiğini bilmezsiniz! Bazen beni şaşırtıyor!”</p>

      <p class="e-paragraf">“Ona da bu tür… vaazlar verdiniz mi?”</p>

      <p class="e-paragraf">Prens, Aglaya’nın ses tonunu fark etmeden, “Hayır” diye sürdürdü. “Hemen hemen hep susardım. Bazen konuşmak istiyordum ama söyleyecek söz bulamıyordum. Bilirsiniz, bazen öyle anlar vardır ki susmak en iyisidir. Ah, onu seviyordum, hem de çok ama… sonunda her şeyi anladı…”</p>

      <p class="e-paragraf">“Neyi anladı?”</p>

      <p class="e-paragraf">“Ona acıdığımı… artık onu sevmediğimi…”</p>

      <p class="e-paragraf">“Nereden biliyorsunuz? Belki de gerçekten şu… birlikte gittiği toprak sahibini seviyordu.”</p>

      <p class="e-paragraf">“Her şeyi biliyorum. Onunla hep alay etti.”</p>

      <p class="e-paragraf">“Ya sizinle hiç mi alay etmedi?”</p>

      <p class="e-paragraf">“Ha…yır! Aslında bazen kötülüğünden alay etti. Bana kızar, kendi de acı çekerdi! Ama… Daha sonra… Hatırlamak istiyorum!”</p>

      <p class="e-paragraf">Prens elleriyle yüzünü sakladı.</p>

      <p class="e-paragraf">“Bana neredeyse her gün mektup yazdığını biliyor musunuz?” dedi Aglaya.</p>

      <p class="e-paragraf">Prens heyecanla bağırdı. “Demek bu doğru! Söylemişlerdi ama inanmamıştım.”</p>

      <p class="e-paragraf">Aglaya korkarak sordu: “Kim söyledi?”</p>

      <p class="e-paragraf">“Rogojin dün bundan bahsetti, ama tam olarak açıklamadı.”</p>

      <p class="e-paragraf">“Dün mü? Sabah mı, öğlen mi? Müzikten evvel mi sonra mı, ne zaman söylemişti?”</p>

      <p class="e-paragraf">“Gece yarım sularında…”</p>

      <p class="e-paragraf">“Demek Rogojin… Bu mektuplarda bana ne yazdığını biliyor musunuz?”</p>

      <p class="e-paragraf">“Yaptığı hiçbir şeye şaşırmıyorum. Deli o.”</p>

      <p class="e-paragraf">“İşte mektuplar…” Aglaya cebinden zarf içinde üç mektup çıkarıp Prensin önüne attı. “Bir haftadır, sizinle evlenmem için bana yalvarıyor, ağlayıp sızlıyor, ikna ediyor. O… Akıllı bir kadın, deli olabilir ama çok akıllı biri. Onun benden daha akıllı olduğunu söylerken, haklısınız… Bana, beni çok sevdiğini, uzaktan olsa dahi her gün beni görme fırsatı kolladığını yazıyor. Sizin beni sevdiğinizi, orada benden söz ettiğinizi söylüyor. Sizin mutlu olmanızı istediğini ve sadece benim size bu mutluluğu verebileceğimi yazıyor. Tuhaf şeyler yazıyor… Mektuplarını kimseye göstermedim, sizi bekledim. Bunun ne demek olduğunu biliyor musunuz?”</p>

      <p class="e-paragraf">Prens, dudakları titreyerek, “Deli o, mektuplar da aklını kaçırdığına delalet ediyor” dedi.</p>

      <p class="e-paragraf">“Ağlamıyorsunuz değil mi?”</p>

      <p class="e-paragraf">“Hayır Aglaya, ağlamıyorum” dedi Prens ona bakarak.</p>

      <p class="e-paragraf">“Ne yapmalıyım? Bana ne tavsiye edersiniz? Bu mektupları kabul edemem.”</p>

      <p class="e-paragraf">“Yapmayın, bırakın onu yalvarırım!” diye bağırdı Prens. “Bu karanlığın içinde sizin ne işiniz olabilir? Size artık yazmaması için elimden geleni yapacağım.”</p>

      <p class="e-paragraf">“Böyle konuştuğunuza göre, acımasızsınız!” diye bağırdı Aglaya. “Sizi sevdiğini anlamıyor musunuz? Sizi seviyor! Onu bu kadar iyi anladığınıza göre nasıl oluyor da bunu anlamıyorsunuz? Bu mektuplar ne anlama geliyor biliyor musunuz? Kıskançlık, hatta daha da ötesi… Onun gerçekten Rogojin’le evleneceğini mi sanıyorsunuz? Evlendiğimizin ertesi günü kendini vurur!”</p>

      <p class="e-paragraf">Prens ürperdi, yüreği duracak gibi oldu. Aglaya’ya hayretle baktı. Bu çocuğun, epeydir bir kadın olduğunu görmek garibine gidiyordu.</p>

      <p class="e-paragraf">“Aglaya, Tanrı şahidimdir, ona mutluluk, ruhuna huzur vermek için hayatımı feda etmeye hazırım! Ama… artık onu sevemem, o da bunu biliyor!”</p>

      <p class="e-paragraf">“Feda edin o halde, bu tam size göre! Bana sadece Aglaya demekten de vazgeçin! İçindeki karanlığı aydınlatmak için onun yanında olmaya, onunla birlikte gitmeye mecbursunuz. Siz de onu seviyorsunuz!”</p>

      <p class="e-paragraf">“Hayatımı ona adayamam, bunu istesem de yapamam. Benimle birlikte olursa kendine kıyacağını <span class="e-italik">biliyorum</span>. Bu yüzden ondan vazgeçiyorum. Bugün saat yedide onu görmeye gitmem gerekiyordu, ama… belki de gitmem… Onun beni sevdiğini söylüyorsunuz ama sevgi gerçekten de böyle bir duygu mudur? Hayır, bence bu başka bir şey…”</p>

      <p class="e-paragraf">“Ne kadar da sarardınız!” diye bağırdı Aglaya korkuyla.</p>

      <p class="e-paragraf">“Yok bir şeyim… Uykusuzum, hepsi bu… O zamanlar sizden bahsettiğimiz doğru Aglaya.”</p>

      <p class="e-paragraf">“Doğru demek… Demek onunla sahiden de benim hakkımda konuştunuz… Beni sadece bir kez görmüştünüz. O halde beni nasıl, ne zaman sevdiniz?”</p>

      <p class="e-paragraf">“Bilmiyorum. O karanlık günler… birden sizinle aydınlanıverdi… Sizi ilk ne zaman düşündüğümü tam olarak hatırlayamıyorum. Mektubumda da bunu size belirtmiştim. Birden gözlerimin önünde canlanıverdiniz… Daha sonra uğraşlara daldım, belki de en az üç sene gelmezdim buraya…”</p>

      <p class="e-paragraf">“Onun için mi geldiniz?”</p>

      <p class="e-paragraf">Bunu sorarken Aglaya’nın sesi titriyordu.</p>

      <p class="e-paragraf">“Evet, onun için.”</p>

      <p class="e-paragraf">Gergin bir sessizlik bastı. Ardından Aglaya banktan kalktı.</p>

      <p class="e-paragraf">Cılız bir sesle söze başladı. “O kadının gerçekten de… deli olduğuna inanıyorsanız, benim bu deli saçmalıklarıyla hiç işim olmaz. Lütfen beni ondan uzak tutun.” Aglaya bağırarak ilave etti. “Bana bir satır dahi yazacak olursa bilin ki onu babama şikâyet ederim ve kendisini tımarhaneye gönderirler…”</p>

      <p class="e-paragraf">Prens telaşla yerinden sıçradı; bayılacak gibi bir hali vardı.</p>

      <p class="e-paragraf">“Siz asla böyle davranamazsınız…”</p>

      <p class="e-paragraf">“Ama doğru söylüyorum, doğru” diye bağırıyordu genç kız.</p>

      <p class="e-paragraf">Arkalarından korku dolu bir ses, “Nedir doğru olan?” diye yükseldi.</p>

      <p class="e-paragraf">Karşılarında Lizaveta Prokofyevna duruyordu.</p>

      <p class="e-paragraf">“Gavrila Ardalyonoviç’le evleneceğim doğru. Onu sevdiğim ve yarın onunla birlikte kaçacağım doğru!” diye atıldı annesinin üzerine Aglaya. “Tamam mı? Memnun oldunuz mu şimdi? Umarım merakınızı gidermişimdir…”</p>

      <p class="e-paragraf">Aglaya hızla eve doğru koştu.</p>

      <p class="e-paragraf">Lizaveta Prokofyevna gitmeye hazırlanan Prensi durdurdu. “Hayır azizim, bir yere gidemezsiniz. Bana bir açıklama borçlusunuz… Nedir bu benim çektiklerim… Zaten bütün gece gözüme uyku girmedi.”</p>

      <p class="e-paragraf">Ve Prens Lizaveta Prokofyevna’nın peşinden gitti.</p>

      <p class="e-2-baslik">IX</p>

      <p class="e-paragraf">Lizaveta Prokofyevna eve girer girmez kendini divana attı. Prensi buyur etmeyi bile unutmuştu. Girdikleri büyük salonun ortasında yuvarlak bir masa yer alıyordu. Pencere pervazlarında saksılar ve arka bahçeye açılan cam kapı vardı. Adelaida ile Aleksandra, Prensi ve annelerini merakla süzerek içeri girdiler.</p>

      <p class="e-paragraf">Kızlar sayfiyedeyken saat dokuz sularında kalkıyorlardı. Yalnızca Aglaya biraz daha erken, sekiz civarında kalkıp bahçeye dolaşmaya giderdi. Aklında binbir düşünce bulunan Lizaveta Prokofyevna, gece gerçekten de gözünü bile kırpmamıştı. Saat sekizde kalktığında Aglaya’yı görmek umuduyla bahçeye çıktı. Ama ne bahçede ne de odasında onu bulamadı. İyice meraklanarak, kızlarını uyandırdı. Hizmetçi, Aglaya İvanovna’nın yediye doğru evden çıkıp parka gittiğini söyledi. Kızlar, küçük kardeşlerinin bu yeni garipliğine hınzırca gülüp annelerine, onu aramak için parka giderse, Aglaya’nın buna kızabileceğini söylediler. Büyük bir ihtimalle elinde kitapla parktaki yeşil sırada oturuyordu. Üç gün evvel, bir sohbet esnasında Aglaya, bu bankı çok sevdiğini söylemişti. Prens Şç. ise konumu dahil, bunun her bakımdan sıradan bir bank olduğunu belirtince tartışmışlardı. Lizaveta Prokofyevna korkarak, Prensi yanında getirmekle iyi yapıp yapmadığını düşündü.</p>

      <p class="e-paragraf">Lizaveta Prokofyevna, kendini toplamaya çalıştı. “Sevgili Prens, sakın sizi buraya sorguya çekmek için getirdiğimi sanmayın… Dün akşamki olaydan sonra sizi uzun süre görmemeyi tercih ederdim…”</p>

      <p class="e-paragraf">Lizaveta Prokofyevna birden durdu.</p>

      <p class="e-paragraf">“Yine de Aglaya İvanovna’yla nasıl buluştuğumuzu öğrenmek istediniz” diye sakince tamamladı onun sözünü Prens.</p>

      <p class="e-paragraf">“Tabii isterdim” diye atıldı Lizaveta Prokofyevna. “Açık sözlülükten asla korkmamışımdır, şimdi de çekinecek değilim… Kimseye hakaret etmediğim gibi etmek de istemem…”</p>

      <p class="e-paragraf">“Elbette öğrenmek hakkınız, annesisiniz. Bugün saat yedide, Aglaya İvanovna’yla parktaki yeşil bankta buluştuk. Bunu istediğini bana önceden söylemişti. Dün akşam, önemli bir konuda benimle görüşüp konuşmak istediğini belirten bir not vermişti. Buluştuk ve tam bir saat boyunca Aglaya İvanovna’yı ilgilendiren konulardan söz ettik. Hepsi bu.”</p>

      <p class="e-paragraf">“Elbette dostum, böyle olduğuna eminim” dedi Lizaveta Prokofyevna saygın bir tavırla.</p>

      <p class="e-paragraf">Ansızın salona giren Aglaya, “Harika Prens!” dedi. “Yalan söyleyecek kadar alçalmadığınızı ve benim de alçalmayacağımı bildiğiniz için size yürekten teşekkür ederim. Anne, içiniz rahatladı mı yoksa sorguya devam mı edeceksiniz?”</p>

      <p class="e-paragraf">Lizaveta Prokofyevna, ciddi bir ses tonuyla, “Bunu ne kadar istediğinin farkındayım ama bugüne dek senin önünde yüzümü kızartacak hiçbir şey yapmadığımı çok iyi bilirsin” dedi. “Hoşça kalın Prens! Sizi rahatsız ettiğim için bağışlayın. Size karşı saygıma güvendiğinizi umarım.”</p>

      <p class="e-paragraf">Prens anneyle kıza selam verip sessizce çıktı. Adelaida ve Aleksandra, aralarında bir şeyler fısıldayıp gülümsediler. Lizaveta Prokofyevna, onlara sert sert baktı.</p>

      <p class="e-paragraf">Adelaida gülerek, “Prensin azametle selam verişine güldük, anneciğim” dedi. “Bazen son derece beceriksiz oluyor, sonra bir an geliyor… tavırları en az Yevgeni Pavloviç kadar zarif oluyor.”</p>

      <p class="e-paragraf">Lizaveta Prokofyevna bir öğretmen tavrıyla, “Zarafet ve onur yürekten gelir, bunlar dans öğretmenlerince verilemeyen vasıflardır” dedi ve Aglaya’ya bakmadan odasına çıktı.</p>

      <p class="e-paragraf">Prens, saat dokuz sularında evine dönünce, taraçada gece dağılan ortalığı toparlayan Vera Lukyanovna’yla hizmetçi kadına rastladı.</p>

      <p class="e-paragraf">“Tanrı’ya şükür, siz gelmeden bitirebildik” dedi Vera neşeyle.</p>

      <p class="e-paragraf">“Selam, biraz başım dönüyor. İyi uyuyamadım, biraz uzansam iyi olacak.”</p>

      <p class="e-paragraf">“Burada dinlenmek ister misiniz? Evdekilere sizi rahatsız etmemelerini tembih ederim. Babam zaten burada değil.”</p>

      <p class="e-paragraf">Hizmetçi çıktı. Vera da ardından gitmeye yöneldi. Derken kaygılı bir ifadeyle Prense yaklaştı.</p>

      <p class="e-paragraf">“Prens, şu… zavallıya acıyın. Bugün kalmasına izin verin.”</p>

      <p class="e-paragraf">“Asla onu dışarı koymam. Canı ne isterse yapsın.”</p>

      <p class="e-paragraf">“Şu anda bir şey yapmaz… Lütfen ona sert davranmayın.”</p>

      <p class="e-paragraf">“Yok canım, neden davranayım ki?”</p>

      <p class="e-paragraf">“Ayrıca… Onunla alay etmeyin. En önemlisi bu…”</p>

      <p class="e-paragraf">“Tabii ki etmem…”</p>

      <p class="e-paragraf">“Bunu sizin gibi birine söylemek aptalca, biliyorum” dedi Vera kızararak. Kapıya doğru dönmüşken gülerek ekledi: “Yorgun olsanız bile gözleriniz parlıyor… Mutlu görünüyorsunuz…”</p>

      <p class="e-paragraf">“Gerçekten mi?” diye sordu Prens heyecanla ve neşeyle güldü.</p>

      <p class="e-paragraf">Genelde bir oğlan çocuğu kadar pervasız olan Vera, birden utanıp daha çok kızardı ve gülerek hızla çıktı.</p>

      <p class="e-paragraf">“Ne kadar sevimli bir kız…” diye geçirdi içinden Prens ve onu hemen unutuverdi. Divanın bulunduğu köşeye gitti, küçük masaya oturdu, yüzünü elleriyle örttü ve on dakika kadar böylece kaldı. Sonra birden endişeyle elini yan cebine soktu, üç mektup çıkardı.</p>

      <p class="e-paragraf">Derken kapı açıldı ve Kolya göründü. Prens mektupları yine cebine koydu. Onları açıp okuma anı ertelendiği için rahatlamıştı.</p>

      <p class="e-paragraf">Divana oturan Kolya, her zamanki gibi doğrudan konuya girdi. “Ne olay ama değil mi? İpolit hakkında ne düşünüyorsunuz şimdi? Herhalde artık on karşı saygı duymuyorsunuzdur…”</p>

      <p class="e-paragraf">“Neden ki? Çok yorgunum Kolya… Üstelik bu olayı hatırlamak çok üzücü… O nasıl?”</p>

      <p class="e-paragraf">“Uyuyor, iki saatten önce de uyanmaz sanırım… Uyuyamadınız herhalde, anlıyorum. Parka gidip dolaştınız… Heyecanlısınız tabii!”</p>

      <p class="e-paragraf">“Uyuyamayıp parka gittiğimi nereden biliyorsunuz?”</p>

      <p class="e-paragraf">“Az evvel Vera söyledi. Sizi rahatsız etmememi tembihledi ama dayanamadım. Hiç olmazsa bir dakikalığına sizi görmeliydim… Hastanın başında nöbet tuttum. Şimdi sıra Kostya Lebedev’in. Burdovski gitti. Neyse… Siz de yatın artık Prens… Ama… biliyor musunuz? Şaşırdım doğrusu!”</p>

      <p class="e-paragraf">“Tabii… bütün olanlardan sonra…”</p>

      <p class="e-paragraf">“Hayır Prens. Beni asıl şaşırtan ‘açıklama’da yer alan bazı fikirler… Özellikle şu ilahi güç ve öteki dünyayla ilgili söyledikleri… Orada muazzam bir düşünce var.”</p>

      <p class="e-paragraf">Delikanlı kuşkusuz bu muazzam düşünce hakkında konuşmak için gelmişti. Prens, Kolya’ya sevgiyle baktı.</p>

      <p class="e-paragraf">“Önemli olan düşüncenin kendisi değil. Önemli olan, böyle bir durum içinde bulunan bir kişi tarafından söylenmiş olması… Bunu, Voltaire, Rousseau, Proudhon söylemiş olsaydı, üzerinde düşünür ama bu derece sarsılmazdım. Ama belki de on dakika sonra ölmüş olacağını bilen bir adamın böyle şeyler söylemesi dikkat çekici bir gurur örneği! İnsan onurunun son derece özgür bir biçimde dışavurumu! Bunun meydan okumaktan bir farkı yok… İnanılmaz bir ruhsal güç söz konusu! Bütün bunların üstüne, onun silaha bilerek, mahsus kurşun koymadığını öne sürmek pek alçakça. Biliyorsunuz, dün bizi aldattı, kurnazlık etti. Bavulunu hazırlarken yanında değildim, hem tabancasını da hiç görmedim. Bavulunu kendi hazırladı. Bu masalı anlatınca, çok şaşırdım. Vera, onun burada kalmasına izin vereceğinizi söyledi. Yemin ederim bir sorun çıkmaz… Hem hepimiz her an yanındayız…”</p>

      <p class="e-paragraf">“Bu gece yanında kim vardı?”</p>

      <p class="e-paragraf">“Kostya Lebedev, Burdovski ve ben. Keller biraz kaldı, sonra yatacak yer olmadığından, uyumak için Lebedev’in dairesine geçti. Ferdişçenko da geceyi orada geçirdi, saat yedide de gitti. General zaten Lebedev’de kalıyor, az evvel o da çıktı… Lebedev iki kez sizi sordu, sanırım sizi görmek istiyor. Az sonra gelirse şaşmam. Yatacağınıza göre, onu bırakalım mı yoksa bekletelim mi? Ben de biraz uzanacağım. Hah, unutmadan size ilginç bir şey anlatayım… Burdovski, nöbeti devralmak için beni saat tam altıda uyandırmıştı. Hava almak için biraz dışarı çıktım, derken Generali gördüm. Öyle sarhoştu ki beni tanıyamadı. Sonra kendine geldi ve ‘Hasta nasıl? Ona bakmaya geliyordum…’ dedi. Anlattım. ‘İyi, iyi…’ dedi. ‘Ama buraya seni ikaz etmek için geldim. Ferdişçenko’nun yanında her şeyi konuşmamak lazım… Ondan uzak durmak gerek’ dedi. Ne demek istedi acaba, Prens?”</p>

      <p class="e-paragraf">“Öyle mi dedi? Neyse… Bizim için fark etmez zaten.”</p>

      <p class="e-paragraf">“Tabii fark etmez. Mason değiliz nihayetinde! Generalin gece özellikle bunun için beni uyandırmaya gelişine şaştım.”</p>

      <p class="e-paragraf">“Ferdişçenko çıktı mı demiştiniz?”</p>

      <p class="e-paragraf">“Saat yedide. Hastanın başında nöbet tutarken bana uğradı ve uykusunu tamamlamak için Vilkin’e gideceğini söyledi. Bu Vilkin sarhoşun biridir. Hadi ben gideyim artık… Ah, işte Lukyan Timofiyeviç de geldi… Prens uyumak istiyor, daha sonra gelirsiniz” dedi.</p>

      <p class="e-paragraf">Lebedev, saygıyla selam vererek içeri girdi: “Sadece bir dakikanızı alacağım, saygıdeğer Prens” dedi. “Benim için son derece önemli bir meseleyle ilgili.” Lebedev bunları ciddi bir sesle söylemişti. Yeni dönmüştü, odasına bile uğramadan Prense geldiği belli oluyordu, şapkası hâlâ elindeydi. Yüzü endişeli ve son derece ciddi görünüyordu. Prens onu buyur etti.</p>

      <p class="e-paragraf">“İki kez beni sormuşsunuz. Herhalde dün geceki olaylar yüzünden hâlâ endişelisiniz…”</p>

      <p class="e-paragraf">“Yo Prens, sizi görmek istememin bu delikanlıyla hiçbir ilgisi yok. Dün aklım dağınıktı…”</p>

      <p class="e-paragraf">“Bugün neyiniz var Lebedev? Alışılmadık derecede ciddisizin, sözcüklerin üstüne basa basa konuşuyorsunuz” dedi prens hafifçe gülümseyerek.</p>

      <p class="e-paragraf">Lebedev, yalvarırcasına Kolya’ya döndü. “Nikolay Ardalyonoviç, Prensle çok özel bir konuyu görüşmek istiyorum…” dedi.</p>

      <p class="e-paragraf">“Anlıyorum, beni ilgilendirmez! Hoşça kalın Prens” dedi Kolya ve hemen çıktı.</p>

      <p class="e-paragraf">“Leb demeden leblebiyi anladığı için çok severim bu çocuğu” dedi Lebedev ardından. “Sırnaşık ama cin gibi bir delikanlıdır. Sayın Prens, dün akşam ya da bu sabah, hâlâ zamanı algılamakta zorlanıyorum, büyük bir felaket geldi başıma…”</p>

      <p class="e-paragraf">“Nasıl bir felaket?”</p>

      <p class="e-paragraf">“Giysimin iç cebinden dört yüz rublemin kayboluşu felaketi saygıdeğer Prens. Çarptılar beni” diye ekledi Lebedev acı acı gülerek.</p>

      <p class="e-paragraf">“Dört yüz ruble mi kaybettiniz? Çok yazık.”</p>

      <p class="e-paragraf">“Özellikle parasını alın teriyle kazanan biri için.”</p>

      <p class="e-paragraf">“Tabii ki… Nasıl oldu?”</p>

      <p class="e-paragraf">“Bütün suç şampanyada… İlahi güce sığınır gibi size geliyorum saygıdeğer Prens. Bu dört yüz gümüş rubleyi bana, dün akşam saat beşte bir borçlu vermişti. Buraya trenle döndüm. Cüzdanım cebimdeydi. Redingotumu giymek için üstümü değiştirdim. Üzerimde taşımak amacıyla parayı redingotun cebine koydum. Akşama birisine verecektim… Vekilin gelmesini bekliyordum.”</p>

      <p class="e-paragraf">“Bu arada Lukyan Timofiyeviç, altın ve gümüş eşyalar karşılığı para verdiğiniz ilanı çıkmış gazetelerde, bu doğru mu?”</p>

      <p class="e-paragraf">“Bu ilan, vekilim eliyle verildi. Adım ve adresim yoktu. Ailemin büyüdüğünü göz önüne alarak, elimdeki birkaç kuruşu değerlendirmeye karar verdim. Eminim bu görüşüme siz de hak veririsiniz, namuslu bir faizle…”</p>

      <p class="e-paragraf">“Elbette, merak ettiğim için sormuştum. Sözünüzü kestiğim için özür dilerim.”</p>

      <p class="e-paragraf">“Vekilim gelmedi. Bu arada zavallı delikanlıyı getirdiler. Yemekten sonra keyfim biraz yerine gelmişti. Derken misafirler geldi… Çay içtiler… Geç vakit Keller gelince, sizin doğum gününüz olduğunu, bu vesileyle şampanya ikram etmemiz gerektiğini söyledi. O zaman saygıdeğer Prens, bildiğiniz gibi benim asil bir yüreğim olduğundan, kutlama töreninin önemini vurgulamak için üzerimi değiştirip resmi kıyafetimi giymeye karar verdim. Umarım bunu fark etmişsinizdir aziz Prens. Ama giysi değiştirirken, cüzdanı redingotumda unutmuştum… Tanrı birini cezalandırmak isteyince, aklını başından alırmış derler. Bu sabah saat yedi buçukta uyanınca, ilk iş redingotumun cebine bakmak oldu. Cep boştu. Cüzdandan eser yoktu.”</p>

      <p class="e-paragraf">“Çok kötü!”</p>

      <p class="e-paragraf">“Gerçekten de çok kötü. Her zamanki gibi uygun sözcüğü buldunuz” dedi Lebedev kurnazca.</p>

      <p class="e-paragraf">Prens bir an endişeyle düşündükten sonra, “Ama nasıl olur?” dedi. “Bu ciddi bir durum…”</p>

      <p class="e-paragraf">“Evet, ciddi. Durumu açıklamak için en uygun sözcüğü seçtiniz Prens.”</p>

      <p class="e-paragraf">“Bırakın sözcükleri irdelemeyi Lukyan Timofiyeviç. Önemli olan sözcükler değildir… Dün akşam hepimiz biraz içkiliydik. Cüzdanınızı düşürmüş olmayasınız?”</p>

      <p class="e-paragraf">“Mümkündür. İçkiliyken bu pekâlâ mümkündür. Ama şunu da göz önünde bulundurmalıyız: Redingotumu çıkarırken, cüzdanı cebimden düşürmüş olsam, cüzdan yerde olurdu. Ama yok…”</p>

      <p class="e-paragraf">“Dolapların, çekmecelerin birine koymuş olamaz mısınız?”</p>

      <p class="e-paragraf">“Her yeri aradım. Ayrıca cüzdanı herhangi bir dolaba ya da çekmeceye koymadığımı çok iyi hatırlıyorum.”</p>

      <p class="e-paragraf">“Küçük dolaba da baktınız mı?”</p>

      <p class="e-paragraf">“İlk işim oraya bakmak oldu. Hatta sabahtan beri defalarca baktım… Peki ama saygıdeğer Prens, onu neden küçük dolaba koymuş olayım?”</p>

      <p class="e-paragraf">“Bu meseleye çok üzüldüm Lebedev. Biri yerde mi buldu acaba…”</p>

      <p class="e-paragraf">“Ya da cebimden aşırdı! İkisinden biri.”</p>

      <p class="e-paragraf">“Ama böyle bir şeyi kim yapabilir ki? Beni asıl üzen ve huzursuz eden bu!”</p>

      <p class="e-paragraf">“Hiç kuşkusuz bu… Prens hazretleri, düşünceleriniz de saptamalarınız da çok yerinde…”</p>

      <p class="e-paragraf">“Lukyan Timofiyeviç, alayı bırakın rica ederim!”</p>

      <p class="e-paragraf">Lebedev kollarını kaldırdı. “Alay mı!” diye bağırdı.</p>

      <p class="e-paragraf">“Tamam, tamam… Beni asıl düşündüren başka bir şey var… İnsanları suçlamaktan çekiniyorum. Kimden kuşkulanıyorsunuz?”</p>

      <p class="e-paragraf">“Çok zor bir soru… Çok da karmaşık! Hizmetçi kadından kuşkulanamam; hep mutfaktaydı. Çocuklarımdan da kuşkulanamam…”</p>

      <p class="e-paragraf">“Elbette.”</p>

      <p class="e-paragraf">“O halde misafirlerden biri olmalı…”</p>

      <p class="e-paragraf">“Mümkün mü bu?”</p>

      <p class="e-paragraf">“Kesinlikle mümkün değil tabii… Ama aklıma başka bir şey de gelmiyor. Kesinlikle misafirlerden biri olmalı… Ancak hırsızlığın akşam değil de gece, hatta sabaha karşı, yatmaya kalanlardan biri tarafından yapıldığını kabul etmeye hazırım.”</p>

      <p class="e-paragraf">“Aman Tanrım!”</p>

      <p class="e-paragraf">“Burdovski ve Nikolay Ardalyonoviç’i bunun dışında tutuyorum; onlar odama girmediler bile.”</p>

      <p class="e-paragraf">“Girmiş olsalar bile böyle bir şey olamaz! Gece kimler kaldı sizde?”</p>

      <p class="e-paragraf">“Beni de sayacak olursak, bitişik iki odada dört kişi kaldık. General, Keller, Ferdişçenko ve ben. Demek ki hırssızlığı dördümüzden biri yaptı.”</p>

      <p class="e-paragraf">“Yani üçünden… Ama kim?”</p>

      <p class="e-paragraf">“Hak gözetmek için kendimi de saydım. Ancak yeryüzünde böyle olaylara rastlanmış olsa dahi kabul edersiniz ki kendi kendimi soyamam…”</p>

      <p class="e-paragraf">“Sıkıcı olmaya başladınız artık Lebedev!” dedi Prens sabırsızlanarak. “Konuya gelin lütfen.”</p>

      <p class="e-paragraf">“O halde geriye üç kişi kalıyor. Keller’den başlayalım: Kararsız, içkiyi seven, bazı durumlarda liberal, onun dışında ise şövalye ruhlu biridir. Gecenin ilk bölümünü hastanın odasında geçirdi. Ancak saat birden sonra, yerde yatamadığını öne sürerek yanımıza geldi.”</p>

      <p class="e-paragraf">“Ondan kuşkulanıyor musunuz?”</p>

      <p class="e-paragraf">“Kuşkulanıyordum. Sabah yedi sularında deli gibi sıçrayarak elimle alnıma vurdum ve masum bir uykuya dalmış olan Generali uyandırdım. Ferdişçenko’nun şüphe uyandıracak bir biçimde yok olmasını göz önüne alarak, o anda kendini bütünüyle kaybetmiş bir halde yatan Keller’in üzerini aramaya karar verdik. Özenle aradık ama ceplerinde bir metelik bile bulamadık. Cep diye bir şeyi bile yoktu aslına bakarsınız; ikisi de delik deşikti … Elle tutulur yanı kalmamış, mavi basmadan kareli bir mendil, bir oda hizmetçisi tarafından yazılmış tehdit ve para istekleri ile dolu bir not ve bildiğiniz makale… Bulduklarımız bunlardı. General, Keller’in suçsuz olduğuna karar verdi. Emin olmak için büyük bir çabayla kendisini uyandırdık. Konuyu bile anladığını sanmıyorum; ağzı açık, sarhoş, saf, hatta aptal yüzünü görünce çalanın o olmadığına inandım.”</p>

      <p class="e-paragraf">Prens, sevinçle soluk aldı. “Ah, çok sevindim!” diye bağırdı. “Onun adına korkuyordum.”</p>

      <p class="e-paragraf">“Onun adına korkuyor muydunuz? Demek bunun için belirli sebepleriniz vardı?” dedi Lebedev göz kırparak.</p>

      <p class="e-paragraf">“Yok öyle bir şey… Düşünmeden söyleyiverdim” dedi prens. “Lütfen aramızda kalsın…”</p>

      <p class="e-paragraf">Lebedev, şapkasını göğsüne bastırarak, “Prens! Sözleriniz yüreğimin en derininde, benimle birlikte mezarda saklı kalacaktır!” diye bağırdı.</p>

      <p class="e-paragraf">“Peki peki… Öyleyse Ferdişçenko’dan kuşkulanıyor olmalısınız?”</p>

      <p class="e-paragraf">Lebedev sesini alçaltıp dikkatle Prense baktı. “Başka kimden kuşkulanabilirim ki?” dedi.</p>

      <p class="e-paragraf">“Evet, öyle… Başka kim olabilir? Kanıtınız var mı peki?”</p>

      <p class="e-paragraf">“Var. İlk kanıtım cüzdanın saat yedide, hatta yediden evvel kaybolması.”</p>

      <p class="e-paragraf">“Biliyorum. Kolya bana, Ferdişçenko’nun yanına gelip, şu anda ismini çıkaramadığım bir arkadaşına gideceğini söylemiş.”</p>

      <p class="e-paragraf">“Vilkin’e… Demek Nikolay Ardalyonoviç size anlattı…”</p>

      <p class="e-paragraf">“Ama hırsızlıktan hiç söz etmedi.”</p>

      <p class="e-paragraf">“Bilmiyor, şimdilik olayı gizli tutuyorum. Demek Ferdişçenko Vilkin’e gidiyor. Bir sarhoşun başka bir sarhoşun evine güneş doğarken sebepsiz yere gitmesinde, şaşılacak bir şey yok aslında… Ama giderken, nereye gittiğini belirtiyor; onu ele veren de bu. Prens, düşüncemi iyi takip edin şimdi: Bunu neden yapıyor? Neden özellikle Nikolay Ardalyonoviç’in yanına gidip Vilkin’e gideceğini söylüyor? Onun dışarı çıkmasından, Vilkin’e gitmesinden kime ne? Bunu ilan etmeye ne gerek var? Hayır, bu bir hırsız kurnazlığı… ‘İzimi saklamıyorum, bu durumda nasıl hırsız olabilirim? Hırsız nereye gittiğini söyler mi?’ demek istiyor. Kuşkuları kendinden uzaklaştırmak ve kumdaki izleri silebilmek için alınmış aşırı bir tedbir bana kalırsa… Anlıyor musunuz saygıdeğer Prens?”</p>

      <p class="e-paragraf">“Anlıyorum, sizi çok iyi anlıyorum… Ama bu, pek zayıf bir kanıt…”</p>

      <p class="e-paragraf">“İkinci kanıtımı sunmaya hazırım: Verilen adresi kontrol ettim. Bir saat sonra, yani saat sekizde, Vilkin’in evinin kapısını çaldım. Onu ben de iyi tanırım. Burada, beşinci sokakta oturuyor. Ferdişçenko orada yoktu. İyice sağır bir hizmetçi kadından bir saat evvel, birinin zili koparırcasına çaldığını öğrendim. Ama hizmetçi, ya Vilkin’i uyandırmak istemediği ya da yataktan kalkmaya üşendiği için kapıyı açmamış.”</p>

      <p class="e-paragraf">“Bütün kanıtlarınız bunlar mı? Bunlar yetersiz…”</p>

      <p class="e-paragraf">“İyi ama kimden kuşkulanalım ki Prens?” Lebedev kurnazca gülümsedi.</p>

      <p class="e-paragraf">Prens biraz düşündükten sonra endişeyle, “Odanızı ve çekmecelerinizi yeniden aramalısınız” dedi.</p>

      <p class="e-paragraf">Lebedev, acıklı acıklı iç çekti. “Bunu yaptım!”</p>

      <p class="e-paragraf">Prens, masaya öfkeyle vurarak bağırdı. “Redingotunuzu neden değiştirdiniz sanki?”</p>

      <p class="e-paragraf">“Bu soru eski bir komedide de geçer. Prensim, başıma gelen bu felakete çok ilgi gösterdiniz! Bunu hak etmiyorum, layık değilim… Ama siz bir de suçlu adına… şu serseri Ferdişçenko adına da üzülüyorsunuz…”</p>

      <p class="e-paragraf">“Evet, gerçekten de öyle” diye sözünü kesti Prens. “Bunu Ferdişçenko’nun yaptığına bu denli inanıyorsanız, ne yapmayı düşünüyorsunuz?”</p>

      <p class="e-paragraf">“Prens, çok saygıdeğer Prens, başka kim olabilir?” diye eğilip büzülüyordu Lebedev. “Ferdişçenko’dan başka kuşkulanacak birinin bulunamaması bile ona karşı bir kanıt sayılmaz mı? Üçüncü kanıt da bu! Çünkü tekrar ediyorum, suçlanacak başka kim var ki? Burdovski’den kuşkulanacak değilim ya! Hah hah…”</p>

      <p class="e-paragraf">“Saçmalamayın lütfen!”</p>

      <p class="e-paragraf">“Generali suçlayacak halimiz yok ya, hah hah ha!”</p>

      <p class="e-paragraf">Prens, oturduğu yerde sabırsızca dönerek, neredeyse öfkeli bir sesle: “O kadar da değil!” dedi.</p>

      <p class="e-paragraf">“Elbette, elbette sevgili Prens! Hah hah ha! Şu general ne ilginç adam; beni ne kadar da güldürdü! Az evvel birlikte Ferdişçenko’nun peşine düşmüş, Vilkin’in evine gidiyorduk… Parayı bulamayınca ilk onu uyandırdım. Benden daha çok şaşırıp bozulduğunu söylemeliyim. Birden kıpkırmızı kesildi, öyle soylu bir ilgi gösterdi ki hiç beklemiyordum doğrusu. Dünyanın en asil adamı gerçekten de… Sürekli yalan söyleme zayıflığını gösterse de son derece duygulu bir insan ve masum görünüşüyle insana güven veriyor. Saygıdeğer prens, size daha evvel de itiraf etmiştim, kendisine karşı zaafım var, onu gerçekten de seviyorum… Dediğim gibi Ferdişçenko’nun izinin peşine düşmüş, Vilkin’e gidiyorduk… Derken sokağın ortasında durup redingotunu açtı, göğsünü gösterip: ‘Ara üstümü! Keller’i aradın, neden beni aramıyorsun? Adalet bunu gerektirir!’ dedi. Kolları ve bacakları titriyor, burnundan soluyordu. Gülerek: ‘Bakın General, başka biri senin için bunu söylemiş olsaydı, kafamı kendi ellerimle koparır, büyük bir tepsiye koyup kuşkulananların gözüne sokardım. Bu kafayı görüyor musunuz, derdim. İşte kendi kafamla bu adam için kefilim ben’ dedim. Bunları duyunca sokağın ortasında, kollarıma atılıp titreyerek, gözyaşları içinde göğsüme öylesine sıkı yaslandı ki öksürükten öleceğim sandım. ‘Sen benim tek dostumsun!’ dedi. Çok duygulu bir adam gerçekten! Tabii ki hemen ardından duruma uygun bir de hikâye anlattı: Gençliğinde, onun bin beş yüz ruble çaldığından kuşkulanmışlar. Ama ertesi gün, kendini yanan bir evin alevleri içine atmış, kendisini suçlayan kontu ve o zaman genç bir kız olan Nina Aleksandrovna’yı kurtarmış. Kont onu kucaklayıp öpmüş, bu olaydan sonra da Nina Aleksandrovna’yla evlenmiş. Ertesi gün yangın kalıntıları arasında kaybolan paranın bulunduğu çekmece ortaya çıkmış. İngiliz yapısı demir bir çekmeceymiş, gizli kilidi de varmış. Döşemenin altına düştüğü için, yangın çıkıncıya dek kimse bulamamış onu. Tamamen yalan tabii ama Nina Aleksandrovna’dan söz ederken gözyaşlarını tutamadı. Benden pek hoşlanmasa da soylu bir kadındır Nina Aleksandrovna!”</p>

      <p class="e-paragraf">“Onunla görüşmüyor musunuz?”</p>

      <p class="e-paragraf">“Pek görüşmeyiz ama hakkımdaki önyargılarını yok etmek için görüşmek, uzun uzun konuşmak isterdim. Kocasını sarhoşluğa benim ittiğimi sandığı için bana kızgın. Oysa ben onu içkiye teşvik etmek şöyle dursun frenlemeye çalışıyor, belki de son derece tehlikeli bir çevreden uzak tutuyorum. General benim dostumdur, ondan artık vazgeçemem. O nereye ben oraya… Çünkü o duygularıyla hareket eder. Gidip görmeye can atsa da artık yüzbaşının karısına gitmiyor. Oysa bazen sabahları, -neden özellikle sabahları bilmiyorum ya- kalkıp ayakkabılarını giyerken iç çekiyor. Zavallının hiç parası yok, bu yüzden gidemiyor. Çok saygıdeğer Prens, General sizden para istedi mi?”</p>

      <p class="e-paragraf">“Hayır, istemedi.”</p>

      <p class="e-paragraf">“Çekinmiştir. Sizden para istemek niyetindeydi. Bunu bana bile itiraf etmişti. Ama utanıyor, cesaret edemiyor çünkü daha yakında ona para vermişsiniz ve bir daha vermeyeceğinizi düşünüyor. Bunları benimle dostça paylaştı.”</p>

      <p class="e-paragraf">“Siz ona hiç para vermiyor musunuz?”</p>

      <p class="e-paragraf">“Prens, çok saygıdeğer prens! Para bir yana, bu adam için hayatımı bile verebilirim… Tabii hayatım derken abartıyor olabilirim… Size şöyle söyleyeyim, General için hayatımı belki veremem ama ne bileyim, organlarımdan birini verebilirim mesela ya da romatizma çekmeye razı olurum. Çünkü kendisi benim için son derece büyük bir adam; büyük ama bitmiş bir adamdır. Böyle işte. Ama para asla vermem…”</p>

      <p class="e-paragraf">“Demek ona para vermiyorsunuz!”</p>

      <p class="e-paragraf">“Ona para veremem, kendisi de bunu bilir… Ama sadece onun iyiliği, yola gelmesi için bu şekilde davranıyorum. Petersburg’a gitmeye niyetlendiğimde bende geleceğim diye tutturdu. Ferdişçenko’nun peşine düşecektim çünkü orada olduğundan eminim. General köpürüyor ama Petersburg’a varır varmaz beni ekip yüzbaşının karısına koşacağını biliyorum. Hatta size itiraf edebilirim, kaçması için onu bırakacak olan benim. Böylece Ferdişçenko’yu daha kolay yakalayabileceğime inanıyorum. Kaçmasına izin verecek, sonra da aniden yüzbaşının karısının evinde bastıracağım. Amacım, bir aile babası, saygın bir general olduğunu hatırlatıp onu utandırmak.”</p>

      <p class="e-paragraf">Prens korkuya kapılarak alçak sesle: “Yalnız gürültü patırtı çıkarmayın Lebedev, Tanrı aşkına!” dedi.</p>

      <p class="e-paragraf">“Gayet tabii… Amacım yalnızca utandırmak, yüzünün ne hale geleceğini görmektir. Çünkü saygıdeğer Prens, insanın yüzünden pek çok şey okunabilir! Ah, Prens, başıma gelen felaket çok büyük olsa bile, yine de onun yola gelmesi için ne gerekiyorsa yapmaya hazırım. Bu yüzden size geldim… Sizden büyük bir ricam var sayın Prens… Generalin ailesini tanıyorsunuz; onların evinde kalıyordunuz. Lütfen, Generalin mutluluğu ve iyiliği için benden yardımınızı esirgemeyin…”</p>

      <p class="e-paragraf">Lebedev, ellerini yalvarır gibi birleştirdi.</p>

      <p class="e-paragraf">“Benden tam olarak nasıl bir yardım istiyorsunuz Lebedev? İyi niyetinizi bütün yüreğimle destekliyorum tabii…”</p>

      <p class="e-paragraf">“Buna emindim aziz Prens, buna emindim. Onun için size geldim! Ekselansı, tekrar aile yuvasına döndürmek mümkün… Bunu Nina Aleksandrovna kolayca başarabilir. Ne yazık ki onunla tanışmadığım için bu konuda bir şey yapamıyorum. Ama siz onunla çok iyi görüşüyorsunuz. Ayrıca gençliğinin bütün içtenliğiyle sizi seven Nikolay Ardalyonoviç de yardım edecektir.”</p>

      <p class="e-paragraf">“Nina Aleksandrovna’yı bu işe karıştırmamak lazım, Tanrı saklasın! Kolya da olmaz… Bu arada sizi tam olarak anlayabildiğimi sanmıyorum Lebedev.”</p>

      <p class="e-paragraf">Lebedev iskemlesinde zıplayarak, “Ama bunda anlamayacak ne var?” diye bağırdı. “Ona biraz ilgi ve şefkatten başka bir şey gerekmez ki… Hastamıza gereken ilaçlar sadece bunlar. Onu hasta saymama izin verirsiniz sanırım, saygıdeğer Prens?”</p>

      <p class="e-paragraf">“Bu, sizin kibar ve akıllı biri olduğunuzu gösterir.”</p>

      <p class="e-paragraf">“Karşımızda nasıl biri olduğunu daha iyi açıklamak için hayatın içinden bir örnek vermek isterim: Generalin şu anda tek zayıf noktası, parasızlıktan yanına gitmesi yasaklanan yüzbaşının karısı. Dostumun iyiliği için bugün onu, o evde basmayı düşünüyorum. Ama diyelim zaafı yüzbaşının karısı değil, başka bir şey, hoş buna olanak yok ya, ama suç sayılabilecek nitelikte kötü bir davranışta bulunsa bile kendisini ancak şefkatli bir anlayışla yola getirmemiz mümkün. Çünkü son derece duyarlı biridir… İnanın bana, buna beş gün bile dayanamaz, konuşmaya başlar, gözyaşları içinde her şeyi itiraf eder. Özellikle biraz ustaca ve soyluca davranırsınız; siz de ailesi de davranışlarını yakından izlersiniz…” Lebedev birden sıçradı. “Ah, yüce Prens! İlla böyle oldu demiyorum… Şu an bile onun için kanımı akıtmaya hazırım… Ama kabul edersiniz ki aşırılık, sarhoşluk, yüzbaşının karısı, bütün bunların nereye varacağını kestirmemiz zor…”</p>

      <p class="e-paragraf">Prens yerinden kalkarken, “Generalin iyiliği amaçsa elimden gelen yardımı yapmaya hazırım tabii…” dedi. “Ama Lebedev, çok merak ediyorum. Siz… Ferdişçenko’dan kuşkulandığınızı söylemiyor muydunuz?”</p>

      <p class="e-paragraf">“Ondan başka kimden kuşkulanayım ki? Kimden?” dedi Lebedev gülümseyerek ve tekrar ellerini havaya kaldırdı.</p>

      <p class="e-paragraf">Prens yüzünü asarak yerinden kalktı.</p>

      <p class="e-paragraf">“Bakın Lukyan Timofiyeviç, böyle bir durumda yanılmak, çok kötü sonuçlar doğurabilir. Şu Ferdişçenko… hakkında kötü konuşmak istemem tabii… Yine de… bunu bilemeyiz… Belki de odur! Onun böyle bir şey yapabileceğine daha fazla ihtimal veririm… Diğerine nazaran demek istiyorum…”</p>

      <p class="e-paragraf">Lebedev kulak kesilmişti.</p>

      <p class="e-paragraf">Prens yüzünü asmış odayı enine boyuna arşınlıyor ve Lebedev’e bakmamaya özen göstererek konuşuyordu. “Dinleyin Lebedev… Ferdişçenko’nun yanında her şeyi söylememek gerektiğini duydum. Anlıyorsunuz umarım… Size bunu anlatmamın tek sebebi, onun bu işe diğerinden daha yatkın olduğunu, hata yapmamak adına… Şu anda en önemlisi hata yapmamak…”</p>

      <p class="e-paragraf">“Ferdişçenko için sizi kim ikaz etti?” diye sordu Lebedev heyecanla.</p>

      <p class="e-paragraf">“Biri fısıldadı… Aslında ben buna inanmıyorum… Bunu size söylemek zorunda kaldığım için de çok üzgünüm, çok saçma bir şey… Size söylemekle aptallık ettim!”</p>

      <p class="e-paragraf">Lebedev heyecanla titredi. “Bu ayrıntı çok önemli sayın Prens” diye söze başladı. “Bu bilginin size nasıl iletildiği çok önemli…[Lebedev bunları söylerken Prensin çevresinde koşuyor, adımlarını onunkilere uydurmaya çalışıyordu.] Bakın Prens, şu anda ben de sizle bir şeyler paylaşmak zorundayım. Bu sabah Vilkin’e giderken, General, hani şu yangın hikâyesini anlattıktan sonra, öfkeyle köpürerek birden Ferdişçenko’yla ilgili bazı iğneleyici sözler sarf etti. Ama bunu öylesine beceriksizce yaptı ki işin aslını öğrenmek amacıyla ona birkaç soru yöneltmeden edemedim. Verdiği cevaplardan anlattıklarını, genelde yaptığı gibi, kafasından uydurduğunu anladım… Çok duygulu, fazla duygusal bir adam olduğu için yalan söylemeden edemiyor… Ama bu yalan sizin kulaklarınıza kadar nasıl gelebildi bunu anlayamıyorum? Bir anın esintisiyle söylenmiş bu sözü kimden öğrendiniz? Bu çok önemli sayın Prens…”</p>

      <p class="e-paragraf">“Az evvel Kolya anlattı… Bu sabah saat altıyla yedi arasında, dışarı hava almaya çıktığında babasına rastladığında o söylemiş.”</p>

      <p class="e-paragraf">Prens, her şeyi ayrıntılarıyla anlattı.</p>

      <p class="e-paragraf">Lebedev ellerini ovuşturup sinsi sinsi güldü. “İşte ben iz sürmek diye buna derim! Ben de böyle düşünmüştüm zaten! Demek Ekselansları, sevgili oğluna, Ferdişçenko’ya yakın olmanın tehlikelerini anlatmak için sabahın altısında tatlı uykusundan uyanmış! Şu Ferdişçenko da ne tehlikeli adam, ya! Ekselansları da ne babaca davranıyor! Heh heh he!”</p>

      <p class="e-paragraf">Prens endişeyle konuştu. “Alevlenmeyin hemen Lebedev! Ortalığı karıştırmayın! Rica ederim Lebedev, daha sessiz olun, daha dikkatli davranın… Böyle yaparsanız, yemin ederim size yardımda bulunurum. Ama kimsenin haberi olmasın!”</p>

      <p class="e-paragraf">“Emin olun çok yüce, çok soylu Prens, emin olun!” diye heyecanla bağırdı Lebedev. “Bütün bunlar yüreğimde gizli kalacak. Yavaş adımlarla, birlikte yürüyelim! Bu uğurda canımı bile vermeye hazırım… Çok saygıdeğer, çok soylu, çok yüce Prens, ben alçağın biriyim, aşağılık biriyim ben. Ama adi herifin birine bile kendi gibi aşağılık biriyle mi ya da sizin gibi soylu biriyle mi işbirliği yapmak istediğini sorunuz. Size soylu biriyle cevabını verecektir. Erdemin zaferi de burada! Hoşça kalın çok saygıdeğer prens, hoşça kalın! Yavaş adımlarla… El ele!”</p>

      <p class="e-2-baslik">X</p>

      <p class="e-paragraf">Prens nihayet, o üç mektuba elini atınca, neden buz gibi kesildiğini, neden sürekli onları okumayı ertelediğini anladı. Sabah, elindeki üç zarftan birini bile açmaya hâlâ cesaret edemeden yatağına uzanınca, huzursuz bir uykuya dalmıştı… Rüyasında yine o “suçlu kadın” gelmiş, uzun kirpiklerinde titreşen gözyaşlarıyla ona bakıp çağırmıştı. Prens, onun yüzünü acıyla hatırlayarak uyanmıştı. Hemen <span class="e-italik">ona</span> gitmek istedi ama bu gücü kendinde bulamayınca çaresizlik içinde mektupları açıp okumaya başladı.</p>

      <p class="e-paragraf">Bu mektuplar da bir düşe benziyordu. Kimi zaman garip, imkansız diyebileceğimiz düşler görürsünüz; uyanınca, bunları bütün ayrıntılarıyla hatırladığınızı, rüyayı görürken bile bilincinizin sizi terk etmediğini fark edersiniz. Caniler size pusu kurmuştur; silahlarını hazırlamış işaret beklerken size karşı dostça davranırlar. Sonunda onları kurnazca aldatıp saklanmayı başarırsınız. Derken bütün bu süreç içinde düşmanlarınızın sizin gizli planınızdan haberdar olduğu gibi, nerede saklandığınızı da bildiklerini anlarsınız ve onları tekrar aldatırsınız. Bütün bunları son derce net hatırlarsınız. Peki ama rüya görürken tetikte olduğu anlaşılan bilinciniz nasıl olup da bütün bu saçmalıklara izin verir? Canilerden biri gözünüzün önünde önce bir kadın, ardından da çirkin, mide bulandırıcı bir cüceye dönüşürken siz bunları, hiç şaşırmadan, üstelik zihniniz kurtuluş çaresi bulmak için büyük çaba harcarken kabul edersiniz. Uyanıp gerçek hayata döndüğünüz zaman, gördüğünüz rüya içinde çözümleyemediğiniz bir giz barındırdığı hissinden kurtulamazsınız… Rüyada gördükleriniz saçmalıklara gülümser, ama aynı zamanda bu saçmalarlıkların size gerçek hayatınıza ait bir şeyler söylediğini hissedersiniz. Rüyanın etkisi uzun süre devam ediyor, sevinçli veya kederlisinizdir ama rüyanın size tam olarak ne anlattığını anlayamazsınız.</p>

      <p class="e-paragraf">Bu mektuplar da Prensin üzerinde aynı etkiyi bıraktı. Daha zarfları açmadan evvel, bu mektupların varlığı bile onu boğuyor gibiydi. Akşamları tek başına, ayaklarının onu götürdüğü yere giderken, <span class="e-italik">onun</span> nasıl olup da <span class="e-italik">Aglaya’ya</span> yazmaya karar verdiğini düşünüyordu. Nasıl olup da böyle çılgın bir hayale kapılmıştı? Ama mektupları okurken kendisinin de bu hayale inanması Prensi şaşırtmıştı. Bunun bir hayal, bir karabasan, bir delilik olduğundan hiç şüphe yoktu. Ama bu mektuplarda insana acı veren ve bu deliliği haklı gösteren bir şey de vardı. Prens okuduklarını tekrar ve tekrar düşünürken saatlerce sayıklar gibi bir haldeydi. Özellikle bazı bölümlerin üzerinde durup düşünüyordu. İçinde sanki bütün bunları evvelden biliyormuş gibi bir his vardı ve o zamandan beri bir yandan özlemini çekerken, öte yandan ürküyordu…</p>

      <p class="e-paragraf">İlk mektup şöyle başlıyordu: “Bu mektubu açar açmaz önce imzaya bakınız. Bu imza size her şeyi izah edecektir. Böylece kendimi size haklı göstermeye mecbur hissetmek zorunda kalmayacağım. Sizinle asla bir olmadığımıza göre bu küstahlığıma da kızamazsınız çünkü ben kimim, siz kimsiniz? Aramızdaki uçurum o kadar büyük ki istesem bile, sizi aşağılamam imkânsız.”</p>

      <p class="e-paragraf">Baka bir yerde şunları yazıyordu:</p>

      <p class="e-paragraf">“Siz benim için mükemmellik misalisiniz, lütfen bu yazdıklarımı hasta bir zihnin saçma sapan sözleri olarak algılamayın! Sizi gördüm, her gün de görüyorum. Mükemmel olduğunuz sonucuna muhakeme yoluyla gelmiş değilim, buna inandım… Ama size karşı bir günahım da var: Sizi seviyorum. Mükemmellik sevilmek için yaratılmamıştır, insan ona bakmakla yetinmelidir, doğru değil mi? Oysa ben sizi seviyorum. Kuşkusuz sevgi, insanları eşit kılar ama endişelenmeyin, en gizli düşüncelerimde bile, kendimi size eşit görmüyorum. ‘Endişelenmeyin’ dedim, ama siz hiç endişe duyabilir misiniz? Eğer duysaydınız ayağınızın tozunu öperdim. Ah, sizi kendimle bir tutamam… İmzaya bakın…”</p>

      <p class="e-paragraf">Mektuplardan birinde, “Sizi onunla birleştirmek istiyorum ama bir kez olsun onu sevip sevmediğinizi sormadım” diye yazıyordu. “Siz onun için ışık gibisiniz. Bu onun kendi deyimidir. Bunu söylemesine gerek de yok aslında çünkü bu şekilde hissettiği açıktı. Bir ay boyunca onunla birlikte yaşadım, sizin de onu sevdiğinizi fark ettim. Sizi hep birlikte düşünüyorum.”</p>

      <p class="e-paragraf">“Bu da ne?” diyordu başka bir yerde. “Dün yanınızdan geçerken sanki kızardınız… Ama bu imkânsız, bana öyle gelmiştir. Bir batakhane, ahlaksızlığın en koyusunu bile görseniz yüzünüz kızarmamalı… Alçaklardan nefret edebilirsiniz, aşağıladıkları, hakaret ettikleri insanlardan dolayı nefret edebilirsiniz… Siz ise asla kimse hakaret edemez. Bana öyle geliyor ki siz de beni seviyorsunuz. Siz hem benim hem de onun için ışık saçan bir ruhsunuz. Hem bir melek nefret edemez yalnızca sevebilir… Kişi bütün insanları sevebilir mi? Kendime sık sık sormuşumdur bunu. Kuşkusuz hayır, böylesi tabiata aykırı olurdu. İnsanlık sevgisi, soyut bir kavramdır; insan yalnız kendini sever. Herkese göre böyledir bu. Ama siz farklısınız. Her türlü aşağılamanın, her türlü kişisel öfkenin üstünde olduğunuz için siz sevebilirsiniz… Yalnız siz bencil olmadan sevebilirsiniz. Benim yüzümden utanç duyduğunuzu bilsem bundan büyük bir acı duyardım. Kendinizi hemen benimle aynı seviyede düşünmeye hazırsınız, bu da sizi mahvediyor…”</p>

      <p class="e-paragraf">“Dün size rastladıktan sonra eve dönerken, bir tablo düşündüm. Sanatçılar İsa’yı hep İncil’de yazılanlara göre çizer. Oysa ben onu tek başına resmederdim, yanında hiçbir müridi olmadan… İsa yalnızdır. Yanında küçük bir çocuk oynarken kendi dilinde ona bir şeyler anlatır. İsa, bir yandan çocuğu dinlerken bir yandan da düşüncelere dalmış, farkında olmadan eliyle çocuğun sarı saçlarıyla oynar. Gözleri uzaklara, ufka doğru dalmıştır, bakışlarında evren kadar engin bir düşünce yansımaktadır. Yüzü hüzünlüdür. Çocuk susmuş, İsa’nın dizlerine tırmanmış, yanağını eline dayayıp başını kaldırmış, gözlerini yüzüne dikmiş bakıyor… Güneş batıyor… İşte benim tablom! Siz masumsunuz, mükemmelliğiniz saflığınızdan kaynaklanıyor. Lütfen şunu unutmayın! Benim sizi sevmemden size ne? Artık benimsiniz… Yakında öleceğim.”</p>

      <p class="e-paragraf">Son mektuptaysa şunlar vardı: “Tanrı aşkına, hakkımda düşünmenizi istemem. Size yazarak kendimi alçalttığımı ya da gururdan kaynaklansa bile alçalmaktan zevk alan biri olduğumu sanmayın sakın. Hayır, benim kendime göre bir tesellim var; ama size bunu açıklamam zor. Bu yüzden üzülsem bile bunu kendime bile açıklamam zor. Aşırı gururlansam da yine kendimi alçaltamayacağımı biliyorum. Yani hiçbir şekilde kendimi alçaltmış olmuyorum. Sizi neden onunla birleştirmek istiyorum? Sizin için mi yoksa kendim için mi? Kendim için tabii… Her şey o zaman çözümlenecektir, bunu kararlaştıralı uzun zaman oluyor… Kız kardeşiniz Adelaida’nın, bir gün portreme bakarken, böyle bir güzellikle dünyayı altüst edeceğimi söylediğini duydum. Ama ben dünyadan elimi eteğimi çektim. Bana, pırlantalar, danteller içinde, bir sürü sarhoşun arasında rastladıktan sonra, size bunları yazmam gülünç gelmez mi? Nasıl göründüğüne bakmayın, dediklerime bakın. Ben çoktandır yaşamıyorum, benim yerine içimde kimin yaşadığını da ancak Tanrı bilir? Bu soruyu her gün üzerimdeki bakışlarda görüyorum. Bu gözler, her zamanki gibi <span class="e-italik">sessiz</span> ama ne sakladıklarını biliyorum. İçinde oturduğu ev karanlık ve can sıkıcı, bu evde de bir sır saklı… Şu Moskovalı katil gibi, o da çekmecesinde kesici tarafı ipeklere sarılmış bir ustura sakladığına eminim. Şu katil gibi o da annesiyle yaşıyor. Evindeyken, döşeme tahtaları altında bir ölüyü gizlediği hissinden kurtulamıyordum. Belki de daha babasının zamanından kalma bir cesettir. Moskovalı katil gibi o da ölüyü muşambaya sarmış. Kimyasal sıvı şişeleriyle çevrili bu cesedin bulunduğu köşeyi size bile gösterebilirim. Hep susuyor ama biliyorum, beni nefret edecek kadar çok seviyor… Bizim düğünümüzle sizinki aynı gün yapılacak, onunla böyle kararlaştırdık. Ondan gizlim saklım yok. Korkudan onu öldürebilirdim… Ama o beni önce öldürecek… Size yazdığımı biliyor, gülerek saçmaladığımı söylüyor.”</p>

      <p class="e-paragraf">Prens, dünkü gibi uzun uzun dolaştığı parktan çıktı. Gece ona her zamankinden daha aydınlık göründü. “Gerçekten bu kadar erken olabilir mi?” diye düşündü. Saatini almayı unutmuştu. Uzaklarda müzik duydu. “İstasyon orkestrası olmalı, bugün oraya gitmemişlerdir sanırım” diye geçirdi içinden. Derken tam evlerinin önüne geldiğini fark etti. Sonunda kendini burada bulacağını biliyordu. Yüreği çarparak taraçaya girdi, etrafta kimse yoktu. Bir an bekledikten sonra salona açılan kapıyı açtı. “Bu kapı hiç kapanmazdı” diye hatırladı. Salon boştu, içerisi karanlıktı. Prens, şaşkın şaşkın bakınırken kapı açıldı ve elinde bir mumla Aleksandra İvanovna girdi. Prensi görünce, bir an şaşırdı ardından merakla ona baktı. Belli ki sadece bir odadan ötekine geçiyordu ve kimseyle karşılaşacağını ummuyordu.</p>

      <p class="e-paragraf">“Ne yapıyorsunuz burada?” dedi sonunda.</p>

      <p class="e-paragraf">“Ben… Geçerken uğramıştım…”</p>

      <p class="e-paragraf">“Annem kendini iyi hissetmiyor, Aglaya da pek iyi sayılmaz. Adelaida yatmak üzere, ben de öyle. Bütün gece evde yalnızdık. Babam ve Prens Şç. Petersburg’da…”</p>

      <p class="e-paragraf">“Ben size… geldim…”</p>

      <p class="e-paragraf">“Saatin kaç olduğunu biliyor musunuz?”</p>

      <p class="e-paragraf">“Hayır…”</p>

      <p class="e-paragraf">“Yarım. Biz genelde saat birde yatarız.”</p>

      <p class="e-paragraf">“Ben… saatin dokuz buçuk falan olduğunu sanıyordum…”</p>

      <p class="e-paragraf">“Önemli değil…” dedi Adelaida gülerek. “Neden daha erken gelmediniz? Belki sizi bekleyenler vardı.”</p>

      <p class="e-paragraf">“Ben… Düşündüm ki” diye kekeliyordu Prens giderken.</p>

      <p class="e-paragraf">“Güle güle! Yarın buna güleriz.”</p>

      <p class="e-paragraf">Prens, parkı çevreleyen yoldan evine doğru yürüdü. Yüreği hızla çarpıyor, düşünceleri karmakarışık, etrafındaki her şey düş gibi görünüyordu. Ansızın onu az evvel iki kez uyandıran hayal karşısında beliriverdi. O aynı kadın sanki deminden beri yolunu gözlüyormuş gibi parktan çıkıp Prensin karşısında titreyerek durdu. Kadın elini tutup hızla sıktı. “Hayır, bu hayal değil…” diye düşündü Prens.</p>

      <p class="e-paragraf">Ayrıldıklarından beri ilk kez karşı karşıyaydılar. Kadın konuşuyor ama Prens ona sessizce bakıyordu. Prens, bu anı her hatırladığında yüreği bir türlü kurtulamadığı bir acıyla doluyordu. Kadın çılgın gibi önünde diz çöktü. Prens geri çekilse de kadın öpmek için elini tutmaya çalışıyordu. Aynı rüyadaki gibi uzun kirpiklerinde gözyaşları parlıyordu.</p>

      <p class="e-paragraf">Prens, dehşet içinde onu kaldırmaya çalıştı. “Kalk lütfen!” diye fısıldadı. “Hemen kalk!”</p>

      <p class="e-paragraf">“Mutlu musun? Mutlu musun?” diye sordu kadın. “Bana sadece mutlu olup olmadığını söyle, şu anda… Onun evine mi gittin? Sana ne dedi?”</p>

      <p class="e-paragraf">Kadın kalkmıyor, peşinden biri kovalıyormuş gibi aceleyle birbiri ardına sorular yöneltiyordu.</p>

      <p class="e-paragraf">“Buyurduğun gibi yarın gidiyorum. Artık gelmeyeceğim… Seni son kez görüyorum! Son kez!”</p>

      <p class="e-paragraf">Prens çaresizlik içinde, “Kendine gel lütfen, ayağa kalk!” dedi.</p>

      <p class="e-paragraf">Kadın, Prensin ellerini heyecanla sıkıyor, gözlerini ondan ayıramıyordu.</p>

      <p class="e-paragraf">“Elveda!” dedi sonunda kadın ve hızla ayağa kalkıp, âdeta koşarcasına uzaklaştı.</p>

      <p class="e-paragraf">Ansızın ortaya çıkan Rogojin kadını elinden tutup götürdü.</p>

      <p class="e-paragraf">“Beni bekle Prens!” diye bağırdı Rogojin. “Beş dakikaya kadar geliyorum.”</p>

      <p class="e-paragraf">Gerçekten de beş dakika sonra geldi. Prens onu aynı yerde bekliyordu.</p>

      <p class="e-paragraf">“Onu arabaya bindirdim” dedi Rogojin. “Araba saat ondan beri sokağın köşesinde bekliyordu. Senin akşamı Aglaya’nın yanında geçireceğinden emindi. Bana yazdıklarını ona aynen söyledim. Artık ona mektup yazmayacağına söz verdi ve istediğin buysa yarın Pavlovsk’tan ayrılmaya hazır olduğunu söyledi. Kabul etmesen bile seni son kez görmek istiyordu. Seni şu bankta bekledik…”</p>

      <p class="e-paragraf">“Seni o mu getirdi?”</p>

      <p class="e-paragraf">“Niye şaşırıyorsun ki?” dedi Rogojin gülümseyerek. “Zaten her şeyi biliyorum. Mektupları okumadın mı?”</p>

      <p class="e-paragraf">“Sen mektupları gerçekten okudun mu” diye sordu Prens; sarsılmıştı.</p>

      <p class="e-paragraf">“Tabii okudum. Bana kendisi verdi. Ustura hakkında yazdıklarına ne dersin, heh heh he!”</p>

      <p class="e-paragraf">“O deli!” diye bağırdı Prens, ellerini sıkarak.</p>

      <p class="e-paragraf">Rogojin yavaşça, kendi kendine söylenir gibi: “Kim bilir, belki de değildir” diye mırıldandı.</p>

      <p class="e-paragraf">Prens sessiz kaldı.</p>

      <p class="e-paragraf">“Hoşça kal” dedi Rogojin. “Yarın ben de buradan gidiyorum. Kötüyle hatırlama!” Birden Prense dönerek ilave: “Sorusuna cevap vermedin? Mutlu musun?”</p>

      <p class="e-paragraf">Prens, büyük bir üzüntüyle: “Hayır, hayır, hayır!” diye haykırdı.</p>

      <p class="e-paragraf">Rogojin alaylı alaylı güldü: “Mutlu olmak mı, daha neler!” Sonra arkasını dönmeden uzaklaştı.</p>

      <div class="footnotes">
        <div class="footnote">
          <p class="e-dipnotmetni"><a class="footnote-anchor" href="#footnote-202-22-backlink" id="footnote-202-22">22</a> İyi şanslar! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-23-backlink" id="footnote-202-23">23</a> Benden sonra tufan! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-24-backlink" id="footnote-202-24">24</a> Zıt kutuplar birbirine çeker. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-25-backlink" id="footnote-202-25">25</a> Ah, bir görebilse kutsal güzelliğinizi,</p>

          <p class="e-dipnotmetni">Vedama aldırmayan onca dost!</p>

          <p class="e-dipnotmetni">Günlerini bitirmeden ölsünler, ağlasınlar ölümlerine,</p>

          <p class="e-dipnotmetni">Bir dost kapatsın açık giden gözlerini!</p>
        </div>
      </div>
    </div>
  </div>
</body>
</html>
