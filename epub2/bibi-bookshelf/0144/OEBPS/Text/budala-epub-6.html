<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>budala-epub-6.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="budala-epub-6.html" xml:lang="tr-TR">
    <div class="Basic-Text-Frame">
      <p class="e-sayfabasibaslik" id="toc_marker-4">DÖRDÜNCÜ BÖLÜM</p>

      <p class="e-2-baslik">I</p>

      <p class="e-paragraf">Anlattığımız hikâyenin, yani kahramanlarımızın görüşmelerinin üzerinden bir hafta geçmişti. Güzel bir sabah, Varvara Ardalyonovna Ptizina, tanıdıklarını ziyaret etmiş, saat on buçuk sularında üzgün ve düşünceli bir halde eve dönmüştü.</p>

      <p class="e-paragraf">Bazı insanlar vardır, onları tipik özellikleriyle tanımlayan sözcükler bulmak zordur. Bunlar, “sıradan çoğunluk” diyebileceğimiz ve gerçekten de toplumun çoğunluğunu oluşturan kişilerdir. Edebiyatçılar, yazdıkları roman ve hikâyelerde kahraman olarak değişik vasıflara sahip kişileri seçerler ve bunları sanatkârca işleyerek estetik bir biçimde anlatırlar. Gerçek hayatta ender rastlayacağımız bu kişiler, belki gerçeğin kendisinden bile daha gerçektir. Podkolyosin mesela, tip olarak abartılı olsa da asla hayal ürünü değildir. Bazı akıllı insanlar Gogol’ün Podkolyosin’ini tanıdıktan sonra, pek çok arkadaşının ona benzediğini fark etmişlerdir. Gogol’den evvel de bu akıllı insanlar söz konusu arkadaşlarını Podkolyosin tipine benzetiyorlardı ama onun Podkolyosin ismiyle anıldığını bilmiyorlardı. Gerçek hayatta, düğünden önce pencereden atlayarak kaçan damat adaylarına pek ender rastlanır. Çünkü her şey bir yana, kaçış için pek kolay bir yol değildir bu. Yine de akıllı ve sağduyulu olarak nitelendirebileceğimiz pek çok damat adayı, nikâhtan evvel kendilerini Podkolyosin gibi hissetmiştir. Bütün kocalar, “Tu l’as voulu, George Dandin”<span class="e-dipnotno" style="font-size:0.74em;"><a class="footnote-link" href="#footnote-202-26" id="footnote-202-26-backlink">26</a></span> diye bağırmaz. Ama dünyadaki milyonlarca koca, balayından ya da belki hemen düğünden sonra, yürekten kopan bu çığlığı atmıştır!</p>

      <p class="e-paragraf">Konuyu derinlemesine işlemeden önce kısaca şunu söyleyebilirim: Gerçek hayatta gözümüzün önünde dolaşıp duran Podkolyosinler ve Georges Dandinler, edebi eserlerde yaşayanlar kadar saf, katıksız tipler değillerdir. Ama şunu da eklemekte fayda vardır ki Molier’in kahramanı Georges Dandin’e benzeyen kişilere nadir de olsa gerçek hayatta rastlanır. Yazdıklarımızı bir eleştiri makalesine çevirmeden burada noktalayalım. Ancak bir soruya daha açıklık getirmemiz lazım: Romancı, “sıradan”, hiçbir özelliği olmayan kişileri az çok ilginç tipler haline nasıl getirebilir? Bunları bütünüyle anlatılan hikâyeden çıkaramayız; zira gerçek hayatta her an karşımıza çıkan sıradan insanlar olmazsa, eser hayatla benzerliğini kaybeder. Öte yandan edebi eserde sadece tuhaf, olağanüstü tiplere yer vermek gerçeğe uygun olmayacağı gibi eseri de sıkıcı kılar. Kanımca yazar, hiçbir özelliği olmayan sıradan kişilerde bile ilgi çekici, okuyucuya ibret veren bazı yönler bulup çıkarmalıdır. Sıradan insanların özü, daimi ve değişmez sıradanlıklarında gizlidir. Bu insanların kalıptan çıkma çabaları hiçbir netice vermez ama sıradan insanların bu çaresiz teşebbüsleri onlara bir haysiyet kazandırır. Bu, en ufak bir ihtimal olmadığı halde, ne olursa olsun kalıpları dışına taşma arzusudur… Hikâyemizde şu ana kadar fazla yer veremediğimiz bazı kahramanlar da işte bu sıradan insanlardandır. Bunlar Varvara Ardalyonovna Ptizina, kocası Ptizin ve kardeşi Gavrila Ardalyonoviç’tir. Kabul etmeliyiz ki gerçekten de zengin, iyi bir aileye mensup, eğitim görmüş, eli yüzü düzgün, hatta iyi yürekli bir kimse için altı çizilecek hiçbir özelliğe sahip olmamak, yani “herkes gibi” olmak, son derece can sıkıcı bir durumdur. Serveti vardır ama Rothschild kadar değil; saygın bir isme sahiptir ama bu isim hiç kimseye hiçbir şey ifade etmez; eğitim görmüştür, ancak bunu kullanamaz; zeki biridir ama kendine özgü fikirleri yoktur; iyi yüreklidir ama yüce gönüllü değildir vesaire vesaire…</p>

      <p class="e-paragraf">Dünyada sıradan insanların sayısı sanıldığından çok daha fazladır. Bütün insanlar gibi bunlar da iki gruba ayrılır: Orta akıllı olanlar ve daha akıllı olanlar. Orta akıllı sıradan insanlar daha mutludur. Sıradan ve orta akıllı bir adam için kendisini olağanüstü, eşsiz bir adam olarak hayal etmek ve bundan haz almak kolaydır. Genç kızlarımızdan bazıları, saçlarını kısacık kestirip mavi gözlük taktıktan sonra artık “kişisel fikirlere” sahip birer nihilist olduklarına inanırlar. Sıradan orta akıllı biri herhangi bir evrensel ve hümanist düşünceyi benimseyerek yüreğinin iyilik dolduğunu sandığında, kendini herkesten üstün görür ve toplumun gelişmesinde öncü bir rolü olduğuna inanır. Başka biri ise duyduğu ya da okuduğu bir fikri, kendine ait son derece özgün bir fikir olarak kabul eder. Doğrusu, bir hayli sık görünse de bu safça küstahlığa şaşmamak elde değildir. Bir ahmağın kendine güvenini, olağanüstü yetenekli olduğuna dair inancını Gogol, Teğmen Pigorov tipinde eşsiz bir biçimde ortaya koymuştur. Pirogov’un bir dahi olduğundan hiç kuşkusu yoktur, bunu asla sorgulamaz. Büyük yazar, okuyucularının zedelenen ahlâk duygularını onarmak için, eserin sonunda ona dayak atmak zorunda kalmıştır. Ama kahramanının dayaktan sonra, silkinip kendine geldiğini ve gücünü toplamak için hemen yağlı bir börek yemeğe başladığını görünce, yazar şaşkınlık ve çaresizlik içinde ellerini havaya kaldırmıştır. Gogol, Pirogov’u teğmen olarak çizdiği için hep üzülmüşümdür. Çünkü kahramanın seneler geçtikçe kendisini omuzlarında apoletleri kabaran bir komutan olarak düşünmemesi için bir sebep göremiyorum. Ne diyebilirim ki? Rütbesi generalliğe ulaştıktan sonra neden birlik komutanı olmasın? Bu tür birlik komutanlarını savaş alanlarında korkunç bir başarısızlığa uğrarken hiç mi görmedik? Edebiyatçılarımızın, âlimlerimizin, propagandacılarımızın arasında ne Pirogovlar vardı… “Vardı” diyorum ama tabii ki hâlâ var…</p>

      <p class="e-paragraf">Hikâyemizin kahramanlarından biri olan Gavrila Ardalyonoviç İvolgin, sıradan insanların ikinci, yani “daha akıllı” olanlar grubuna dahildi… Evvel de belirttiğimiz gibi bu grubun insanları diğer gruba nazaran çok daha mutsuz olur. Bunun sebebi açık: Daha akıllı sıradan insanlar kendilerini eşsiz bir dehaya sahip olarak hayal etseler de içlerindeki kuşku onlara rahat vermez. Nihayet kaderine boyun eğip kendilerini oldukları gibi kabul etseler bile bunu gururlarına yediremezler ve kibirleri onları zehirler. Bu gözlemlerimizi, uç örnekleri göz önünde bulundurarak söyledik. Ama gerçek hayatta çoğunun başına gelebilecek en kötü olay, artık yaşını başını aldığında çekeceği mide rahatsızlığıdır, hepsi bu. Sıradan daha akıllı insanlar kaderine boyun eğmeden evvel, orijinal olmak adına, uzun yıllar boyunca acı içinde kıvranırlar. Bazen bir hayli tuhaf misallere de rastlanır. Namuslu, dürüst, hatta iyi yürekli, ailesinin yükünü sırtlayan, bazen canını dişine takıp yabancılara da yardım eden bir adam, ilginç olma hevesine kapılarak bir adilik yapar. Sonunda ne olur? Hayatı boyunca rahat, huzur bulamaz! Görevlerini yerine getirmiş olması onu teselli etmez! Hatta tam aksine! “İşte, uğruna hayatımı feda ettiğim, elimi kolumu bağlayanlar! Barutu icat etmeme engel olanlar! Onlar olmasa ya barutu bulur ya da Amerika’yı keşfederdim” diye yakınır. Bu insanların en belirgin özelliği, farklı şartlar altında gerçekten ne yapacaklarına tam olarak karar verememeleridir: Acaba barutu mu icat edeceklerdi yoksa Amerika’yı mı keşfedeceklerdi? Ama bu keşif hasretinin onlara çektirdiği ıstırap, Kolomb’un ya da Galile’nin çektiklerinden kat be kat fazladır.</p>

      <p class="e-paragraf">Gavrila Ardalyonoviç daha bu yolun başındaydı, önünde uzun bir bocalama devresi vardı. İlginç olma arzusuyla birlikte, sıradan ve yeteneksiz bir kişi olduğu hissi, neredeyse çocuk denilecek yaşta yüreğini derinden yaralamıştı. Dünyaya öyle gelmişti; kıskanç ve hırçın, hırpalanmış sinirlerle… Hırçınlığının, içgüdülerinin gücünden kaynaklandığına emindi. Kendini gösterme tutkusu, onu bazen fazlaca çılgın davranmaya itiyordu. Ama iş eyleme gelince, kahramanımız her zamanki gibi akıllıca karar veriyor ve öyle davranıyordu. Bu onu yiyip bitiriyordu. Hayallerini gerçekleştirmek uğruna çok alçakça bir davranışı bile mazur görmeye hazırdı; ama bu şekilde davranmaya kalkışır kalkışmaz, namus duygusu onu engelliyordu. (Gerçi küçük namussuzluklara her zaman hazırdı.) Ailesinin düştüğü durum ve yaşadığı sefalet onu iğrendiriyordu. Annesine bile tepeden bakıyor, onu hor görüyordu; oysa bulunduğu mevkii, annesinin toplumdaki saygın konumuna borçlu olduğunu gayet iyi biliyordu. Epançinler’in hizmetine girer girmez, kendi kendine: “Madem ki alçalmalıyım, bari sonuna dek gideyim, yeter ki bu oyundan galip çıkabileyim” diye düşünmüştü. Ama sonuna dek gidemedi… Aglaya, onu reddedince, korkmuştu. Genç kızın seçimini ondan yana kullanacağına pek ihtimal vermese de, ondan vazgeçmiyordu. Nastasya Filipovna olayında, birden parayla <span class="e-italik">her şeyi</span> elde edebileceğini düşündü. O dönemde her an “Alçaklık yapmak gerekirse, yapalım. Böyle durumlarda sıradan insanlar çekingenlik gösterir ama biz aldırmayız!” diye kendi kendini kandırıyordu. Aglaya’yı elinden kaçırdıktan ve olayların altında ezildikten sonra, ruhsal olarak iyice çöktü ve çılgına dönen Rogojin’in âşık olduğu deli kadına getirdiği parayı götürüp Prense verdi. Daha sonra binlerce kez pişman oldu ama bu davranışıyla iftihar etmekten de geri durmadı. Prensin, Petersburg’da kaldığı o üç gün boyunca Ganya durmadan ağladı. Bu arada da Prensten daha fazla nefret etmeye başladı çünkü herkesin harcı olmayan bir davranışta bulunmuş, parayı geri vermişti. Ama buna rağmen Prens ona acımaya devam ediyordu. Üzüntüsünün tek kaynağının, durmadan ezilen kibri olduğunu kendi kendine soyluca itiraf ediyordu ve bu onun daha fazla eziyet çekmesine sebep oluyordu. Aglaya gibi masum ve garip bir kızla şansının açık olabileceğini ancak sonradan fark etti ve bu pişmanlığını daha da arttırdı. İşi gücü bırakıp üzüntüsüyle baş başa kaldı. Artık ailesiyle birlikte Ptizin’de kalıyordu. Ptizin’den açıkça nefret ediyordu ama nasihatlerinden yararlanacak kadar da akıllıca davranmaya gayret gösteriyordu. Ptizin’in Rothschild kadar zengin olma hayalleri kurmamasına öfkeleniyordu. “Madem tefecilik yapıyorsun sonuna dek git, insanları ez, paralarını al!” diyordu. Ptizin sakin, sessiz bir adamdı ve bu sözlere gülüp geçiyordu. Ancak bir gün, bu konuda Ganya’yla ciddi ciddi konuştu. Sahtekâr olmadığını, ona haksız yere “Yahudi banker” dendiğini savundu. “Rothschild olmayacağım, buna gerek de duymuyorum. Ama Liteynaya Sokağı’nda bir, belki de iki evim olur… Hepsi bu” diyordu gülümseyerek. İçinden yine de “Kim bilir, belki de üç tane olur!” diye geçirmeden edemiyordu. Ama bu isteğini kendine saklardı. Tabiat böyle insanları sever, onlardan yana olur. Ptizin üç, belki de dört ev sahibi olacaktır. Çünkü çocukluğundan beri bir Rothschild olmayacağının bilincindedir. Buna karşın tabiat Ptizin’e servetinin sınırını koyacak, dörtten fazla ev vermeyecektir.</p>

      <p class="e-paragraf">Gavrila Ardalyonoviç’in kız kardeşi çok farklı bir kişiliğe sahipti. Onun da güçlü arzuları vardı ama bunlar gelip geçici değil, daha inatçıydı. Aslında o da ilginç olmak isteyen sıradan insanlar grubuna aitti ama ilginç bir tarafının olmadığını pek çabuk anlamış ve belki de kendince gururlu biri olduğu için, bundan fazla üzüntü duymamıştı. Büyük bir kararlılıkla Ptizin’le evlenirken, ağabeyinin aynı durumda söyleyebileceği gibi, “Alçaklık olsa da, amaca ulaşmak için sonuna dek gitmek gerek” dememişti. (Gavrila Ardalyonoviç ağabey olarak onun kararını onaylarken buna yakın bir cümle sarf etmişti.) Varvara Ardalyonovna, müstakbel kocasının kendi halinde, hoş, kültürlü sayılan ve hiçbir zaman büyük bir adilik yapmayacak bir adam olduğuna inandıktan sonra onunla evlenmişti. Varya, küçük alçaklıkların üstünde durmuyordu. İdeali bulmak mümkün müdür? Ayrıca Ptizin’le evlenerek, annesine, babasına ve kardeşlerine bir sığınak sağlayacağını biliyordu. Anlaşamamalarına rağmen, kardeşinin mutsuz olduğunu görünce, yardımına koşmak istedi. Ptizin, bir işe girmesi için bazen Ganya’yı zorluyordu. Kimi zaman şakayla karışık, “Generalleri ve generalliği küçümsüyorsun; ama onlar da sırası gelince general olacaklar, görürsün” diyordu. Ganya acıyla, “Generalleri ve generalliği küçümsediğimi de nereden çıkarıyorlar?” diyordu içinden. Varvara Ardalyonovna kardeşine yardım edebilmek için, dolaştığı çevreyi genişletmeye karar verdi. Epançinler’i ziyaret etmeye başladı; o ve ağabeyi, Epançinler’in kızlarıyla oynayarak büyümüşlerdi. Burada şunu da belirtelim ki Varvara Ardalyonovna, Epançinler‘in evini olağanüstü hayaller peşine düşerek ziyaret etmiyordu. Hayal peşinde değildi, her zamanki gibi hesabını kitabını bilerek hareket ediyordu. Epançin ailesini iyi incelemişti ve çok iyi tanıyordu. Bütün çabası Aglaya ile kardeşini birleştirmekti. Hatta belki de yol bile kat etmişti. Belki de kardeşine fazlaca güveniyor ve aslında ondan hiçbir zaman veremeyeceği şeyleri bekliyordu. Yine de Epançinler’in evindeyken ustaca davranıyor, kardeşinin adını haftalarca anmadığı oluyordu. Son derece dürüst ve içten, sade ve ağırbaşlı davranıyordu. Vicdanını sızlatacak hiçbir şey yapmadığına da canı gönülden inanıyordu. Onu güçlü kılan da bu özellikleriydi. Ne var ki kendisinin de aşırı derecede kibirli olduğunu zaman zaman fark ediyordu; bilhassa Epançinler’in evinden her çıkışında…</p>

      <p class="e-paragraf">Bu kez de evine dönerken düşünceli ve üzgündü. Bu üzüntüde, acı bir alay da yok değildi. Ptizin, Pavlovsk’ta tozlu bir sokakta bulunan, tahtadan yapılmış, sıradan ama epeyce geniş bir evde oturuyordu. Varvara Ardalyonovna merdivenden çıkarken, üst katta ağabeyi ve babasının bağırıp çağrışmalarını duydu. Salona girince, öfkeden sararmış bir yüzle odada dolaşan Ganya’yı gördü. Onun saçlarını yolacak kadar kendinden geçmiş olduğunu fark edince Varya’nın yüzü karardı ve şapkasını bile çıkarmadan kendini bir iskemlenin üzerine bıraktı. Biraz daha gecikir ve neler olduğunu sormazsa ağabeyinin ona mutlaka kızacağını bildiği için hemen, “Yine aynı nakarat mı?” diye sordu.</p>

      <p class="e-paragraf">“Keşke” diye bağırdı Ganya. “Ama hayır, bu bambaşka bir şey, ne olduğunu Tanrı bilir! İhtiyar kudurdu. Anam zırlıyor. Varya, ne dersen de ama onu kapının önüne koyacağım… Ya da ben çekip gideceğim!” diye ilave etti, başkasının evinden insanları kovamayacağını hatırlayarak.</p>

      <p class="e-paragraf">“Hoşgörülü olman lazım” diye mırıldandı Varya.</p>

      <p class="e-paragraf">“Kime karşı hoşgörülü?” diye parladı Ganya. “Ahlâksızlara mı? Hayır, ne dersen de ama bu kadarı yeter! Hem suçlu hem güçlü… Senin neyin var? Yüzün allak bullak.”</p>

      <p class="e-paragraf">“Yok bir şeyim” dedi Varya canı sıkılarak.</p>

      <p class="e-paragraf">Ganya kardeşine daha dikkatle baktı.</p>

      <p class="e-paragraf">“Orada mıydın?” diye sordu birden.</p>

      <p class="e-paragraf">“Evet.”</p>

      <p class="e-paragraf">“Baksana, bağrışlar yine başladı. Ne kadar ayıp bir şey, hem de böyle bir zamanda!”</p>

      <p class="e-paragraf">“Nasıl bir zamanda?”</p>

      <p class="e-paragraf">Ganya kardeşine yeniden dikkatle baktı.</p>

      <p class="e-paragraf">“Bir şeyler öğrenebildin mi?”</p>

      <p class="e-paragraf">“Tahmin etmediğimiz bir şey değil… Bütün düşündüklerimizin gerçek olduğunu öğrendim. Kocam haklı çıktı… O nerede?”</p>

      <p class="e-paragraf">“Dışarı çıktı. Neler oldu?”</p>

      <p class="e-paragraf">“Prens resmen nişanlandı, iş kesinleşmiş… Bana ablaları söyledi. Aglaya razı olmuş, artık gizlemeye gerek duymuyorlar. Adelaida’nın düğünü, iki düğün bir arada yapılsın diye tekrar ertelenmiş. Ne de şiirsel! Odada boş boş dolaşacağına, nikâh için bir şiir yazsan daha iyi edersin. Bu akşam Belokonskaya gelecek, davetliler de olacakmış. Prens, Prensese tanıştırılacak. Aslında tanışıyorlar, sanırım asıl sebep nişanı duyurmak. Yalnız Prens davetlilerin önünde bir şey kıracak ya da yere boylu boyunca uzanacak diye korkuyorlar. Bunu yapabilir ne de olsa.”</p>

      <p class="e-paragraf">Ganya büyük bir dikkatle dinledi. Varvara bu üzücü haberin ağabeyini pek etkilememesine şaştı.</p>

      <p class="e-paragraf">Kısa bir sessizlikten sonra: “Neyse, belliydi zaten!” dedi Ganya. Sonra tuhaf bir şekilde gülümseyerek kız kardeşinin yüzüne kurnaz kurnaz baktı ve tekrar odayı arşınlamaya başladı.</p>

      <p class="e-paragraf">“Olayı böyle filozofça kabullenmen iyi” dedi Varya. “Gerçekten çok memnun oldum.”</p>

      <p class="e-paragraf">“Olmuşsundur, ne de olsa sırtından bir yük kalktı.”</p>

      <p class="e-paragraf">“Senin için elimden ne gelirse yaptım. Aglaya’dan nasıl bir mutluluk beklediğini asla merak edip sormadım.”</p>

      <p class="e-paragraf">“Ben Aglaya’dan… Mutluluk mu bekliyordum?”</p>

      <p class="e-paragraf">“Rica ederim, bana edebiyat yapma! İkimiz de gerçeği biliyoruz. Ama hesabımız tutmadı işte. Sana itiraf edeyim ki bunu hiçbir zaman ciddiye almamıştım. Aglaya’nın gülünç kişiliğini göz önüne alıp, belki tutar diye, en çok da seni hoşnut etmek için giriştim bu işe. Bu planın suya düşme ihtimali yüzde doksandı.”</p>

      <p class="e-paragraf">“Şimdi kocanla sen, beni bir devlet dairesine girmem için zorlayacaksınız. Azim, irade konulu nutuklar çekmeye başlayacak, azla yetinmeyi öğütleyeceksiniz. Daha neler neler… Bunları ezbere biliyorum” dedi Ganya kahkahalarla gülerek.</p>

      <p class="e-paragraf">Varya, “Aklında yeni bir fikir var!” diye düşündü.</p>

      <p class="e-paragraf">“Ebeveynleri bu nişan olayına ne diyor? Sevinmişlerdir, değil mi?” diye sordu Ganya.</p>

      <p class="e-paragraf">“Sanmıyorum. İvan Fedoroviç memnunsa bile, anneleri korkuyor. Daha evvelden de Prense iyi bir damat adayı olarak bakmazdı. Bunu herkes biliyor.”</p>

      <p class="e-paragraf">“Ona şüphem yok… Prens, tabii hiç kimsenin istemeyeceği türden bir damat, bu gün gibi açık… Aglaya ‘evet’ dedi mi?”</p>

      <p class="e-paragraf">“Şu ana kadar ‘hayır’ demedi. Zaten ondan fazlasını beklemek de yanlış olur. Ne kadar tuhaf ve utangaç olduğunu bilirsin. Küçükken dolaplara saklanır, misafirlerin önüne çıkmamak için iki üç saat orada kalırdı. Hâlâ aynı Aglaya… Ama biliyor musun, ben onun en az Prens kadar ciddi duygular beslediğine inanıyorum… Söylenenlere bakılırsa, sabahtan akşama dek Prensle alay ediyor, gülüyormuş. Ama belli ki bu arada onu mutlu edecek sözleri de ihmal etmiyor. Ona methiyeler dizip göklere çıkarıyormuş… Kimseye belli etmemek için de herkesin yanında onunla dalga geçiyormuş. Dediklerine göre Prens mutluluktan uçuyormuş… Çok komikmiş yani… Ablaları açıkça benimle alay ediyor.”</p>

      <p class="e-paragraf">Ganya’nın yüzü karardı. Varya, kardeşinin düşüncelerini anlamak için konuyu uzatıyordu. Ama tam o sırada yukarıdan yine bağrışlar duyuldu.</p>

      <p class="e-paragraf">Ganya, öfkesini çıkarabileceği birini bulmuş gibi, “Onu kapı dışarı edeceğim!” diye kükredi.</p>

      <p class="e-paragraf">“O da aynı dün yaptığı gibi bizi herkese rezil eder.”</p>

      <p class="e-paragraf">“Dün mü? Ne oldu dün? Yoksa…” diye sordu Ganya korkuyla.</p>

      <p class="e-paragraf">“Tanrım, bilmiyor muydun?” dedi Varya.</p>

      <p class="e-paragraf">Ganya utanç ve öfkeden kıpkırmızı kesildi. “Oraya mı gitmiş?” diye bağırdı. “Bana doğruyu söyle, ihtiyar oraya gitmiş mi, gitmemiş mi?”</p>

      <p class="e-paragraf">Ganya üst kata çıkmak üzere kapıya koştu. Varya ona doğru atıldı ve iki eliyle yakalayıp yatıştırmaya çalıştı.</p>

      <p class="e-paragraf">“Nereye?” dedi. “Onu şu anda kapı dışarı edersen daha kötü olur. Yollara düşüp bizi rezil eder!”</p>

      <p class="e-paragraf">“Orada ne haltlar karıştırmış?”</p>

      <p class="e-paragraf">“Açıkça anlatmadılar, kendileri de pek bir şey anlamamış zaten… Ama herkesi korkuttuğu kesin. İlk önce İvan Fedoroviç’i görmek istemiş. O evde olmadığı için Lizaveta Prokofyevna’ya gitmiş, bir iş bulması için yalvarıp yakarmış ve bizden, benden, kocamdan, özellikle de senden şikâyet edip durmuş… Bir yığın şey anlatmış.”</p>

      <p class="e-paragraf">Ganya zangır zangır titremeye başladı. “Neler dediğini öğrenebildin mi?” diye sordu.</p>

      <p class="e-paragraf">“Kendisi de ne dediğini bilmiyormuş. Ya da belki bana her şeyi anlatmadılar.”</p>

      <p class="e-paragraf">Ganya başını ellerinin arasına alıp pencereye doğru koştu. Varya ise öbür pencerenin yanına oturdu.</p>

      <p class="e-paragraf">“Şu komik kız Aglaya beni durdurup, ‘Ailenize selamlarımı, saygılarımı iletin. Babanızı en kısa zamanda ziyaret etmeyi düşünüyorum!’ dedi. Çok ciddiydi üstelik. Tuhaf!”</p>

      <p class="e-paragraf">“Alay etmiş olmasın?”</p>

      <p class="e-paragraf">“Hayır, alay etmiyordu. Garip olan da bu zaten…”</p>

      <p class="e-paragraf">“İhtiyar konusunda bir şeyler biliyor mu? Ne dersin?”</p>

      <p class="e-paragraf">“Evdekilerin bilmediğine eminim. Ama Aglaya belki biliyordur. Bir tek o; çünkü ablaları onun babamıza selam yollamasına şaşırdılar. Neden özellikle ona selam yolladı? Bildiği bir şey var demek ki. Prens anlatmıştır belki de!”</p>

      <p class="e-paragraf">“Kimin anlattığını anlamak için müneccim olmaya gerek yok! Hırsız! Aile reisimiz hırsız… Bir bu eksikti!”</p>

      <p class="e-paragraf">Varya iyice öfkelendi. “Hadi canım, daha neler!” diye bağırdı. “Bu sarhoş saçmasından başka bir şey değil… Bunu söyleyenlere baksana? Lebedev, Prens… Kendileri akıl küpü ya! Bu olayı hiç mi hiç önemsemiyorum.”</p>

      <p class="e-paragraf">“İhtiyar babamız sarhoş ve hırsız” diye hırsla sürdürdü Ganya. “Ben bir dilenci, kız kardeşimin kocasıysa tefeci… Tam Aglaya’nın imreneceği bir aile! Harika, başka ne diyeyim!”</p>

      <p class="e-paragraf">“Kız kardeşinin kocası, o tefeci seni…”</p>

      <p class="e-paragraf">“Besliyor, değil mi? Çekinme rica ederim, söyle…”</p>

      <p class="e-paragraf">“Ne diye bu kadar kızgınsın?” dedi Varya kendini toplayarak. “Hiçbir şey anladığın yok, tıpkı çocuk gibisin. Bütün bunların seni Aglaya’nın gözünde küçük düşüreceğini mi sanıyorsun? Aglaya’yı hiç tanımıyorsun; o, çok iyi bir kısmeti tepip tavan arasında açlıktan ölen bir üniversite öğrencisine seve seve koşar… Onun rüyası bu! Sen aileni, başını öne eğmeden gururla, sabırla, metanetle taşıyabilseydin, onun gözünde çok fazla değer kazanırdın. Prens onu böyle kazandı, onu avlamaya kalkışmadı; üstelik herkesin gözünde o bir budala. Aglaya onun yüzünden ailesini altüst edecek olmaktan çok memnun. Ah, siz erkekler, hiçbir şey anlamıyorsunuz!”</p>

      <p class="e-paragraf">“Neyse, anlayıp anlamadığımızı çok yakında görürsün” diye mırıldandı Ganya. “Ben sadece bizim ihtiyarın olayı duyulsun istemezdim. Prensin, dilini tutacağını sanıyordum. Lebedev’i idare etmeyi becerdi. Üstelememe karşın, bana bile anlatmak istemedi…”</p>

      <p class="e-paragraf">“Demek ki o söylemese de olay duyulmuş. Ama şu anda bunun senin için ne önemi var ki? Tek umudun, bu olayın seni onun gözünde daha çilekeş biri olarak göstermesi.”</p>

      <p class="e-paragraf">“Romantizm bir yana, Aglaya da bir rezaletten çekiniyordur! Hepiniz aynısınız!”</p>

      <p class="e-paragraf">Varya, kardeşinin yüzüne küçümseyerek baktı. “Aglaya mı çekinecek?” diye bağırdı hırsla. “Ne alçak ruhun var! Hiçbiriniz beş para etmezsiniz. Gülünç ve tuhaf bir kız olabilir ama hepinizden daha soylu bir kişiliği var.”</p>

      <p class="e-paragraf">“Tamam, tamam, kızma!” diye mırıldandı Ganya.</p>

      <p class="e-paragraf">“Ben yalnızca annem için korkuyorum, çok acıyorum ona” diye sürdürdü Varya. “Şu hırsızlık hikâyesi kulağına gider diye korkuyorum!”</p>

      <p class="e-paragraf">“Kesinlikle biliyordur” dedi Ganya.</p>

      <p class="e-paragraf">Varya, üst kattaki Nina Aleksandrovna’ya çıkmak üzere ayağa kalkmıştı ki durup ağabeyini dikkatle süzdü.</p>

      <p class="e-paragraf">“Ona kim söylemiş olabilir?”</p>

      <p class="e-paragraf">“İpolit, kim olacak… Buraya yerleşir yerleşmez, ilk işi annemize bunu anlatmak olmuştur.”</p>

      <p class="e-paragraf">“İpolit bunu nasıl öğrenmiş? Lebedev ve Prens, bu konudan kimseye söz etmemeye karar verdiler. Kolya bile bilmiyor.”</p>

      <p class="e-paragraf">“Anlamıştır o… Kötülüklerin, rezilliklerin kokusunu alan acayip bir burnu var, bilemezsin… İster inan ister inanma ama ben, onun Aglaya’yı da etkisi altına aldığına eminim. Almamışsa bile yakında alır. Rogojin de bu baş belasıyla görüşmeye başladı. Prens bunları nasıl fark etmez? Şimdi de beni rezil etmek için yanıp tutuşuyor! Bana düşmanıymışım gibi bakıyor. Ölmek üzere olan biri neden böyle davranır, ona ne? Ama göreceksin, son sözü ben söyleyeceğim.”</p>

      <p class="e-paragraf">“Ondan bu kadar nefret ediyorsan neden buraya getirttin?”</p>

      <p class="e-paragraf">“Bunu sen önerdin, unuttun mu?”</p>

      <p class="e-paragraf">“Bir faydası olur diye düşünmüştüm. Onun Aglaya’ya âşık olup mektup yazdığını biliyor musun? Galiba Lizaveta Prokofyevna’ya da yazmış…”</p>

      <p class="e-paragraf">“Bu bakımdan pek tehlikeli sayılmaz!” dedi Ganya hınçla. “Âşık olabilir, ne de olsa daha çocuk yaşta… Ama yaşlı bir kadına imzasız mektup göndermeye kalkışmaz. Kendini beğenmişin biri, beş para etmez bir alçak… Aglaya’nın önünde beni küçük düşürmek için elinden geleni ardına koymadığına eminim. Ben de aptal gibi, Prensten intikamımı almak için İpolit benden yana olur sanmıştım. Ne tilkidir o! Nasıl biri olduğunu çözdüm. Bu hırsızlık hikâyesini annesinden, yüzbaşının karısından öğrenmiştir. İhtiyar bu işi yaptıysa eğer, bu kadın yüzündendir… İpolit damdan düşercesine Generalin, annesine dört yüz ruble vaat ettiğini anlattı. O zaman anladım. Zevkten dört köşe olmuş bir halde gözlerimin içine bakıyordu. Eminim yüreğini parçalamak için anneme de aynı zevkle anlatmıştır. Hem neden ölmüyor artık, anlamıyorum? Üç hafta içinde ölmeyecek miydi? Buraya geldiğinden beri semirdi, öksürüğü geçmeye başladı. Dün akşam, iki gündür öksürmediğini söyledi.”</p>

      <p class="e-paragraf">“Kov onu.”</p>

      <p class="e-paragraf">“Ondan nefret etmiyor, iğreniyorum” dedi Ganya gururla. “Nefret etsem de kime ne…” diye bağırdı öfkeyle. “Ölüm döşeğinde bunu yüzüne söylemeyi iple çekiyorum! Şu itirafnamesini bir okusaydın… Ne küstahlık, Tanrım! Sağlam bir kötek atmak lazım! O gün başarısızlığa uğradığı için herkesten intikam almak istiyor!”</p>

      <p class="e-paragraf">O sırada içeriye giren Ptizin’e dönerek bağırdı: “Yine ne oluyor? Nedir bu gürültü? Neler oluyor? Artık dayanamayacağım! Bu… ”</p>

      <p class="e-paragraf">Derken kapı açıldı ve öfkeden mosmor kesilen yaşlı İvolgin birden Ptizin’in üstüne atıldı. Ardından Nina Aleksandrovna, Kolya ve İpolit içeri girdiler.</p>

      <p class="e-2-baslik">II</p>

      <p class="e-paragraf">İpolit, Ptizin’in evine yerleşeli beş gün oluyordu. Prensin evinden ayrılması gayet doğal biçimde gerçekleşmişti. Aralarında hiçbir tartışma çıkmadan, hatta dostça ayrılmışlardı.</p>

      <p class="e-paragraf">O akşamki davette İpolit’e pek sıcak davranmayan Gavrila Ardalyonoviç, olaydan üç gün sonra, kuşkusuz kafasında bir takım hesaplarla onu ziyarete gelmişti. İpolit, onu ısrarla davet edenin Ganya olmasına rağmen, “başını sokacağı bir yer vermek büyüklüğünü gösteren” Ptizin’in evine yerleşeceğini söylemişti. Ganya bunun farkına vararak üzüntüsünü içine atmıştı.</p>

      <p class="e-paragraf">Ganya’nın, hastanın iyiye gittiğini söylemesi için haklı nedenleri vardı. İpolit gerçekten de eskisinden daha iyiydi, bu ilk bakışta belli oluyordu. Odaya acele etmeden, yüzünde alaycı bir gülümsemeyle, herkesten sonra girdi. Nina Aleksandrovna ürkmüş görünüyordu. (Son altı ay içinde gözle görünür derecede zayıflamış, değişmişti. Kızını evlendirip onunla birlikte oturmaya başladığından beri, çocuklarının işlerine pek karışmıyor gibi görünüyordu.) Kolya endişeli ve şaşkındı. Evlerindeki bu yeni kargaşanın sebebini bilmediği için, olan biteni anlamıyordu. Ama babasının an be an değiştiğini, sürekli saçmalayıp kavgaya hazır olduğunu görüyor, artık aynı adam olmadığını anlıyordu. Yaşlı adamın son üç gündür içkiyi bırakması da onu kuşkulandırıyordu. Onun Lebedev ve Prensle kavgalı olduğunu biliyordu. Kolya eve az önce dönmüştü; gelirken kendi parasıyla yarım litre votka almış, Nina Aleksandrovna’yı ikna etmeye çalışıyordu.</p>

      <p class="e-paragraf">“Emin ol anne, içmesi daha iyi” dedi. “Üç gündür içmedi, sıkıntısı bundan. Biliyorum… Borç yüzünden hapse düştüğü zaman da ona içki taşırdım.”</p>

      <p class="e-paragraf">General, kapıyı ardına kadar açıp eşikte durdu, öfkeden titriyordu.</p>

      <p class="e-paragraf">“Efendim” diye gürledi Ptizin’e dönerek. “Babanızı, bu saygıdeğer ihtiyarı, çarımızın sadık bir hizmetkârını bir yumurcağın, tanrıtanımaz birinin uğruna harcamaya kararlıysanız eğer, artık evinize ayak basmam. Seçin efendim, seçiminizi hemen yapın! Ben mi, şu… şiş mi? Evet, şiş! Bu sözcük aklıma birden geldi ama tam uydu! Çünkü ruhumu deliyor… Şiş gibi… Hem de saygısızca!”</p>

      <p class="e-paragraf">“Belki de tirbuşon gibi…” dedi İpolit.</p>

      <p class="e-paragraf">“Hayır, tirbuşon gibi değil; çünkü önünde şişe yok senin, bir general var. Nişanları, madalyaları olan bir general… Sense bir şişsin… Ya o ya ben! Hemen kararınızı verin bayım!” diye bağırdı kendinden geçmiş bir vaziyette Ptizin’e dönerek. Kolya ona bir iskemle uzattı, General bitkin bir halde kendini bıraktı.</p>

      <p class="e-paragraf">“Biraz uyuyup dinlenseydiniz…” diye mırıldandı şaşkına dönen Ptizin.</p>

      <p class="e-paragraf">“Bir de tehdit ediyor” diye fısıldadı Ganya kız kardeşine.</p>

      <p class="e-paragraf">“Uyumak mı?” diye bağırdı general. “Sarhoş muyum ki ben… Bana nasıl hakaret edersiniz.” Ayağa kalkarak ekledi. “Burada herkesin bana karşı olduğunu görüyorum. Bıktım artık! Gidiyorum… Ama bilin ki… Bilin ki…”</p>

      <p class="e-paragraf">Generali oturttular ve sakinleşmesi için yalvardılar. Ganya öfkeyle bir köşeye çekildi. Nina Aleksandrovna titreyerek hıçkırıyordu.</p>

      <p class="e-paragraf">“Ben ona ne yaptım ki? Neden sızlanıyor?” dedi İpolit acı bir alayla.</p>

      <p class="e-paragraf">“Yapmadınız mı?” diye birden araya girdi Nina Aleksandrovna. “Çok ayıp… Yaşlı birine acı çektirmek insafsızlıktır… Özellikle de sizin durumunuzda olan biri için.”</p>

      <p class="e-paragraf">“Ne varmış durumumda hanımefendi? Size karşı, özellikle de size karşı büyük bir saygı beslesem de…”</p>

      <p class="e-paragraf">“Şiş!” diye bağırdı General. “Ruhumu deliyor! Beni tanrıtanımaz yapmak istiyor. Şunu iyi bil yumurcak, sen daha doğmamışken ben şan şerefe boğulmuştum. Oysa sen hırslı bir solucan, öksürükten iki büklüm olmuş, öfkeden ve inançsızlıktan geberen bir solucansın… Gavrila seni neden buraya getirdi sanki? Herkes bana karşı zaten, yabancılar da, kendi oğlum da…”</p>

      <p class="e-paragraf">“Bu kadar yeter!” diye bağırdı Ganya. “Bizi bütün şehre kepaze etmeseydiniz olmaz mıydı?”</p>

      <p class="e-paragraf">“Ben mi seni kepaze ettim! Ben sana ancak onur verebilirim!”</p>

      <p class="e-paragraf">General fırladı, artık onu tutamıyorlardı. Gavrila Ardalyonoviç’in de tepesi atmıştı.</p>

      <p class="e-paragraf">“Bir de onurdan söz ediyor!” diye bağırdı hırsla.</p>

      <p class="e-paragraf">General, öfkeden sapsarı kesilerek ona doğru bir hamle yaptı. “Ne dedin sen?” diye kükredi.</p>

      <p class="e-paragraf">Ganya birden bağırmaya başladı ama sözünü tamamlamadan kesti. “Ağzımı bir açarsam…” Karşılıklı duruyorlardı. İkisi de sarsılmıştı, özellikle de Ganya.</p>

      <p class="e-paragraf">Nina Aleksandrovna, oğlunu tutmak için atıldı. “Yapma, Ganya!”</p>

      <p class="e-paragraf">“İkisi de saçmalıyor” diye kestirip attı Varya. “Sakin ol anne!” dedi ona sarılarak.</p>

      <p class="e-paragraf">Ganya acıklı bir sesle: “Sırf annemin hatırı için vazgeçiyorum” dedi.</p>

      <p class="e-paragraf">İyice kendinden geçen General kükredi. “Konuş! Konuşmazsan, babanın bütün laneti üstüne yağsın!”</p>

      <p class="e-paragraf">“Beni lanetleyeceksiniz diye çok korktum şimdi! Sekiz gündür deli gibisiniz… Bunun suçlusu kim sizce? Sekiz gün dedim, görüyorsunuz, zamanın altını çiziyorum… Üstüme varmayın, yoksa her şeyi anlatırım… Neden dün Epançinler’e gittiniz? Aile reisimize bakar mısınız… Harika doğrusu!”</p>

      <p class="e-paragraf">“Sus Ganya!” diye bağırdı Kolya. “Sus, seni ahmak.”</p>

      <p class="e-paragraf">İpolit aynı ses tonuyla, alay edercesine üsteliyordu. “Ben ona ne yapmışım ki? Siz de duydunuz, bana hakaret eden kendisi, bana şiş diyor… Neden bana öyle diyor? Saldıran kendisi. Az evvel gelip Kaptan Yeropegov adında birinin hikâyesini anlatmaya kalkıştı. General, sizin arkadaşlığınızdan hep kaçınmışımdır. Bunu siz de bilirsiniz… Buraya Kaptan Yeropegov’un hikâyesini dinlemek için gelmedim ben. Kendisine, belki de böyle biri hiç yoktur dedim. Bunun üzerine de kıyamet koptu.”</p>

      <p class="e-paragraf">“Yok tabii. Kaptan Yeropegov diye biri hiç olmadı” diye kestirip attı Ganya.</p>

      <p class="e-paragraf">General afallamıştı, çevresine aval aval baktı. Oğlunun pervasız açık sözlülüğü onu sarsmıştı. Şaşkınlıktan diyecek söz bulamadı.</p>

      <p class="e-paragraf">İpolit kahkahayla gülerek, “Duydunuz mu? Kendi oğlunuz bile Kaptan Yeropegov diye birinin olmadığını söylüyor” diye tutturdu.</p>

      <p class="e-paragraf">Yaşlı adam tuhaflaştı.</p>

      <p class="e-paragraf">“Kapiton Yeropegov dedim ben, kaptan değil… Kapiton, emekli Yarbay Kapiton.”</p>

      <p class="e-paragraf">Ganya kızgınlıktan kendini kaybetmişti: “Kapiton diye biri de yok, hiç olmadı!” diye bağırdı.</p>

      <p class="e-paragraf">General kıpkırmızı kesildi. “Ne… Ne…den yokmuş?” diye kekeledi.</p>

      <p class="e-paragraf">Ptizin ve Varya araya girdiler. “Lütfen sakin olun!”</p>

      <p class="e-paragraf">“Ganya sus artık!” diye tekrar bağırdı Kolya.</p>

      <p class="e-paragraf">Küçük oğlunun kendisine arka çıkması üzerine General toparlandı ve tehdit edercesine Ganya’ya atıldı. “Nasıl olmazmış? Hiç olmadı da ne demek?”</p>

      <p class="e-paragraf">“Hiç olmadı demek. Böyle biri hiç olmadı, hepsi bu!”</p>

      <p class="e-paragraf">“Bunu söyleyen öz oğlum… Ah Tanrım! Yeropegov, Yeroşka Yeropegov diye biri yoktu, hiç olmadı demeye cesaret ediyor!”</p>

      <p class="e-paragraf">“Görüyorsunuz işte, kâh Kapitoşka kâh Yeroşka!” diye intikam alırcasına bağırdı İpolit.</p>

      <p class="e-paragraf">“Ben Kapitoşka diyorum efendim, Yeroşka değil! Kaptan Alekseyeviç… Yani Kapiton… Emekli yarbay… Marya… Marya Petrovna… Su… Su… Sutugova’yla evlenmişti. Askeri okuldayken birlikteydik. Onun için kanımı döktüm… Bedenimi siper etim… Korudum… Ama öldürüldü. KapitoşkaYeropegov yok diyorlar, hiç olmadı!”</p>

      <p class="e-paragraf">General öfkeyle bağırıyordu ama öfkesinin gerçek sebebi farklıydı. Başka zaman olsa, Kapiton Yeropegov’un var olmadığı konusundaki sözlerden daha acılarına katlanacak, bağırıp çağırsa da sonunda odasına yatmaya gidecek ve konu kapanacaktı. Ama insan yüreğinin akıl almaz garipliği yüzünden, bu kez Yeropegov olayı, bardağı taşıran son damla oldu. Yaşlı adam morardı, kollarını havaya kaldırıp haykırdı.</p>

      <p class="e-paragraf">“Yeter! Lanet olsun… Bu evden gidiyorum! Nikolay, getir bavulumu… Gidiyorum.”</p>

      <p class="e-paragraf">Öfkeyle dışarı çıktı. Nina Aleksandrovna, Kolya ve Ptizin de arkasından koştular.</p>

      <p class="e-paragraf">Varya ağabeyine: “Ne yaptığının farkında mısın?” dedi. “Doğruca oraya gider! Rezalet, rezalet!”</p>

      <p class="e-paragraf">“Hırsızlık yapmasaydı o da!” diye bağırdı Ganya. Öfkeden gözü dönmüştü. Birden bakışları İpolit’e takıldı ve bütün vücudu titremeye başladı. “Size gelince aziz bayım… Başkalarının çatısı altında olduğunuzu göz önünde bulundurarak, keşke aklı başında olmayan zavallı bir ihtiyarı çıldırtmasaydınız.”</p>

      <p class="e-paragraf">İpolit kendine hâkim olmaya gayret göstererek, “Babanızın aklı başında olmadığı konusundaki düşüncenize katılamayacağım” dedi yavaşça. “Aksine, bence son zamanlarda aklı başına geldi. İnanmıyor musunuz? Tedbirli ve çok kurnaz oldu; sözlerini tartarak konuşuyor… Kapitoşka’dan söz ederken bir amacı vardı. Beni yoklamak istiyordu…”</p>

      <p class="e-paragraf">“Neden sizi yoklamak istesin ki! Rica ederim benimle dalga geçmeyin” dedi Ganya. “Beş gündür bizdesiniz; casusluk edip durduğunuza göre, ihtiyarı bu duruma getiren sebebi de biliyorsunuzdur. Şu… Zavallıyı kızdırarak ve sorunu büyüterek annemi azaba sokmak gereksizdi. O olay bir sarhoş hikâyesinden başka bir şey değil. Zaten bir söylentiden ibaret, asla bir kanıt yok. Benim için önemli değil. Ama siz casusluk etmeden, kafa ütülemeden yapamazsınız… Çünkü siz… siz bir…”</p>

      <p class="e-paragraf">“Bir şiş” diye alaylı alaylı ilave etti İpolit.</p>

      <p class="e-paragraf">“Çünkü siz aşağılık birisiniz. Boş bir silahla güya kendinizi vurmaya kalkışarak insanların sinirleriyle oynadınız. Utanç verici bir oyun bu, intiharcı taslağısınız siz… Ekşisini etrafa saçan iki ayaklı bir safra kesesi… Size karşı misafirperver davrandım; bakın işte, göbek bağladınız, artık öksürmüyorsunuz… ”</p>

      <p class="e-paragraf">“İki söz söylememe izin verin. Birincisi ben burada sizin değil, Varvara Ardalyonovna’nın misafiri olarak bulunuyorum. Bana karşı misafirperverlik falan gösterdiğiniz yok… Sanırım siz de Ptizin’in misafirperverliğinden yararlanıyorsunuz. Dört gün evvel annemden, Pavlovsk’a gelerek ev bulmasını, buraya yerleşmesini rica etmiştim. Çünkü göbek bağlamamış olsam da burada kendimi daha iyi hissediyorum. Dün akşam evin hazır olduğunu bildirdiler. Bu yüzden annenize ve kardeşinize teşekkür ettikten sonra, bugün taşınacağım. Buna dün akşam karar verdim. Sözünüzü kestiğim için kusuruma bakmayın. Yanılmıyorsam, bir şeyler daha söyleyecektiniz.”</p>

      <p class="e-paragraf">Ganya titreyerek: “Demek öyle…” dedi.</p>

      <p class="e-paragraf">İpolit, Generalin az önce oturduğu iskemleyi alarak son derece sakin bir sesle, “Oturmama izin verirsiniz sanırım, hasta bir insanım ne de olsa. Üstelik bu bizim belki de son konuşmamız, son karşılaşmamızdır. Bu yüzden sizi dinlemeye hazırım.”</p>

      <p class="e-paragraf">Ganya birden utandı. “İnanın, sizinle hesaplaşmaya kalkışacak kadar alçalamayacağım” dedi. “Eğer siz…”</p>

      <p class="e-paragraf">Ama İpolit sözünü kesti. “Boşuna böyle konuşuyorsunuz… Buraya daha ilk taşındığım gün, size içimi dökmek zevkini tatmadan buradan ayrılmayacağıma dair kendime söz vermiştim. Şimdi bu sözümü tutmak istiyorum, tabii siz konuşmanızı bitirdikten sonra.”</p>

      <p class="e-paragraf">“Ben de sizden bu odadan çıkmanızı rica ediyorum.”</p>

      <p class="e-paragraf">“Konuşsanız inanın daha iyi olurdu, rahatlardınız. Daha sonra içinizdekileri dökmediğiniz için pişman olabilirsiniz.”</p>

      <p class="e-paragraf">“Bırakın bunları İpolit, çok ayıp! Kesin artık, rica ederim” dedi Varya.</p>

      <p class="e-paragraf">İpolit gülerek doğruldu. “Size olan saygım sonsuz Varvara Ardalyonovna, bu yüzden kısa keseceğim” dedi. “Ağabeyinizle aramızda küçük de olsa bir konuşma şart. Bu dünyadan birtakım yanlış anlaşılmalarla gitmek istemiyorum.”</p>

      <p class="e-paragraf">“Dedikoducu olduğunuz için ortalığı karıştırmadan gitmek istemiyorsunuz!” diye bağırdı Ganya.</p>

      <p class="e-paragraf">“Kendinizi tutamıyorsunuz” dedi İpolit soğukkanlılıkla. “İçinizi dökmezseniz, pişman olursunuz. Sözü tekrar size bırakıyorum. Ben beklerim.”</p>

      <p class="e-paragraf">Gavrila Ardalyonoviç, İpolit’e karşılık vermedi; sadece küçümseyerek baktı.</p>

      <p class="e-paragraf">“Konuşmak istemiyorsunuz demek. Kişilik taslayacaksınız belli ki. Canınız nasıl isterse. Bana gelince, daha evvel de belirttiğim gibi kısa kesmeye çalışacağım. Bugün iki üç kez, misafirliğim yüzünden sitem işittim. Bu haksızlık. Beni buraya davet ederken amacınız bana tuzak kurmaktı. Prensten intikam almak isteyeceğimi düşündünüz. Ayrıca Aglaya İvanovna’nın benimle ilgilendiğini de duydunuz. Amaçlarınızı gerçekleştirmek için benden bir şekilde faydalanmak istediniz. Bu konuda daha fazla konuşmayacağım. Sizden ne itiraf, ne de doğrulama bekliyorum. Sizi vicdanınızla baş başa bırakıyorum.”</p>

      <p class="e-paragraf">“Tanrım, basit bir konudan neler çıkardınız!” diye bağırdı Varya.</p>

      <p class="e-paragraf">“Sana onun dedikoducunun biri olduğunu söylemiştim” diye mırıldandı Ganya.</p>

      <p class="e-paragraf">“Devam etmeme izin verin Varvara Ardalyonovna. Prensi ne sevebilir ne de ona saygı duyabilirim. Ama onun çok iyi bir insan olduğuna hiç kuşku yok; aynı ölçüde de gülünç biri… Ondan nefret etmem için hiçbir sebep yok. Ağabeyiniz beni Prense karşı kışkırtırken onu bozmadım, çünkü sonunda gülenin ben olacağımı düşündüm. Ağabeyinizin ileri geri konuşacağını biliyordum. Öyle de oldu… Onu bağışlamaya hazırım ama bunu sırf sizin için yapacağım Varvara Ardalyonovna. Beni tuzağa düşürmenin pek kolay olmadığını kanıtladıktan sonra, şimdi de ağabeyinizi neden aptal durumuna düşürmek istediğimi söyleyeceğim. Bunu hıncımdan yaptığımı itiraf ediyorum. Ölürken, (Sizin deyiminizle göbek bağlamış olsam da öleceğim) hayatım boyunca peşimi bırakmayan ve sayın ağabeyinizin ustalıkla temsil ettiği, o nefret ettiğim insan sınıfından hiç olmazsa birini aptal yerine koymayı başarabilirsem, büyük bir huzurla cennete gideceğimi düşündüm. Sizden nefret ediyorum Gavrila Ardalyonoviç. Çünkü siz küstah, kendini beğenmiş, aşağılık, iğrenç, sıradanlığın en çarpıcı misallerindensiniz! Sizden nefret etmemin sebebi <span class="e-italik">sadece</span> sıradan biri olmanız… Kendinize ait tek bir fikriniz bile yok. Kafanız da aynı yüreğiniz gibi sıradan mı sıradan. Aşırı derecede kıskançsınız, erişilmez bir dahi olduğunuza inanıyorsunuz. Yine de içinize kuşku düştüğü anlar oluyor. Kıskançlıktan kuduruyorsunuz… Önünüzde uzun ve karmaşık bir yol var. Buna da seviniyorum. Malum kişinin elini bile tutamayacağınızı şimdiden söyleyebilirim…”</p>

      <p class="e-paragraf">“Bu artık çok fazla!” diye bağırdı Varya. “Susacak mısınız iğrenç yaratık!”</p>

      <p class="e-paragraf">Ganya beti benzi atmış susuyordu; bütün vücudu tir tir titriyordu. İpolit sustu, dikkatle ona baktı, ardından bakışlarını Varya’ya çevirdi, gülümsedi, selam verdi ve çıkıp gitti.</p>

      <p class="e-paragraf">Gavrila Ardalyonoviç, kaderinden ve kötü şansından, haklı olarak yakınabilirdi. Varya, bir süre onunla konuşmayı göze alamadı ve sessiz kaldı. Ganya odayı arşınlıyordu, sonunda pencereye yaklaştı ve sırtını kız kardeşine döndü. Üst kattan tekrar gürültü gelmeye başladı. Varya’nın kalktığını fark eden Ganya ona döndü:</p>

      <p class="e-paragraf">“Gidiyor musun? Bekle biraz, şuna bir bak!”</p>

      <p class="e-paragraf">Ganya ilerledi, iskemlenin üstüne, kardeşinin önüne katlanmış küçük bir kağıt bıraktı.</p>

      <p class="e-paragraf">“Tanrım!” diye bağırdı Varya ve kollarını havaya kaldırdı. Notta şunlar yazılıydı:</p>

      <p class="e-paragraf"><span class="e-italik">“Gavrila Ardalyonoviç, iyi niyetinize güvendiğimden, benim için çok önemli bir konuda sizden tavsiye istemeye karar verdim. Sizi yarın sabah saat tam yedide, yeşil bankın yanında bekleyeceğim. Orası bizim villamızdan pek uzak değil. Size refakat etmek zorunda olan Varvara Ardalyonovna bu yeri iyi biliyor. A. E.”</span></p>

      <p class="e-paragraf">“Gel de akıl erdir bakalım!” dedi şaşkınlıkla Varvara Ardalyonovna.</p>

      <p class="e-paragraf">Ganya, özellikle de İpolit’in söylediklerinden sonra, zaferini ilan etme isteğini yenememişti. Yüzünde kendinden memnun bir gülümseme belirdi. Varya da neşelendi.</p>

      <p class="e-paragraf">“Hem de nişanın ilan edileceği günde! Anla anlayabilirsen!”</p>

      <p class="e-paragraf">“Yarın bana neler söyleyecek? Ne düşünüyorsun?” diye sordu Ganya.</p>

      <p class="e-paragraf">“Neler söyleyeceği pek önemli değil. Önemli olan altı aydan beri ilk kez seni görmek istemesi… Bak Ganya, nasıl geçerse geçsin bunun son derece önemli bir görüşme olduğunu aklından çıkarma. Bu kez akıllıca davran, ödleklik yapma ve fazla utangaç davranma; gözünü aç! Benim altı aydır neden sürekli onlara taşındığımı anlamış olmalı. Düşünsene, bana bugün tek söz bile etmedi, hiçbir şey yokmuş gibi davrandı. Gizlice girmiştim. Anaları, geldiğimi bilmiyordu; yoksa beni kapı dışarı ederdi herhalde. Kendimi senin için tehlikeye attım, neler olduğunu öğrenmek istedim…”</p>

      <p class="e-paragraf">Yukarıda bağrışlar, gürültüler iyice arttı. Birkaç kişi merdivenlerden indi.</p>

      <p class="e-paragraf">Varya telaşla: “Şimdi böyle bir rezalete kesinlikle izin vermemeliyiz!” diye bağırdı. “Git ondan özür dile.”</p>

      <p class="e-paragraf">Ama aile babası çoktan sokağa çıkmıştı. Kolya da arkasından valizini sürüklüyordu. Nina Aleksandrovna sahanlıkta durmuş hıçkırıyordu; kocasının ardından koşmak istiyor ama Ptizin onu tutuyordu.</p>

      <p class="e-paragraf">“Peşinden giderseniz iyicene heveslenir” diyordu Ptizin. “Gidecek bir yeri yok, yarım saat sonra geri getirirler. Kolya’yla konuştum ben. Bırakın biraz çılgınlık yapsın.”</p>

      <p class="e-paragraf">Ganya pencereden: “Nereye gidiyorsunuz? Gidecek yeriniz bile yok ki…” diye bağırıyordu.</p>

      <p class="e-paragraf">“Geri dönün babacığım!” diye seslendi Varya. “Komşular duyacak!”</p>

      <p class="e-paragraf">General durdu, geri döndü, elini uzattı. “Hepinize lanet olsun!” diye bağırdı.</p>

      <p class="e-paragraf">Ganya pencereyi gürültüyle kapatarak: “İlle de gösteriş yapacak” diye homurdandı.</p>

      <p class="e-paragraf">Gerçekten de komşular kulak kesilmişti. Varya koşarak odadan çıktı. O gidince, Ganya notu alıp dudaklarına götürdü, dilini şapırdattı ve havaya sıçradı.</p>

      <p class="e-2-baslik">III</p>

      <p class="e-paragraf">Başka zaman olsaydı, Generalin çıkardığı patırtı kendiliğinden, hiçbir sonuç yaratmadan kapanırdı. Seyrek de olsa böyle krizler yaşanırdı. Aslında General sakin ve iyi niyetli bir adamdı. Son yıllarda sürdüğü darmadağın hayatla belki yüzlerce defa mücadeleye kalkışmıştı. Birden aile reisi olduğunu hatırlıyor, karısıyla barışıyor, içten gözyaşları döküyordu. Nina Aleksandrovna’ya karşı hayranlığa varan bir saygı duyuyordu çünkü karısı sessizce onu bağışlıyor, düştüğü bu gülünç durumda bile onu sevmeye devam ediyordu. Ama Generalin bu yiğitçe mücadeleleri uzun sürmezdi. Coşkulu bir yapıya sahip olduğu için, ailenin bu bomboş yaşamına uzun süre katlanamıyor, sonunda isyan bayraklarını kaldırıyordu. O zaman kendine hâkim olamıyor öfkeye kapılıyordu, ardından da hemen üzülüyordu. Evdekilerle kavga ediyor, süslü sözlerle nutuklar okuyor ve kendisine saygı gösterilmesini istiyordu. Bütün bunların sonunda evden kaçıyor ve uzunca bir süre de geri dönmüyordu. Son iki senedir, aile içinde neler olup bittiği konusunda ancak kulaktan dolma bir bilgiye sahipti ve daha fazlasını bilmeye de pek hevesli olduğu söylenemezdi.</p>

      <p class="e-paragraf">Ama bu kez, Generalle ilgili çıkan gürültü patırtı alışılmamış bir boyut kazanmıştı. Sanki ortada herkesin bildiği ama konuşmaktan çekindiği bir olay vardı. General, aile ocağına, yani Nina Aleksandrovna’nın yanına üç gün evvel dönmüştü. Ancak bu kez, her zaman olduğu gibi başı eğik, pişmanlık içinde olacağı yerde, aksine son derece asabiydi. Heyecanlıydı; her önüne gelenle konuşuyor ve öyle değişik sorunlardan söz ediyordu ki asıl endişesinin ne olduğunu anlamak zordu. Arada bir neşeleniyordu ama çoğunlukla düşünceli bir hali vardı. Epançinler, Lebedev, Prens hakkında bir şeyler anlatmaya başlıyor, birden duruyor ve bütün sorulara boş bir gülümsemeyle karşılık veriyordu; soru sorulduğunun ve buna gülümsediğinin farkına bile varmıyordu. Son geceyi inleyerek ve bütün gece ona lapa pişiren Nina Aleksandrovna’ya eziyet ederek geçirmişti. Sabaha karşı içi geçti ama dört saat sonra, son derece sinirli bir halde uyandı. Ardından İpolit’le kavga etti. Generalin son buhranı herkesi lanetlemesiyle son buldu. Şu üç gün boyunca, her konuda fazla kibirli davrandığını ve aşırı derecede de alınganlaştığını fark ettiler. Kolya, onun içkiye ve son zamanlarda büyük bir arkadaşlık duygusuyla bağlandığı Lebedev’e hasret kaldığını düşünüyor ve annesini de buna inandırmaya çalışıyordu. Üç gün evvel birden Lebedev ile kavga etmiş, hatta Prens ile aralarında da anlaşmazlık çıkmıştı ve General çok öfkelenmişti. Kolya Prensten bunun sebebini sormuş, sonunda onun bir şeyler sakladığına inanmıştı. Ganya’nın tahmin ettiği gibi İpolit’le Nina Aleksandrovna arasında özel bir konuşma geçtiği doğruydu ama Ganya’nın “dedikoducu” dediği bu çocuğun, Kolya’ya bir şeyler yetiştirmiş olması aslına bakılırsa pek mümkün değildi. İpolit’in, Ganya’nın kız kardeşine söylediği gibi, “kötü kalpli bir yumurcak” olmama ihtimali yüksekti. Nina Aleksandrovna’yla, gözlemlediği bazı şeyleri paylaşmış dahi olsa, tek amacı “yürek parçalamak” değildi. İnsanların eylemde bulunma sebepleri çeşitli ve karışıktır. Bu eylemlerin sebepleri nadir olarak açık bir şekilde anlaşılmaktadır ve izah edebildiğimizden çok daha farklı ve karmaşıktır. Anlatıcı için olayları olduğu gibi aktarmak bazen en iyisidir. Biz de Generalin hayatını altüst eden felaketin hikâyesini anlatırken böyle yapacağız. Çünkü hikâyemizin bu ikinci derecedeki kahramanına şu ana dek ayırdığımızdan daha fazla zaman ve yer ayırmak mecburiyetindeyiz.</p>

      <p class="e-paragraf">Olaylar şöyle gelişti:</p>

      <p class="e-paragraf">Lebedev, Ferdişçenko’yu aramak için Petersburg’a gittikten sonra, aynı gün Generalle birlikte Pavlovsk’a döndüğünde Prense fazla bir şey anlatmamıştı. Prensin o sırada kendisiyle ilgili başka önemli uğraşları olmasaydı, Lebedev’in sonraki iki gün boyunca onunla karşılaşmaktan kaçındığını görürdü. Sonunda Prens, Lebedev’e her rastladığında, her zaman Generalle birlikte, ayrıca epey neşeli olduğunu fark etti. İki dost, artık bir an bile ayrılmıyordu. Prens bazen üst kattan gürültülü konuşmalar, kahkahalarla kesilen neşeli tartışmalar işitiyordu. Bir defasında geç bir saatte, askerlerin söylediği bir sarhoş şarkısı duydu ve Generalin kısık, bas sesini tanıdı. Şarkı birden kesildi ve ardından sarhoş konuşmaları sürdü. Yukarıda eğlenen iki dostun kucaklaştıkları, birisinin sonunda ağlamaya başladığı düşünülebilirdi. Derken şiddetli bir kavga koptu ama o da çok geçmeden yatıştı. Bütün bu zaman zarfında Kolya çok üzgün görünüyordu. Prens, gündüzleri hemen hemen hiç evde olmuyor, geceleri geç bir saatte dönüyordu. Eve geldiğinde, Kolya’nın onu bütün gün arayıp sorduğunu haber veriyorlardı. Ama ona rastlayınca, delikanlı sadece Generalden ve davranışlarından hiç memnun olmadığını söylüyor, “Şurada burada sürtüp yakındaki meyhanede sarhoş olana dek içiyorlar, sonra sokakta öpüşüp kavga ediyorlar, birbirlerini kışkırttıkları halde yine de bir türlü ayrılmıyorlar” diye ilave ediyordu. Prens, Kolya’ya, iki arkadaşın evvelden beri böyle davrandığını söyleyince, delikanlı ne diyeceğini bilemiyor, endişesinin asıl sebebini açıklamakta zorluk çekiyordu.</p>

      <p class="e-paragraf">Prens, sarhoş şarkılarının ve kavganın ertesi günü, saat on bire doğru çıkmaya hazırlanırken, birden General karşısına çıktı. Titriyordu ve aşırı derecede heyecanlıydı; Prensin elini acıtırcasına kuvvetle sıkarak:</p>

      <p class="e-paragraf">“Size rastlama onuruna erişmeyi uzun zamandır istiyordum saygıdeğer Lev Nikolayeviç. Evet, çok uzun zamandır…”</p>

      <p class="e-paragraf">Prens oturmasını rica etti.</p>

      <p class="e-paragraf">“Hayır, sizi alıkoymayayım. Başka zaman… Sadece, sizi kutlamak istemiştim… Gönlünüzün dilediğine kavuştuğunuz için…”</p>

      <p class="e-paragraf">“Gönlümün hangi dilediğine?”</p>

      <p class="e-paragraf">Prens utandı. Onun durumunda olan pek çok insan gibi, kimsenin bir şey sezip anlamadığını sanıyordu.</p>

      <p class="e-paragraf">“Rahat olun lütfen! İnce duygularınıza dokunacak değilim… Ben de geçtim bu yollardan. Hani bir atasözü vardır… Üstünüze vazife olmayan şeylere burnunu sokmak… Bu gerçeği her gün daha da iyi anlıyorum. Prens, başka bir iş için geldim ben… Çok çok önemli bir mesele söz konusu.”</p>

      <p class="e-paragraf">Prens, tekrar oturmasını rica ederken, kendisi de oturdu.</p>

      <p class="e-paragraf">“Peki bir saniye oturayım… Size akıl danışmaya geldim. Ben… Aileme, karıma ve çocuklarıma iyi bir hayat vermek istiyorum… Kısacası Prens, nasihate ihtiyacım var…”</p>

      <p class="e-paragraf">Prens, bu niyeti samimiyetle kutladı.</p>

      <p class="e-paragraf">“Ama benim size bahsetmek istediğim çok önemli başka bir şey var…” diye ilave etti General. “Lev Nikolayeviç, size, çok inandığım birine, yüreğimi açmaya karar verdim… Sözlerim sizi şaşırtmıyor, değil mi sevgili Prens?”</p>

      <p class="e-paragraf">Prens, merakla değilse de büyük bir dikkatle misafirini inceliyordu. Yaşlı adam biraz solgundu; dudakları bazen titriyordu ve ellerini ne yapacağını kesinlikle bilmiyordu. Oturalı birkaç dakika olduğu halde, iki defa yerinden kalkıp tekrar oturmuştu. Heyecanının farkında değildi. Masanın üzerinde kitaplar vardı; konuşurken birini aldı, açtı, şöyle bir baktı, hemen kapadı ve yerine koydu. Sonra bir başka kitabı aldı ve açmadan sağ elinde tutarak durmadan sallamaya başladı.</p>

      <p class="e-paragraf">“Yeter!” diye bağırdı birden. “Size büyük bir rahatsızlık verdiğimi görüyorum.”</p>

      <p class="e-paragraf">“Olur mu hiç, rica ederim, devam edin. Tam tersine, sizi ilgiyle dinliyor ve anlamaya çalışıyorum…”</p>

      <p class="e-paragraf">“Prens, ben toplumda saygı duyulan bir yer edinmek istiyorum… Kendime saygı duymak istiyorum… ve haklarıma da…”</p>

      <p class="e-paragraf">“Böyle bir isteği olan kişi zaten saygıya layıktır.”</p>

      <p class="e-paragraf">Prens, sanki bir kitaptan alınmış bu sözleri, iyi bir etki uyandıracağına inanarak söylemişti. Generalin durumunda olan bir adamın ruhunu, böyle içi boş ama süslü bir cümleyle sakinleştirebileceğini içgüdüsüyle anlamıştı. Böyle bir misafiri, içini rahatlatmadan göndermek olmazdı.</p>

      <p class="e-paragraf">Bu söz Generali mest etti. Çok duygulanan ihtiyar, sesinin tınısını değiştirerek uzun ve heyecanlı açıklamalara girişti. Ama bütün gayret ve dikkatine rağmen Prens, hiçbir şey anlamadı. General on dakika kadar, zihnindeki düşünceleri ardı ardına sıraladı, aceleyle, hızlı hızlı konuştu. Sonunda gözleri doldu ve birden ayağa kalkarak:</p>

      <p class="e-paragraf">“Yeter artık!” dedi. “Beni anladınız ya, içim rahatladı. Sizin gibi bir yüreğe sahip olan, acı çeken bir insanı çok iyi anlar. Prens, siz soyluluk idealisiniz! Başkaları sizin yanınızda nedir ki? Gençsiniz, bu yüzden sizi kutsuyorum. Kısacası, sizden önemli bir konuşma için bir saat belirlemenizi rica etmek için geldim. Bütün umudum buna bağlı. Prens, ben sadece dostluk arıyorum. Yüreğimin isteklerine gem vuramadım hiç.”</p>

      <p class="e-paragraf">“Şimdi konuşabiliriz… Sizi dinlemeye hazırım.”</p>

      <p class="e-paragraf">General ateşli bir şekilde Prensin sözünü kesti. “Hayır Prens! Şimdi uygun bir zaman değil. Gerçekçi olmak lazım… Konu çok, hatta fazlasıyla önemli! Bu bir saatlik konuşma, benim kaderimi belirleyecek. Bu <span class="e-italik">benim</span> saatim olacak, böyle kutsal bir anın, odaya giren biri tarafından mahvedilmesini istemem.” General, tuhaf bir korkuyla Prense eğilerek fısıldadı. “Ayağınızın tırnağı bile olamayan bir küstahın, sözünüzü kesmesine izin veremem sevgili Prens. Dikkatinizi çekerim, benim ayak tırnağım demiyorum, çünkü dolambaçlı yollara sapmadan ifade edecek kadar saygı besliyorum kendime! Kendi tırnağımı misal olarak vermeyerek gururumu koruyup büyüklük gösterdiğimi ancak siz anlayabilirsiniz. Bunu sizden başka kimse anlayamaz… Bu başka insanların başını da <span class="e-italik">o</span> çekiyor. <span class="e-italik">O</span>, hiçbir şey anlamıyor Prens. Anlayacak yetenekte değil! Anlamak için insanda yürek olmalı.”</p>

      <p class="e-paragraf">Prens sonunda ertesi gün, aynı saatte Generalle konuşmak için sözleşti. General yatışmış hatta canlanmış bir halde çıktı. Prens, akşam yedi sularında Lebedev’i görmek istedi.</p>

      <p class="e-paragraf">Lebedev koşarak geldi, içeri girerken, bunu bir “şeref saydığını” belirtti, sanki üç gündür Prensten kaçan, onunla karşılaşmamaya gayret gösteren o değilmiş gibi… Eğilip bükülerek, yüzünde yılışık bir gülümsemeyle bir iskemlenin kıyısına oturdu, ellerini ovuşturarak beklenen büyük haberi dinlemeye hazırlandı. Prens irkildi, etrafındaki herkesin ondan bir şeyler beklediğini, bir sebeple onu kutlamak ister gibi davrandığını, gülümseyerek, göz kırparak ona takılmaya başladığını fark ediyordu. Keller sabahtan beri üç kere başını kapıdan gösterip geri dönmüştü. Onun da kutlama peşinde olduğu belliydi; bir şeyler geveliyor, sonunu getiremeden kaçıp gidiyordu. (Keller son günlerde bir bilardo salonuna dadandı ve sürekli içiyordu.) Kolya bile, üzüntülü olduğu halde, Prense birkaç kere anlaşılmaz şeyler gevelemişti.</p>

      <p class="e-paragraf">Prens, biraz sinirli bir sesle Generalin ruh hali hakkında Lebedev’e sorular sordu ve birkaç sözcükle az evvel olanları anlattı.</p>

      <p class="e-paragraf">Lebedev hayal kırıklığına uğramış birinin soğuk ve gücenmiş sesiyle, “Herkesin kendine göre derdi vardır Prens Hazretleri… Özellikle de içinde bulunduğumuz şu huzursuz çağda” dedi.</p>

      <p class="e-paragraf">“Ne filozofça bir yaklaşım!” dedi Prens gülümseyerek.</p>

      <p class="e-paragraf">“Yüzyılımızda, günlük yaşamda da felsefe gereklidir, ama ne yazık ki önem verilmiyor! Bana gelince saygıdeğer Prens Hazretleri, malum konuda güveninizi kazanma onuruna kavuştuğum anlar da olmuştu… Bunu anlıyor ve hiç yakınmıyorum.”</p>

      <p class="e-paragraf">“Lebedev, siz bir şeye mi kızdınız?”</p>

      <p class="e-paragraf">Lebedev, elini yüreğine koyarak coşkuyla bağırdı: “Hiç de değil, aklımdan bile geçmez, çok saygıdeğer ve muhterem Prens! Ne toplumdaki yerimle, ne aklımla, ne yüreğimin gücüyle, ne servetimle, ne geçmişimle, ne bilgimle, kısacası sahip olduğum hiçbir şeyle size ulaşamam yüce Prensim. Saygıdeğer güveninize layık olmadığımı biliyorum. Ancak hizmetkarınız olarak sizin için varım. Bunun için gücenmiş değilim, yalnızca üzgünüm…”</p>

      <p class="e-paragraf">“Lütfen Lukyan Timofiyeviç! Yapmayın böyle!”</p>

      <p class="e-paragraf">“Evet çok saygıdeğer ve pek muhterem Prens, başka türlü değil! Yüreğim ve kafam hep sizinle dolu olduğundan, size rastlayınca kendi kendime, ‘Bir dost olarak mutluluğunu paylaşmaya layık olmasam bile ev sahibi olarak en azından yakında gerçekleşebilecek değişiklikler hususunda bana bilgi verebilir’ dedim.”</p>

      <p class="e-paragraf">Lebedev, bunları söylerken, küçük keskin gözlerini ona şaşkın şaşkın bakan Prense dikmişti.</p>

      <p class="e-paragraf">“Kesinlikle hiçbir şey anlamıyorum” dedi Prens öfkeyle. “Korkunç bir dalaverecisiniz !” diye ilave etti birden kahkahayla gülerek.</p>

      <p class="e-paragraf">Lebedev de onunla birlikte gülmeye başladı. Işıltılı bakışlarından, umutlarının güçlendiği belli oluyordu.</p>

      <p class="e-paragraf">“Size ne diyeceğim, biliyor musunuz Lukyan Timofiyeviç? Kızmayın, ama saflığınız beni çok şaşırtıyor! Sizin gibi birkaç kişi daha var etrafımda. Hepinizin de benden bir açıklama beklediği ortada; ama sizi memnun edecek durumda olmadığım için utanıyorum. Yine de açıklayacak bir şey olmadığına yemin ederim, inanın bana!”</p>

      <p class="e-paragraf">Prens yine gülmeye başladı.</p>

      <p class="e-paragraf">Lebedev ciddi bir tavır takındı. Kuşkusuz, merakı ve aşırı saflığı yüzünden bazen can sıkıcıydı. Ama yerine göre oldukça kurnaz, kimi zaman da sinsi bir adam oluveriyordu. Prens, susmaya devam ederek onu neredeyse kendine düşman etmişti. Ancak bunu Lebedev’i hor gördüğü için değil, merak ettiği konu nazik olduğu için yapıyordu. Prens, daha birkaç gün evvel bazı hayaller beslediği için kendini bir canavar sanarak suçluyordu; oysa Lukyan Timofiyeviç, Prensin davranışlarının kendisine karşı iğrenme ve güvensizlikten kaynaklandığını düşünüyor ve çok kırılıyordu. Prensi sadece Kolya ve Keller’den değil, kızı Vera Lukyanovna’dan bile kıskanıyordu. O anda bile, Prense kendisini çok ilgilendiren bir haber vermek istediği halde somurtarak sustu. Bir süre sonra:</p>

      <p class="e-paragraf">“Beni çağırdığınıza göre, size nasıl yardımcı olabilirim saygıdeğer Prens Hazretleri?” dedi.</p>

      <p class="e-paragraf">Bir an düşündükten sonra Prens, “Şey… ben Generali soracaktım ve… bana anlattığınız şu hırsızlık olayını…”</p>

      <p class="e-paragraf">“Hangi hırsızlık olayı?”</p>

      <p class="e-paragraf">“Hadi canım, anlamazlıktan gelmeyin! Tanrım, Lukyan Timofiyeviç, siz sürekli rol mü kesersiniz? Şu kaybettiğiniz dört yüz rubleyi soruyorum.”</p>

      <p class="e-paragraf">Lebedev sözcükleri uzata uzata, “Haa, siz şu dört yüz rubleyi diyorsunuz” dedi, sanki sorulanı şimdi anlıyormuş gibi. “İçten ilginize teşekkür ederim Prens. Gönlümü aldınız… Onları bulalı çok oldu…”</p>

      <p class="e-paragraf">“Buldunuz mu? Tanrı’ya şükür.”</p>

      <p class="e-paragraf">“Soylu bir yüreğin sevinci bu… Gece gündüz şerefiyle çalışıp didinen biri için dört yüz ruble önemsenmeyecek bir para değil…”</p>

      <p class="e-paragraf">“Parayı bulmanıza çok sevindim” dedi Prens. “Peki ama nasıl buldunuz?”</p>

      <p class="e-paragraf">“Çok kolay oldu… Redingotumu astığım iskemlenin altındaydı. Cüzdan cepten düşmüş olmalı.”</p>

      <p class="e-paragraf">“İskemlenin altında mı? Her yeri, bütün köşeleri aradığınızı söylemiştiniz. İlk akla gelen yere bakmamış mıydınız yoksa?”</p>

      <p class="e-paragraf">“Bakmıştım! Oraya baktığımı gayet net hatırlıyorum. Çömelerek iskemleyi çekip baktım, ellerimle yokladım. İnsan önemli bir kayba uğradığı zaman, yitirdiğini bulma isteğiyle bir baktığı yere on beş kez daha bakıyor.”</p>

      <p class="e-paragraf">“Kabul ama böyle bir şey nasıl olur? Anlamıyorum doğrusu” diye mırıldandı Prens merakla. “Orada olmadığını söylemiştiniz, oysa birden ortaya çıkıverdi, ha?”</p>

      <p class="e-paragraf">“Evet, birden ortaya çıktı.”</p>

      <p class="e-paragraf">Prens, Lebedev’e tuhaf tuhaf baktı, birden: “Peki ya general?”</p>

      <p class="e-paragraf">“Ne olmuş Generale? Ne demek istiyorsunuz?” dedi Lebedev, yine anlamamış gibi yaparak.</p>

      <p class="e-paragraf">“Tanrım, cüzdanınızı iskemlenin altında bulduğunuzda General ne dedi, onu soruyorum. Cüzdanı birlikte aramamış mıydınız?”</p>

      <p class="e-paragraf">“Evet, birlikte aramıştık… Ama bu kez kendim baktım ve cüzdanı bulduğumu ona söylemediğimi itiraf ediyorum. Bunu bilmesini istemedim.”</p>

      <p class="e-paragraf">“Ama ne… den? Para tam mıydı?”</p>

      <p class="e-paragraf">“Cüzdanın içindekilere baktım, tek bir ruble bile eksik değildi.”</p>

      <p class="e-paragraf">Prens düşünceli düşünceli: “Hiç olmazsa bana söyleseydiniz” dedi.</p>

      <p class="e-paragraf">“Bazı özel ve… nasıl desem… son derece ince işlerle meşgul olduğunuzdan, sizi rahatsız etmekten çekindim. Zaten ben de cüzdanı bulmamış gibi yaptım. Paranın içinde ve tam olup olmadığına baktıktan sonra cüzdanı kapadım ve tekrar iskemlenin altına koydum.”</p>

      <p class="e-paragraf">“Ama neden?”</p>

      <p class="e-paragraf">Lebedev ellerini ovuşturup, alaylı alaylı güldü. “Öyle işte, neler olacağını merak ediyordum.”</p>

      <p class="e-paragraf">“Demek cüzdan iki gündür orada?”</p>

      <p class="e-paragraf">“Yo hayır! Orada yirmi dört saat kaldı. Anlarsınız ya, onu Generalin bulmasını istiyordum. Çünkü ben bulduğuma göre, iskemlenin altında duran cüzdanı General de kolayca görebilir diye düşündüm. Hatta iskemleyi birkaç kez yerinden oynattım ki cüzdanın varlığı dikkat çeksin ama General fark etmedi. Bu böyle yirmi dört saat sürdü. Bu arada General çok tuhaf davranıyordu. Konuşuyor, bir şeyler anlatıyor, gülüyor, kahkaha atıyor derken birden bana çok öfkeleniveriyordu. Sebebini bilmiyorum tabii… Odadan birlikte çıktık, kapıyı kasten açık bıraktım. Biraz durakladı, bir şeyler söylemek ister gibiydi, belki de bu kadar parayla cüzdanın orada kalmasından korkuyordu ama birden öfkeden kıpkırmızı kesildi. Sokağa çıktığımızda da başka yöne gitti. Ancak akşam meyhanede görüştük.”</p>

      <p class="e-paragraf">“Sonunda cüzdanı iskemlenin altından aldınız ama değil mi?”</p>

      <p class="e-paragraf">“Hayır, cüzdan gece kayboldu.”</p>

      <p class="e-paragraf">“Peki şimdi nerede?”</p>

      <p class="e-paragraf">Lebedev birden ayağa kalktı ve Prense neşeyle bakarak: “İşte burada!” dedi. “Redingotumun eteğinde. Bakın, isterseniz yoklayın.”</p>

      <p class="e-paragraf">Gerçekten de dokununca, delik cepten astarın arasına kaymış olan deri cüzdan kolayca ele geliyordu.</p>

      <p class="e-paragraf">“İçine bakmak için onu çıkardım. Bütün para oradaydı. Tekrar yerine koydum. Dün sabahtan beri böyle geziyorum. Ayaklarıma çarpıp duruyor.”</p>

      <p class="e-paragraf">“Siz de farkına varmamış gibi yapıyorsunuz…”</p>

      <p class="e-paragraf">“Evet, keh keh keh! Prens Hazretleri, dikkatinizi çekmemiştir tabii ama benim ceplerim her zaman sağlamdır. Bir gecede böyle delinivermesi! Bu deliği dikkatle inceledim, kumaş sanki bıçakla kesilmiş gibiydi. İnanamazsınız!”</p>

      <p class="e-paragraf">“Peki… General?”</p>

      <p class="e-paragraf">“Dün de bugün de somurtup durdu. Zaman zaman neşeleniyor hatta aşırı derecede, zaman zaman ise duygulanıp ağlıyor, beni korkutuyor doğrusu… Ne de olsa ben asker değilim Prens. Dün birlikte meyhanedeyken, redingotumun eteği kocaman bir tümsek yapmış, insanın gözüne batıyor. General oraya göz ucuyla bakıyor ve köpürüyordu. Zaten olaydan beri hiç yüzüme bakmadı, sadece sarhoş ya da duygusal olduğu zamanlar, o da göz ucuyla… Ama dün iki kez bana öyle baktı ki ürperdim. Artık yarın cüzdanı kesinlikle bulacağım ama bugün akşama dek biraz daha onunla eğlenmeyi düşünüyorum.”</p>

      <p class="e-paragraf">“Neden zavallı ihtiyara işkence ediyorsunuz?” diye bağırdı Prens.</p>

      <p class="e-paragraf">“İşkence etmiyorum Prens, hayır! Onu içtenlikle severim… İster inanın ister inanmayın ama şimdi o benim için daha da değerli. Onu çok takdir ediyorum, daha fazla saygı duyuyorum.”</p>

      <p class="e-paragraf">Lebedev bu sözleri öyle içten, öyle ciddi söyledi ki Prens isyan etti.</p>

      <p class="e-paragraf">“Seviyorsanız neden işkence ediyorsunuz! Cüzdanınızı iskemlenin altına, daha sonra da redingotunuza koyması, sizden safça özür dilemesinin kanıtıdır. Anlıyorsunuz ya, sizden özür diliyor… Duygularınızın inceliğine güveniyor, dostluğunuza inanıyor. Oysa siz… Bu pek namuslu adamı aşağılamaya kalkışıyorsunuz!”</p>

      <p class="e-paragraf">“Pek namuslu!” dedi Lebedev gözleri parlayarak. “Evet sevgili Prens, bu kadar uygun sözcüğü ancak siz bulabilirsiniz. Bu yüzden çamura battığım halde size taparcasına bağlıyım. Kararımı verdim. Yarını beklemeye gerek yok, cüzdanı hemen şimdi bulacağım… İşte, gözlerinizin önünde, bakın, bütün para tamam, onu alıp yarına dek saklayın lütfen. Yarın ya da daha sonra onu alırım. İlk kaybolduğu gece bu para bahçemdeki bir taşın altında gecelemiş midir acaba, ne dersiniz?”</p>

      <p class="e-paragraf">“Lütfen ona cüzdanınızı bulduğunuzu doğrudan söylemeyin. Giysinizin eteğinde bir şey olmadığını kendisi fark etsin. O zaman anlar.”</p>

      <p class="e-paragraf">“Öyle mi yapmalı? Bulduğumu söyleyip, şu ana dek hiçbir şeyin farkında değilmişim gibi davransam daha iyi olmaz mı?”</p>

      <p class="e-paragraf">Prens düşünceli bir tavırla: “Sanmam” dedi. “Bunun için artık geç, daha tehlikeli olur. Gerçekten de bir şey söylemeseniz daha iyi olur. Ona karşı yumuşak davranın ama fazla da değil… Rol yaparmış gibi de durmayın. Hem biliyor musunuz…”</p>

      <p class="e-paragraf">“Biliyorum Prens, biliyorum. Söylediğiniz şeyleri yapamayacağımı ben de biliyorum, insanın sizinki gibi bir yüreği olması gerek bunun için. Zaten o da hırçın ve geçimsiz biridir… Bugünlerde bana tepeden bakıyor, kâh ağlayıp kucaklıyor, kâh aşağılayıp küçümsüyor. İşte o zaman redingotumun eteğini burnuna sokacağım, heh heh he! Hoşça kalın Prens, sizi alıkoydum ve… nasıl desem… ince duygularınıza mani oldum…”</p>

      <p class="e-paragraf">“Yalnız Tanrı aşkına, gizli kalsın!”</p>

      <p class="e-paragraf">“Sessiz adımlarla, sessiz adımlarla!”</p>

      <p class="e-paragraf">Konuşmaları bittiği zaman Prens, eskisinden de endişeliydi; Generalle ertesi gün yapacağı görüşmeyi sabırsızlıkla bekliyordu.</p>

      <p class="e-2-baslik">IV</p>

      <p class="e-paragraf">Saat on ikide buluşacaklardı ama Prens, elinde olmadan gecikti. Eve dönünce, geciktiği için biraz bozulan Generalin onu beklediğini gördü. Sanki General porselenden yapılmıştı ve Prens onu kırmaktan korkuyordu. Özür dileyerek hemen oturdu, generalin karşısında hiç böyle sıkıldığını hatırlamıyordu. Karşısında bambaşka biri duruyordu. O sürekli şaşkın ve dalgın olan adam gitmiş, yerine kesin kararını vermiş, kendinden emin, serinkanlı biri gelmişti. Başlangıçta Prensle biraz üstünkörü, hatta haksız yere hakarete uğramış birinin gösterebileceği bir hoşgörüyle konuşuyordu. Aynı zamanda sesinde yumuşak bir keder de seziliyordu.</p>

      <p class="e-paragraf">General, masanın üstüne bıraktığı kalın ciltli kitabı ciddi bir tavırla göstererek: “Bu kitabı geçen gün sizden almıştım” dedi. “Teşekkür ederim.”</p>

      <p class="e-paragraf">Prens, tarafsız bir konuda konuşma fırsatı yakaladığına sevinmiş gibi: “Makaleyi okudunuz mu General? Nasıl, çok ilginç değil mi?” dedi.</p>

      <p class="e-paragraf">“İlginç olabilir ama baştan sona saçma; büyük ihtimalle de yalan kaynıyor.” General sözcükleri uzatarak konuşuyordu.</p>

      <p class="e-paragraf">“İçtenlikle yazılmış… Fransızların Moskova’ya girişlerini görmüş bir asker. Bazı bölümlerini çok beğendim… Kim olursa olsun, görgü tanığının anlattığı anılar daima değerlidir; sizce de öyle değil mi?”</p>

      <p class="e-paragraf">“Editörün yerinde olsaydım, bunu basmazdım. Görgü tanıklarının anılarına gelince, tecrübeli, saygıdeğer bir adamdan çok yalancılara, soytarılara inanılıyor. 1812 senesiyle ilgili birçok anı okudum… Söylemeliyim ki… Prens, kararımı verdim; bu evden, Lebedev’in evinden ayrılıyorum.”</p>

      <p class="e-paragraf">General, Prense manalı manalı baktı.</p>

      <p class="e-paragraf">“Pavlovsk’ta sizin… Kızınızın evi var” diye mırıldandı. Ne diyeceğini bilemiyordu… Generalin, kaderini belirleyecek bir konu hakkında ona danışmak üzere geldiğini hatırladı.</p>

      <p class="e-paragraf">“Karımın evi, yani benim ve kızımın evi…”</p>

      <p class="e-paragraf">“Bağışlayın, ben…”</p>

      <p class="e-paragraf">“Lebedev’in evinden ayrılıyorum sevgili Prens; çünkü dün akşamdan itibaren bu adamla ilişkilerimi kopardım. Bunu daha evvel yapmadığıma pişmanım. Prens, yüreğimi verdiğim kişilerden saygı görmek isterim. Sık sık yüreğimi veriyor ama her zaman aldatılıyorum. Bu adam benim dostluğuma layık biri değil.”</p>

      <p class="e-paragraf">“Biraz dağınık biri” dedi Prens. “Bu arada bazı özellikleri… Ama bunlara rağmen iyi yürekli, zeki, bazen de eğlenceli.”</p>

      <p class="e-paragraf">Prensin seçkin sözcükleri, saygılı tavrı, arada bir bakışlarında kuşku belirse de, Generali yumuşatmıştı. Prensin sesi öylesine doğal ve içtendi ki insan şüphe duyamazdı.</p>

      <p class="e-paragraf">“Bu kişiye dostluğumu bağışlayarak, olumlu bazı niteliklere sahip olduğunu ilk önce ben göstermiştim” dedi General. “Benim bir ailem, bir evim var ve kimsenin ne evine ne de misafirperverliğine ihtiyacım var. Kendi kusurlarımı ve günahlarımı temize çıkarmaya çalışmıyorum; onunla birlikte şarap içtim ve bu yüzden şimdi gözyaşı döküyorum. Yüreği yaralı bir adamın kabalığa varan açık sözlülüğünü bağışlayın Prens ama benim ona bağlanma sebebim sadece içki yüzünden değil. Beni, sizin de çok güzel belirttiğiniz gibi, bu adamın sahip olduğu nitelikler cezp etti diyebilirim. Ama her şeyin, bu niteliklerin bile, bir sınırı vardır. Ve bu adam durup dururken, üstelik gözlerimin içine baka baka, 1812’de, daha çocukken, sol ayağını kaybettiğini ve bu ayağı Moskova’daki Vagankov Mezarlığı’na gömdüğünü ileri sürerse, bu davranışı sadece küstahlık değil, sınırları aşan bir edepsizliktir.”</p>

      <p class="e-paragraf">“Belki bunu şaka olsun diye söylemiştir.”</p>

      <p class="e-paragraf">“Anlıyorum. İnsanı güldürmek için, şaka amacıyla uydurulmuş bir yalan yüreği yaralamaz. Kimi zaman, karşısındakinin hoşuna gitsin diye, dostluk adına yalan hikâyeler anlatanlar da vardır. Ama davranışlarda bir saygısızlık varsa ve bununla ilişkinizin artık bir yük olduğu sezdirilirse, soylu bir insan için, uzaklaşarak ilişkileri noktalamaktan ve hakaret edene layık olduğu yeri göstermekten başka çare kalmaz.”</p>

      <p class="e-paragraf">General, bu sözleri söylerken kıpkırmızı kesilmişti.</p>

      <p class="e-paragraf">“Ama Lebedev’in 1812 senesinde Moskova’da olmasına imkan yok. Bunun için yaşı çok küçük. Bu çok gülünç!”</p>

      <p class="e-paragraf">“Bu bakımdan haklısınız. Ama varsayalım gerçekten de o tarihte doğdu. Yine de gözüme baka baka, sırf eğlence olsun diye, bir Fransız erinin silahını çekip ayağını kopardığını söylerse işler artık değişir. Bacağı alıp evine getirmiş, Vagankov Mezarlığı’na gömmüş ve bir de anıt dikmiş. Mezar taşının bir tarafına: “Burada yüksek memur Lebedev’in bacağı gömülüdür”, diğer tarafına ise: “Yeniden dirilinceye dek rahat uyu sevgili ayağım!” yazmış. Her sene Moskova’ya gidip tören yaptırdığını söylüyor ki bu da artık mukadderata saygısızlıktan başka bir şey değil… Mezarı ve hatta Fransız erin silahını göstermek için beni Moskova’ya davet etti. Güya silah, Kremlin Sarayı’nda sergilenen on birinci parçaymış…”</p>

      <p class="e-paragraf">Prens gülerek: “Ama iki ayağı da yerli yerinde” dedi. “İnanın, bu masum bir şaka, kızmayın lütfen.”</p>

      <p class="e-paragraf">“İzin verirseniz devam etmek istiyorum… Hadi diyelim ki yanılıyoruz. Takma bacağının Çernosvitov bacağı olduğunu iddia ediyor.”</p>

      <p class="e-paragraf">“Doğru, Çernosvitov bacağıyla dans bile edilirmiş diyorlar…”</p>

      <p class="e-paragraf">“Öyle, ben bunu çok iyi biliyorum zira Çernosvitov, ilk takma bacağını icat edince, ilk iş koşup bana gösterdi.. Ama asıl Çernosvitov diye anılan bacağı çok daha sonraları icat etti… Ayrıca Lebedev, müteveffa karısının, evlilikleri boyunca bacağının takma olduğunu anlamadığına yemin ediyor. Bu anlattıklarının saçma olduğunu söylediğimde de bana ne dese buyurursunuz: “Madem On İki senesinde Napolyon’un özel uşağıydın, benim de bacağımı Vagankov Mezarlığı’na gömmeme izin ver…”</p>

      <p class="e-paragraf">“Ama siz…” diye başladı Prens, sonra sözünü tamamlamaya çekindiği için sustu.</p>

      <p class="e-paragraf">General azametle ve hafif alaylı bir tavırla Prense bakarak, son derce ikna edici bir sesle: “Sözlerinizi bitirin Prens, rica ederim çekinmeyin” dedi kelimeleri uzata uzata… “Hoşgörüyle karşılarım… Açık söyleyin. Bugün karşınızda duran adamın şimdiki haline bakınca, onun büyük tarihsel olaylara şahit olduğunu düşünmek size gülünç geliyor, değil mi? <span class="e-italik">O</span>, size henüz dedikodu yapmadı mı?”</p>

      <p class="e-paragraf">“Hayır, Lebedev’den bahsediyorsanız eğer, bana bir şey demedi…”</p>

      <p class="e-paragraf">“Hımm… Ben aksini sanıyordum. Hem konuşmamız ‘<span class="e-italik">Arşiv’</span>de okuduğum şu makaleyle ilgiliydi… Bu olayların içinde yaşadığımdan, orada anlatılanların saçma olduğunu belirttim… Bana gülümseyerek mi bakıyorsunuz Prens?”</p>

      <p class="e-paragraf">“Ha…yır, ben…”</p>

      <p class="e-paragraf">General, azametle sürdürdü: “Genç görünsem de yaşını başını almış bir adamım ben… On İki senesinde on… veya on bir yaşındaydım. Yaşımı tam olarak ben de bilmiyorum, askerde küçülttüler. Ben de hayatımın çeşitli yıllarında farklı sebeplerle yaşımı birkaç defa küçülttüğümü itiraf ediyorum…”</p>

      <p class="e-paragraf">“İnanın General, 1812 senesinde Moskova’da bulunmanızı asla garip karşılamıyorum… Otobiyografi yazanlardan biri, On İki senesinde hâlâ memede bir çocuk olduğunu ve Fransız askerlerin kendisini Moskova’da ekmekle beslediğini anlatarak kitabına başlar…”</p>

      <p class="e-paragraf">General alçakgönüllü bir tavırla: “Görüyorsunuz ya, söylediğim biraz olağandışı gelebilir ama aslına bakarsınız hiç de öyle değil…” dedi. “Gerçek bazen yalanmış gibi görünür. Saray uşağı! Söylemesi bile garip. Ama on yaşındaki bir çocuğun başına gelenler tam yaşına uygun. Bu olay on beş yaşında başıma gelemezdi mesela… Çünkü o yaşta, Napolyon’un Moskova’ya girdiği gün, şehri terk etmekte gecikerek Basmannaya Sokağı’ndaki eski ahşap evimizde korkudan titreyen annemi bırakarak kaçmazdım. Ama on yaşında bir çocukken hiçbir şeyden korkum yoktu ve Napolyon atından inerken, kalabalığın arasına katılıp sarayın kapısına dek sokuldum.”</p>

      <p class="e-paragraf">Prens, sıkılıp kızararak onayladı: “Gerçekten de on yaşındayken insan çok gözü pek olur… Haklısınız…”</p>

      <p class="e-paragraf">“Tabii, gayet tabii… Her şey kendiliğinden gerçekleşti, bu doğallık sadece gerçek hayata mahsus bir şeydir. Bir romancının kalemiyle bu olay, saçmalıklar ve yalanlarla dolardı.”</p>

      <p class="e-paragraf">“Evet, bunu ben de fark ettim!” diye bağırdı Prens. “Bir süre evvel, bunu ilk kez düşündüğümde çok şaşırmıştım. Saat hırsızlığı yüzünden işlenmiş bir cinayeti duymuştum, gazeteler de söz etti… Eğer bu cinayet bir yazarın kaleminden çıkmış olsaydı, köy hayatını tanıyanlar ve edebiyat tenkitçileri, bu hikâyenin tamamen gerçekdışı olduğunu haykırırlardı. Ama bu farklı hikâyeyi gazetelerde okuduğunuzda, Rusya’daki hayatı daha iyi anladığınızı fark edersiniz. Bunu çok iyi gözlemlemişsiniz General!” Prens kızarmadığını anlayınca, neşeyle sözünü bitirdi.</p>

      <p class="e-paragraf">Generalin sevinçten gözleri parlayarak, “Değil mi, değil mi!” diye bağırdı. “Bir yumurcak, tehlikeden habersiz bir çocuk, yaldızların, üniformaların çekiciliğine kapılarak, maiyeti ve kendisi hakkında birçok hikâye duyduğu o büyük adamı görmek için kalabalığın arasına sokuluveriyor. Çünkü o sıralar, ondan başkasının adı anılmıyordu. Dünya bu isimle çalkalanıyordu… Napolyon iki adım önümden geçerken bakışları bana takıldı. Beni güzel giydirirlerdi… Anlarsınız ya, kalabalıkta yalnız ben göz alıcı ve kibar bir şekilde giyinmiştim.”</p>

      <p class="e-paragraf">“Kuşkusuz bu onu şaşırtmış ve herkesin şehirden ayrılmadığını, bazı soyluların çocuklarıyla birlikte Moskova’da kaldığını kanıtlamıştır.”</p>

      <p class="e-paragraf">“Aynen öyle! Zaten onun düşüncesi de soyluları kendine çekmekti… Kartal bakışlarını üzerime dikince, gözlerimde bir cevap parladığını görmüş olmalı. ‘Voilà un garçon bien éveillé! Qui est ton père’<span class="e-dipnotno" style="font-size:0.74em;"><a class="footnote-link" href="#footnote-202-27" id="footnote-202-27-backlink">27</a></span> dedi. Heyecandan kısılan bir sesle cevap verdim: ‘Yurdunu savunurken savaş alanında cesurca ölen soylu bir General’ dedim. ‘Le fils d’un boyard et d’un brave pardessus le marché! J’aime les boyards. M’aimes-tu, petit?’<span class="e-dipnotno" style="font-size:0.74em;"><a class="footnote-link" href="#footnote-202-28" id="footnote-202-28-backlink">28</a></span> Bu ani soruya hemen cevap verdim: ‘Rus yüreği, yurdunun düşmanları arasında bile olsa, büyük bir adamı görür!’ Çocuk dilimle böyle edebi konuşup konuşmadığımı hatırlayamıyorum… Ama sözlerimin anlamı kesinlikle böyleydi. Napolyon şaşırdı, bir an düşündü, ardından şöyle dedi: ‘Gururlu bir çocuk, bunu sevdim! Ama eğer bütün Ruslar böyle düşünüyorsa…’ Sözünü bitirmeden saraya girdi. Ben de peşine takılıp arkasından koştum. Napolyon’un beğenisini kazandığım için yanındaki adamlar bana yol açıyorlardı. Bütün bunlar göz açıp kapayıncaya dek oldu… Ama şunu çok iyi hatırlıyorum: Birinci salona girince, Napolyon birden İmparatoriçe Ekaterina’nın portresi önünde durdu, uzun uzun baktı ve bir an düşündükten sonra ‘Büyük bir kadındı!’ dedi ve yoluna devam etti. İki gün sonra, Kremlin Sarayı’nda herkes beni tanıyordu. Bana ‘küçük soylu’ diyorlardı. Eve gece geç saatte döndüm, bizimkiler deliye dönmüştü… Derken ertesi gün, Napolyon’un oda uşağı Baron de Bazankur, savaş yorgunluğuna dayanamayıp öldü. Napolyon beni hatırlamış… Gelip beni aldılar, hiçbir açıklama yapmadan götürdüler. Bana on iki yaşında bir çocuk olan müteveffanın üniformasını giydirdiler; o halimle beni imparatora tanıttılar. Başıyla bir işaret yaptıktan sonra, Majeste’nin oda uşaklığına getirildiğimi bildirdiler. Çok mutluydum, bu adama karşı içten bir… Üstelik parlak bir üniformanın bir çocuk için ne demek olduğunu bilirsiniz… Uzun, dar, kuyruğu işli, altın düğmeli, koyu yeşil bir frak giyiyordum; kolları ve dik yakası sırmalarla çevriliydi. Sığır derisinden dar, beyaz bir pantolonum, beyaz ipek yeleğim, ipek çorap ve tokalı ayakkabılarım vardı. İmparator atla gezintiye çıktığı zaman ben de ona katılır, uzun çizmeler giyerdim. Durum pek parlak değildi, felaket her an gelebilirdi ama adaba uygun davranmaya gayret gösteriliyordu.”</p>

      <p class="e-paragraf">“Evet, anlıyorum…” diye şaşkın şaşkın kekeledi Prens. “Anılarınız şüphesiz çok ilgi toplardı.”</p>

      <p class="e-paragraf">General hiç kuşkusuz bir gün evvel Lebedev’e anlattıklarını tekrarlıyordu, bu yüzden de son derece akıcı konuşuyordu. Yine de Prense kuşkuyla baktı.</p>

      <p class="e-paragraf">“Anılarım mı?” dedi yüksek ve gurulu bir ses tonuyla. “Anılarımı yazayım mı diyorsunuz? Bu beni hiç cezbetmiyor Prens! Aslına bakarsınız onları uzun zaman evvel kaleme aldım ben… Kilit altında tutuyorum anılarımı… Beni toprağa verdiğinizde yayımlanmalarını isterim… Edebi değerlerinden dolayı olmasa da çocukken bizzat şahit olduğum büyük tarihsel olayların önemi yüzünden pek çok dile çevrileceklerdir kuşkusuz. Yaşım küçük olduğundan, o büyük adamın hayatına çok yakından tanık olma fırsatı yakaladım. Geceleri inlediğini duyardım, bir çocuğun önünde ağlamaktan çekinmiyordu, ıstırabının İmparator Aleksandr’ın sessizliğinden kaynaklandığını sonradan anladım.”</p>

      <p class="e-paragraf">“Doğru… Ona barış teklifleri içeren mektuplar yazıyordu Napolyon” diye onayladı yumuşakça Prens.</p>

      <p class="e-paragraf">“Aslında bu mektupların tam olarak neler içerdiğini bilmiyoruz; ama her gün, hatta her saat mektup üstüne mektup yazıyordu! Aşırı derecede heyecanlıydı. Baş başa kaldığımız bir gece gözlerimde yaşlarla boynuna sarıldım. Onu öyle severdim ki! ‘İmparator Aleksandr’dan özür dileyin, dileyin!’ diye bağırdım. Aslında ‘İmparator Aleksandr’la barış yapın’ demem lazımdı ama çocukça duygularımı safça dile getirmiştim. Odayı arşınlamaya başladı, bana ‘Yavrum, yavrum’ dedi. Ne de olsa çocuğu yaşındaydım ve beni severdi. ‘Ah yavrum, İmparator Aleksandr’ın ayaklarını öpmeye bile hazırım ama ya Prusya Kralı, ya Avusturya İmparatoru, bunlara öyle büyük bir hınç duyuyorum ki… Ama politikadan anlamazsın ki sen.’ Birden kiminle konuştuğunu fark etti. Sustu, ama gözleri hâlâ alev alevdi. Şahit olduğum o büyük olayları yayımlattığımı bir düşünsene… Tenkitçiler, kıskançlık, particilik, taraf tutma… Kalsın, teşekkür ederim!”</p>

      <p class="e-paragraf">Prens, bir an düşündükten sonra alçak sesle: “Parti zihniyeti açısından çok haklısınız, size katılıyorum” dedi. “Mesela geçende, Şarras’ın Waterloo Savaşı’yla ilgili bir kitabını okudum. Ciddi bir eser, uzmanlar olayları iyi bilen biri tarafından ve büyük bir ustalıkla yazıldığını ifade ediyorlar. Ama her sayfa Napolyon’un düşüşünün sevinciyle dolu… Hatta Napolyon’un savaş dehası tartışılıp yadsınabilseydi, yazar bundan büyük bir sevinç duyacaktı. Yani sözünü ettiğiniz bu parti zihniyeti, böyle ciddi bir eserde de karşımıza çıkabiliyor. İmparatorun… hizmetindeyken nelerle meşguldünüz?”</p>

      <p class="e-paragraf">General sevinçten havalardaydı. Prensin ciddi ve safça sorduğu soru onun son kuşkularını da dağıttı.</p>

      <p class="e-paragraf">“Şarras! Ah, ben de ona çok kızmıştım, hatta kendisine de bunu yazmıştım… Ama şu an ne yazdığımı tam olarak hatırlayamıyorum… İşimin ağır olup olmadığını mı sormuştunuz? Hayır, bana oda uşağı diyorlardı ama ben bunu ciddiye almıyordum. Napolyon, Rusları kendine bağlayabilmek umudunu hemen yitirmişti. Eğer kişisel olarak bana sevgiyle bağlı olmasaydı -bunu cesaretle söylüyorum- hiç kuşkusuz beni de hemen unuturdu. Hizmetim konusunda titiz davranılmıyordu. Arada bir saraya uğruyor, atla gezintilerde İmparator’a eşlik ediyordum, hepsi bu kadar. İyi de at binerdim. Yemeklerden evvel çıkardı, yanında Davut, ben, Arap Rustan…”</p>

      <p class="e-paragraf">“Bir de Konstan” diye istemeden ilave etti Prens.</p>

      <p class="e-paragraf">“Hayır, Konstan yoktu, mektup götürme görevini vermişlerdi kendisine… İmparatoriçe Jozefin’e yazılan bir mektup. Yerine iki emir subayı ve birkaç Polonyalı subay bakıyordu… Tabii Napolyon’un birlikleri, araziyi teftiş etmek ve danışmak için yanında götürdüğü generaller, mareşaller de vardı… Şimdi hatırladığım kadarıyla Davut’u hiç yanından ayırmazdı; iri yarı, şişman, soğukkanlı, gözlüklü, garip bakışlı bir adamdı Davut. İmparator en çok ona akıl danışırdı. Düşüncelerini takdir ediyordu. Hiç unutmam bir keresinde, birkaç gün ardı ardına görüştüler. Davut sabah akşam geliyor, birlikte tartışıyorlardı. Sonunda Napolyon, neredeyse tartışılan fikri benimsemek üzereydi. Çalışma odasındaydılar, her zamanki gibi ben de yanlarındaydım ama bunu fark etmiyorlardı. Birden Napolyon bana döndü ve gözleri parladı: ‘Çocuk!’ dedi birden. ‘Ne dersin? Eğer Ortodoks olur ve köleleri özgür bırakırsam, Ruslar peşimi bırakır mı?’ ‘Asla!’ diye bağırdım öfkeyle. Napolyon bu cevabıma şaşırdı. ‘Bu çocuğun gözlerindeki vatan aşkında, bütün Rus halkının düşüncesini okudum. Yeter, Davut! Bütün bunlar yalnızca hayal! Bana diğer planınızdan bahsedin!’ dedi.”</p>

      <p class="e-paragraf">Prens konuyla çok ilgilenmişti. “Ama bu çok önemli bir fikir” dedi. “Siz bunun Davut’a ait olduğunu mu söylüyorsunuz?”</p>

      <p class="e-paragraf">“En azından birlikte karar verdiler. Napolyon’un bütün fikirleri kartal kadar büyüktü. Diğer fikrine gelince… Napolyon, Davut’un bu fikrine ‘conseil du lion’<span class="e-dipnotno" style="font-size:0.74em;"><a class="footnote-link" href="#footnote-202-29" id="footnote-202-29-backlink">29</a></span> diyordu. Buna göre Napolyon, bütün ordusuyla Kremlin’e kapanacak, barakalar, siperler yapılacak, toplar yerleştirilecek, tuzlama yapmak üzere çok sayıda at kesilecekti. Sonra da, ilkbahara dek dayanabilmek için halkın buğdayları ele geçirilecekti. Havalar iyileşince, Rusya içine fetih yapılacaktı. Bu fikir Napolyon’a çok çekici geliyordu. Her gün Kremlin’in duvarlarının çevresinde atla dolaşıyorduk… Napolyon, çeşitli siperler ve gözetleme kuleleri yapılacak mekanları belirliyordu. Davut, kesin kararda ısrar ediyordu. Bir gün ikisi yine bu fikri tartışıyordu. Odada ben de vardım tabii… Napolyon kollarını kavuşturarak odayı arşınlamaya başladı. Bakışlarımı bu büyük adamdan ayıramıyordum, yüreğim çarpıyordu. Davut, ‘Gidiyorum’ dedi. ‘Nereye?’ diye sordu Napolyon. ‘Atları tuzlamaya’ dedi Davut. Napolyon titredi, bir kader anıydı bu… ‘Çocuk, bu plan hakkında ne düşünüyorsun?’ diye sordu ansızın bana dönerek. Kuşkusuz bu soruyu bana, kaderini belirlemek üzere yazı tura atan büyük bir deha tavrıyla soruyordu. Napolyon’a cevap verecek yerde Davut’a döndüm. Vecd içindeymişim gibi, ‘Generalim, hemen ülkenize dönün!’ dedim. Böylece plan bozuldu. Davut omuz silkip, mırıldanarak dışarı çıktı: ‘Bah! Il devient superstitieux!’<span class="e-dipnotno" style="font-size:0.74em;"><a class="footnote-link" href="#footnote-202-30" id="footnote-202-30-backlink">30</a></span> dedi. Ertesi gün geri çekilme emri verildi.”</p>

      <p class="e-paragraf">“Bütün bunlar son derece ilginç” dedi Prens kısık bir sesle. “Tabii… Olaylar böyle olduysa… Yani demek istiyorum…”</p>

      <p class="e-paragraf">Ama General, anlattığı hikâyenin sarhoşluğuyla bu saygısızlığı fark etse de artık duramazdı. “Ah Prens!” diye bağırdı. “Olaylar böyle olduysa diyorsunuz; ancak size yemin ediyorum ki böyle oldu, hem de çok daha fazlası oldu! Size anlattıklarım, fazla önemi olmayan bazı siyasi olaylardır. Ama ben fazlasına şahit oldum; ben o büyük adamın geceleri ağladığını, inlediğini gördüm. Kimse bunu bilmez! Savaşın sonuna doğru artık hiç ağlamıyordu, gözyaşı kalmamıştı, sadece inliyordu, o da ara sıra… Yüzü gittikçe kararıyordu. Sanki ebediyet daha o zamandan kara kanatlarını germişti üstüne. Bazı geceler birlikte saatlerce tek kelime etmeden oturuyorduk. Arap Rustan yandaki odada horluyordu, inanılmaz ağır bir uykusu vardı bu adamın. ‘Ama bana ve hanedanıma çok bağlıdır’ diyordu Napolyon. Çok üzgün olduğum bir gün, İmparator gözlerimdeki yaşları görünce sevgiyle bana baktı. ‘Bana acıyorsun! Üzüntümü yalnız sen ve diğer çocuğum, <span class="e-italik">le roi de Rome</span><span class="e-dipnotno" style="font-size:0.74em;"><a class="footnote-link" href="#footnote-202-31" id="footnote-202-31-backlink">31</a></span> paylaşıyor. Bunun dışında herkes benden nefret ediyor, kardeşlerim bile başıma bir felaket gelir gelmez bana ihanet etmeye hazır’ dedi. Hıçkırarak ona doğru atıldım, o zaman dayanamadı, birbirimize sarılıp ağlaştık. Ağlayarak, ‘İmparatoriçe Jozefin’e bir mektup yazınız!’ dedim. Napolyon titreyerek bana baktı ve ‘Beni seven üçüncü yüreği hatırlattığın için sağ ol genç dostum!’ dedi. İşte Konstan’ın Jozefin’e götürdüğü mektup buydu.”</p>

      <p class="e-paragraf">“İyi bir şey yapmışsınız” dedi Prens. “İçini kaplayan kötü düşünceler arasında onda iyi duygular uyandırmışsınız.”</p>

      <p class="e-paragraf">Generalin gözleri yaşarmıştı, heyecanla bağırdı: “Evet Prens, öyle oldu! Ne de güzel açıkladınız! Kendi içinize, yüreğinize bakarak buldunuz bu güzel sözleri! Evet Prens, muazzam ve dokunaklı bir sahneydi… Neredeyse onunla Paris’e gidecektim, biliyor musunuz? Böylece o zor sürgün günlerinde onunla birlikte olacaktım ama ne yazık ki yollarımız ayrıldı! Birbirimizden ayrıldık… O adaya gitti. Belki de orada duygulu bir anında, onu Moskova’da kucaklayıp bağışlayan o zavallı çocuğun gözyaşlarını hatırlamıştır. Bana gelince, beni askeri liseye yolladılar. Orada bulduğum tek şey, sert bir disiplin ve kaba sınıf arkadaşlarıydı… Ne yazık ki her şey paramparça oldu! Geri çekildikleri gün Napolyon bana, ‘Seni yanımda götürerek annenden ayırmak istemiyorum. Ama senin için bir şeyler yapmayı isterdim’ dedi. Atına binmişti. Son derece üzgün olduğu için çekine çekine, ‘Kardeşimin albümüne bir şey yazmanızı rica ediyorum’ dedim. Geri döndü, bir kalem istedi, albümü aldı. ‘Kız kardeşin kaç yaşında?’ diye sordu elinde kalemle. ‘Üç’ dedim. ‘Petite fille alors’<span class="e-dipnotno" style="font-size:0.74em;"><a class="footnote-link" href="#footnote-202-32" id="footnote-202-32-backlink">32</a></span> dedi. Sonra albüme şunları yazdı:</p>

      <p class="e-paragraf"><span class="e-italik">Ne mentez jamais!</span></p>

      <p class="e-paragraf"><span class="e-italik">Napoléon, votre ami sincère</span><span class="e-dipnotno" style="font-size:0.74em;"><a class="footnote-link" href="#footnote-202-33" id="footnote-202-33-backlink">33</a></span></p>

      <p class="e-paragraf">Öyle bir anda, ne etkileyici sözler Prens, değil mi?..”</p>

      <p class="e-paragraf">“Evet, çok anlamlı…”</p>

      <p class="e-paragraf">“Albümün o yaprağı, salonunun başköşesine, yaldızlı bir çerçeve içinde yerleştirildi. Kız kardeşim hayatı boyunca onu sakladı. Ne yazık ki uzun yaşamadı. Doğum esnasında onu kaybettik. Sonradan albümün o yaprağı ne oldu, nerededir şimdi, bilmiyorum… Ama… Ah Tanrım, saat iki olmuş! Prens sizi alıkoydum, beni bağışlayın!”</p>

      <p class="e-paragraf">General iskemlesinden kalktı.</p>

      <p class="e-paragraf">“Aksine” diye mırıldandı Prens. “İlgiyle dinledim, çok da yararlandım. Teşekkür ederim.”</p>

      <p class="e-paragraf">General, Prensin elini uzun uzun, acıtıncaya kadar sıktı. Derken birden ona parlayan gözlerle baktı, aklından ani bir düşünce geçti. Birdenbire kendine gelmişti sanki. “Prens” dedi. “O kadar iyi niyetli, o kadar duygulusunuz ki bazen sizin için çok endişeleniyorum. Size bakarken içim sızlıyor. Tanrı sizi korusun! Hayatınız sevgi dolu geçsin. Benimki sona erdi! Ah, bağışlayın beni, bağışlayın!”</p>

      <p class="e-paragraf">Yüzünü elleriyle saklayarak aceleyle çıktı. Prens onun heyecanının içten olduğundan kuşku duymuyordu. Yaşlı adam, hikâyesiyle elde ettiği başarının sarhoşluğu içinde oradan ayrıldı. Prens, Generalin tutku derecesinde yalana düşkün olduğunu ama bundan haz alırken bir yandan da kendisine inanılmadığı kuşkusuyla acı çektiğini sezinliyordu. Kendine geldiğinde, aşırı bir utanma duygusuna kapılabilir, Prensin kendisine merhametli davranışına kırılarak üzülebilirdi. “Onu böyle heyecanlandırmakla haksızlık mı ettim acaba?” diye düşündü endişe içinde. Sonra kendini tutamayıp on dakika kadar kahkahalarla güldü. Ardından kendine çok kızdı ama Generale içten acıdığını hatırlayınca, kızacak bir durum olmadığını anladı.</p>

      <p class="e-paragraf">Prensin önsezileri gerçekleşti. Aynı akşam kısa ve kesin bir not aldı. General sonsuza dek buradan ayrıldığını, ona büyük bir saygı ve şükran duyduğunu ama söz konusu Prens olsa bile, “zaten mutsuz bir insanın onurunu yaralayan acıma belirtilerini” kabul edemeyeceğini bildiriyordu. Prens, Generalin Nina Aleksandrovna’ya gittiğini öğrenince, onun için endişelenmeyi bıraktı. Bu arada General, Lizaveta Prokofyevna’nın evinde rezalet çıkarmıştı. Burada ayrıntıya girmeyeceğiz. Aralarında geçen konuşmayı iki sözcükle anlatacak olursak, Generalin saçmalıklarından korkan Lizaveta Prokofyevna, onun Ganya’yla ilgili imalarına da öfkelenmiş ve onu kapı dışarı etmişti. Sonunda General kendini kaybederek, çılgın bir halde sokağa fırlamıştı.</p>

      <p class="e-paragraf">Kolya, durumun ciddiyetini henüz kavrayamıyordu. “Şimdi nereye gideceğiz General?” dedi. “Prense gitmek istemediğinizi söylüyorsunuz, Lebedev’le kavgalısınız. Sizde de bende de para yok. Sokak ortasında kalakaldık işte!”</p>

      <p class="e-paragraf">General, “<span class="e-italik">Gençliğim nerede? Hani o tazeliğim?</span> Kim haykırıyordu bunu Kolya?”</p>

      <p class="e-paragraf">Kolya endişeyle ve korkarak babasına baktı. “Gogol’ün <span class="e-italik">Ölü Canlar’</span>ında vardı baba” dedi.</p>

      <p class="e-paragraf">“<span class="e-italik">Ölü Canlar</span> mı? Ya evet, ölü! Beni toprağa verince, mezarıma: ‘Burada ölü bir can yatıyor’ diye yaz. <span class="e-italik">Rezalet beni kovalıyor!</span> Bunu kim demiş Kolya?”</p>

      <p class="e-paragraf">“Bilmiyorum baba.”</p>

      <p class="e-paragraf">“Yeropegov yokmuş! Yeroşka Yeropegov!” diye bağırdı sokağın ortasında kendinden geçerek. “Kendi oğlum beni yalanlıyor! Yeropegov, tam on bir ay bana kardeşlik etti, onun için düelloya… Bir gün yüzbaşımız Prens Vıygoretzkiy içki masasında, ‘Grişa, sen Aziz Anna nişanını nasıl almıştın, anlatsana’ demişti. ‘Yurdum için savaşırken, savaş alanında aldım!’ dedi. ‘Bravo Grişa!’ diye bağırdım. Düello nedeni buydu… Evlendi sonra… Marya Petrovna Su… Sutugina’yla. Savaş alanında öldürüldü… Bir kurşun, göğsümde taşıdığım haçtan sekip alnına isabet etti. ‘Asla unutmayacağım!’ diye haykırdı ve düşüp öldü. Kolya ben… Onurumla hizmet ettim, şerefle hizmet ettim ama rezalet… <span class="e-italik">‘Rezalet beni kovalıyor!’</span> Annenle mezarıma gelirsiniz… ‘Zavallı Nina!’ Ona böyle derdim Kolya, çok uzun zaman evvel. Bundan çok hoşlanıyordu. Nina, Nina! Neler yaptım ben sana? Beni hâlâ nasıl sevebilirsin? Duyuyor musun Kolya, annen melek ruhlu bir kadındır!”</p>

      <p class="e-paragraf">“Biliyorum babacığım, eve, annemin yanına dönelim hadi! Neden ağlıyoruz?”</p>

      <p class="e-paragraf">Kolya da ağlıyor ve babasının ellerini öpüyordu.</p>

      <p class="e-paragraf">“Ellerimi öpüyorsun, benim ellerimi!”</p>

      <p class="e-paragraf">“Evet, sizin ellerinizi öpüyorum… Bunda şaşılacak ne var? Neden sokak ortasında ağlıyorsunuz? Sizin gibi bir Generale, bir savaşçıya yakışır mı hiç? Hadi gidelim!”</p>

      <p class="e-paragraf">“Sevgili yavrum, rezil, evet rezil bir ihtiyara, babana saygını eksik etmediğin için Tanrı seni kutsasın… Oğlun olursa sana benzesin… <span class="e-italik">Le roi de Rome</span>…”</p>

      <p class="e-paragraf">Kolya öfkeyle bağırdı: “Neler oluyor? Neden eve dönmek istemiyorsunuz?”</p>

      <p class="e-paragraf">“Sana anlatacağım, her şeyi anlatacağım… <span class="e-italik">Le roi de Rome</span>… Ah, içim yanıyor, üzülüyorum! <span class="e-italik">‘Dadım, mezarın nerede?’</span> Kim söylemişti bunu Kolya?”</p>

      <p class="e-paragraf">“Kimin söylediğini bilmiyorum baba… Lütfen gelin hemen eve dönelim! Gerekirse Ganya’yı parçalarım… Yine nereye gidiyorsunuz?”</p>

      <p class="e-paragraf">General, onu yandaki evin merdivenlerine sürüklüyordu.</p>

      <p class="e-paragraf">“Nereye gidiyorsunuz? Bu ev bizim değil!”</p>

      <p class="e-paragraf">General, merdivenin üstüne oturmuş Kolya’yı da kolundan çekiyordu.</p>

      <p class="e-paragraf">“Eğil, eğil!” diye mırıldandı. “Sana her şeyi anlatacağım… Utanç verici… Eğil… Bunu kulağına söyleyeceğim…”</p>

      <p class="e-paragraf">Kolya çok korkmuştu, “Neyiniz var?” diye bağırdı</p>

      <p class="e-paragraf">“<span class="e-italik">Le roi de Rome</span>…” diye fısıldadı General zangır zangır titreyerek.</p>

      <p class="e-paragraf">“Ne? Neden <span class="e-italik">le roi de Rome</span> diye tutturdunuz… Ne demek bu?”</p>

      <p class="e-paragraf">General oğlunun omzuna iyice yaslanarak, “Ben… Ben…” diye kekeledi. “Ben… Sana… her şeyi… Marya Petrovna Su… Su… Su…”</p>

      <p class="e-paragraf">Kolya babasının omuzlarını tuttu ve korkuyla ona baktı. Yaşlı adam kızardı, dudakları morardı, yüzünde titremeler belirdi. Birden yığıldı ve Kolya’nın kollarına yavaşça düştü.</p>

      <p class="e-paragraf">“Felç!” diye bağırdı Kolya sokağa doğru. Sonunda gerçeği anlıyordu.</p>

      <p class="e-2-baslik">V</p>

      <p class="e-paragraf">Doğrusunu söylemek gerekirse, Varvara Ardalyonovna, ağabeyi Ganya ile konuşurken, Prensle Aglaya Epançina’nın nişan haberlerini verdiği zaman konuyu biraz abartmıştı. Sezgileri güçlü, üstelik zeki bir kadın olarak işlerin nereye varabileceğini kestirip yakın zamanda gerçekleşebilecek olayları tahmin edebiliyordu. Kendisinin aslında gerçekleşeceğine pek inanmadığı hayallerin suya düştüğünü anlayınca, kardeşine içten bir sevgi duymasına rağmen, haberleri abartarak yüreğini sızlatma zevkine de karşı koyamamıştı. Arkadaşları olan Epançinler’in kızlarından bu kadar açık ve kesin bilgiler almış olabileceği düşünülemezdi. Bunlar bilgiden ziyade dokundurmalar, üstü kapalı, karmaşık sözlerdi. Aglaya’nın ablalarının, Varvara Ardalyonovna’nın ağzından bir şeyler almak için kasıtlı olarak gevezelik ettikleri de söylenebilirdi. Çocukluk arkadaşlarının gerçek niyetlerini sezmiş ve biraz takılmak gibi kadınca bir zevkten kendilerini yoksun bırakmak istememişlerdi.</p>

      <p class="e-paragraf">Öte yandan Prens, Lebedev’e hayatında hiçbir değişiklik meydana gelmediğini söylediğinde, haklı olmakla beraber belki gerçekten de yanılıyordu. Herkesin durumu bir garipti. Hiçbir şey olmadığı halde sanki önemli bir olay gelişiyordu. Varvara Ardalyonovna, kadınlara özgü içgüdüsüyle bunu sezmişti.</p>

      <p class="e-paragraf">Epançin ailesinin bütün mensuplarının, Aglaya’nın hayatında, kaderini belirleyecek önemli bir değişiklik olacağı düşüncesine nasıl olup da kapıldıklarını açıklamak zor. Ancak bu düşünce akıllarında yer eder etmez herkes, olayın öteden beri bu şekilde gelişeceğini fark ettikleri kararına vardı. Durum, “Yoksul Şövalye” olayından beri, belki de daha evvelden, aydınlığa kavuşmuştu ve sırf böyle bir saçmalığa inanmak istemedikleri için bunu kabul etmemişlerdi. Aglaya’nın ablaları bu konuda hemfikirdi. Her şeyi ilk önce sezip anlayan Lizaveta Prokofyevna’nın yüreği sızlamıştı. Ama anladığı şey onun hiç de hoşuna gitmiyordu. Hâlâ tam olarak aklına sığdıramadığı bu konuda, herhangi bir karara varamıyordu. Durum nazikti. “Prens iyi bir kısmet mi, yoksa kötü bir kısmet miydi? İyi değilse (ki bu yüzde yüzdü) bunun nedeni neydi? İyiyse, (bir ihtimal) neden iyiydi?” Ailenin reisi İvan Fedoroviç çok şaşkındı; sonra kendisinin de böyle bir şeyden kuşkulandığını itiraf etti. Karısının sert bakışlarını üzerinde hissedince sustu. Aynı günün akşamı karısıyla baş başa kalınca, bu konu tekrar açıldı ve birkaç düşüncesini söylemeyi göze aldı. “Aslında sorun ne? (Sustu) Bu doğuysa eğer, tuhaf bir durum kuşkusuz ama… (Yeniden sessizlik) Aslına bakarsak Prens çok iyi bir çocuk… Ve… Ailemizin ismini taşıyor. Unutulmaya yüz tutan ailemizin adı yeniden saygınlık kazanacak. Bu bakımdan ele alınırsa… Yani çünkü… Ne de olsa bu önemlidir… Ayrıca Prens, pek yüklü değilse bile yine de servet sahibi. Yani… vesaire, vesaire…” Burada İvan Fedoroviç artık sustu kaldı. Kocasını dinleyince Lizaveta Prokofyevna çileden çıktı.</p>

      <p class="e-paragraf">Ona göre bu olanlar, “bağışlanamaz, cinayet sayılacak bir saçmalık, anlamsız ve aptalcaydı.” Her şeyden evvel “Prens bozuntusu” hastaydı, bir budalaydı, toplumda yeri olmayan bir ahmaktı. Kimin yanına çıkarılabilirdi? Ayrıca sakıncalı bir demokrattı, ayrıca… Belokonskaya bu işe ne derdi? Ve her şeyden önemlisi, Aglaya için düşündüğümüz koca bu muydu? Bu son soru hepsinden ağırdı; gözlerini yaşartıyor, ana yüreğini kanatıp titretiyordu. Ama aynı anda içinden: “Prens niçin istediğim damat olmasın ki?” diyordu. Lizaveta Prokofyevna’yı en çok üzen, içinden gelen bu muhalif seslerdi.</p>

      <p class="e-paragraf">Aglaya’nın Prensle evlenme düşüncesi ablalarına nedense hiç de kötü bir fikir gibi gelmiyordu. Bir gariplik de görmüyorlardı ama susmaya karar vermişlerdi. Çünkü Epançinler, karar verilmesi zor bazı aile meselelerinde Lizaveta Prokofyevna’nın itirazları ne kadar şiddetli olursa, aynı ölçüde o işin olmasını istediğini de biliyorlardı. Gerçi Aleksandra İvanovna pek susacak yaradılışta değildi. Annesi onu akıl danışmak için seçeli epey olmuştu, bu kez de ona danıştı. “Nasıl oldu bu? Neden kimse fark etmedi? Neden kimse bana söz etmedi?” diye sorup durdu. Aleksandra İvanovna tedbirli davranarak, babasının düşüncelerinin ona pek mantıksız gelmediğini belirtti. Babası gibi o da, Epançin kızlarından birine koca olarak Prens Mişkin’in seçilmesinin toplum tarafından uygun bulunacağı kanısındaydı. Bu sözlerin hemen ardından cesaretlenerek, Prensin budala sayılamayacağını söyledi. Mevkiine gelince, birkaç sene sonra Rusya’da başarılı sayılan bir adamın bunu eskisi gibi zorunlu memuriyette mi elde edeceğini, yoksa bu başarının daha başka noktalara mı bağlı olacağını, Tanrı’nın bilebileceğini de ilave etti. Bunun üzerine annesi hemen, Aleksandra’nın bu sözlerinin, kadın sorunuyla fazlaca ilgilenmesinin bir sonucu olduğunu söyledi ama yarım saat sonra, o günlerde Petersburg’da bulunan Prenses Belokonskaya’yı bulmak üzere çıktı. Belokonskaya, Aglaya’nın vaftiz annesiydi.</p>

      <p class="e-paragraf">Ama yaşlı kadın Lizaveta Prokofyevna’nın çaresiz konuşmalarından hiç etkilenmedi, ona alaylı alaylı baktı. Aşırı derecede dediğim dedik bir kadındı, çok uzun zamandan beri arkadaşlık ettiği insanlara bile, dengiymiş gibi davranamıyordu. Otuz beş senelik samimiyetlerine rağmen Lizaveta Prokofyevna’yı hâlâ himayesinde olan biri olarak görüyor, onun dik kafalılığını bir türlü hazmedemiyordu. “Her zamanki gibi fazla telaşlı davranarak pireyi deve yaptıklarını, dikkatle dinlediği halde üzerinde ciddiyetle durulacak bir konu görmediğini” söyledi. “Biraz daha bekleyip başka nelerle karşılaşılacağını görmek daha iyi değil miydi? Ona göre Prens, iyi bir genç olsa da hasta ve epeyce tuhaf biriydi. Ancak her şeyden kötüsü açıkça bir metres tutmasıydı.” Lizaveta Prokofyevna, Belokonskaya’nın, kendisinin tavsiye ettiği Yevgeni Pavloviç’in uğradığı başarısızlık yüzünden kırgın olduğunu anladı. Pavlovsk’a gittiği zamankinden daha öfkeli döndü. Gelir gelmez “çıldırdıklarını”, onlardan başka hiç kimsenin, ortada hiçbir şey yokken telaşa kapılmadığını söyleyerek önüne geleni payladı. “Neler oluyor? Aceleniz ne? Çok dikkatle baktığım halde, üzerinde ciddiyetle durulacak bir durum göremiyorum!” diyordu. “İvan Fedoroviç’in aklından pek çok şey geçer! Pireyi deve yapmayın!” ve saire, ve saire…</p>

      <p class="e-paragraf">Sonuçta soğukkanlılıkla ve sessizce beklemekten başka yapacak bir şey yoktu. Ama ne yazık ki sessizlik uzun sürmedi. Belokonskaya’yı Kamenniy Ostrov’da ziyaret ederken evde olanlar hakkında kızlardan duydukları Lizaveta Prokofyevna’nın tepesini attırdı. Prensin saati on sanarak gece yarısında uğramasının ertesi sabahına rastlıyordu bu olanlar. Aslında hiçbir şey olmadığını söylüyordu kızlar. Prensin geldiğini, Aglaya’nın onu yarım saat beklettiğini, içeri girer girmez de satranç oynamayı teklif ettiğini anlattılar. Prens satranç bilmediğinden, Aglaya onu kolayca mat etmiş; üstelik alay ederek Prensi çok utandırmış. Başarısına çok sevinen Aglaya, onunla bir el kağıt oynamak istemiş. Ama bu defa durum tersine dönmüş. Kağıt oyununda usta olan Prens, Aglaya’yla beş el oynamış ve hepsini kazanmış. Genç kız hırsından kendinden geçerek Prense kötü sözler söylemiş. Aglaya sonunda, bütün bu olanlardan sonra bir daha onun bulunduğu odaya adım atmayacağını söyleyince, Prens sapsarı kesilmiş. Bunun üzerine Aglaya kapıyı çarparak çıkmış. Prens, Aglaya’nın ablalarının kendisini teselli etme gayretlerine rağmen cenaze alayındaymış gibi üzgün üzgün gitmiş. Gidişinden bir çeyrek saat sonra Aglaya, telaşından gözyaşlarını kurulayacak zaman bile bulamadan üst kattan hızla taraçaya inmiş. Kolya’nın getirdiği kirpiyi görmek için koşmuş. Kolya kirpinin, arkadaşı Kostya Lebedev’in olduğunu, kirpiyi ve baltayı az önce rastladıkları bir köylüden satın aldıklarını söylemiş. Kostya Lebedev sokakta kalmış, çünkü baltasıyla içeri girmeye cesaret edememiş. Köylü, kirpi için elli köpek istemiş; baltayı da satmaya razı etmişler köylüyü. Aglaya, kirpiyi kendine vermesi için Kolya’ya yalvarmaya başlamış, hatta ona “Kolenka” diye hitap etmiş. Kolya sonunda dayanamamış, Kostya’ya seslenmiş. Kostya elinde baltayla utanarak içeri girmiş. O zaman kirpinin onların değil, Petrov adındaki başka bir öğrenci arkadaşlarının olduğu ortaya çıkmış. Petrov, Slosser’in tarih kitabını satın almaları için onlara para vermiş. Onlar da kitap yerine kirpi ve balta satın aldıklarına göre, bunları kitap yerine Petrov’a vermek zorunda olduklarını belirtmişler. Ama Aglaya o kadar üstelemiş ki sonunda dayanamayıp kirpiyi ona satmışlar. Aglaya, kirpiyi Kolya’nın yardımıyla hasır bir sepete koymuş ve ondan bunu, “derin saygısının belirtisi olarak” doğruca Prense götürmesini rica etmiş. Kolya bunu sevinçle kabul etmiş ve bunun ne anlama geldiğini sormuş. Aglaya onu ilgilendirmeğini söyleyince, delikanlı, böyle bir hediyenin mutlaka mecazi bir anlamı olduğu konusunda ısrar etmiş. Aglaya kızmış, yumurcağın biri olduğunu söyleyerek onu azarlamış. Bunun üzerine Kolya, kadınlara ve inançlarına saygısı olmasa, böyle bir hakarete nasıl karşılık vereceğini bildiğini söylese de Kostya Lebedev’le birlikte kirpiyi Prense götürmüş. Aglaya onun sepeti salladığını görünce, taraçadan “Kolya, canım, rica ederim, kirpiyi düşürme sakın!” diye bağırmış. Kolya da az evvel onunla dalaştığını unutmuşçasına “İçiniz rahat etsin Aglaya İvanovna, onu düşürmem!” demiş. Sonra koşarak uzaklaşmış. Aglaya kahkahayla gülmüş ve gün boyu son derece neşeliymiş.</p>

      <p class="e-paragraf">Bu haberler Lizaveta Prokofyevna’yı çok şaşırtmıştı. Endişesi gitgide artıyordu. Şu kirpi de ne demekti? Gizli bir anlamı olmasın sakın? Kızları sorguya çektiği sırada orada bulunan İvan Fedoroviç, cevabıyla karısını çileden çıkardı. Ona göre bunun hiçbir anlamı yoktu. “Kirpi yalnızca bir kirpiydi işte, başka bir şey değil! Belki de kavga ettikleri için bir barış işareti olabilirdi… Kısacası, masum, zararsız bir afacanlıktı olan biten ve hepsi bu.”</p>

      <p class="e-paragraf">General haklıydı. Aglaya onu kovunca, Prens eve geldi ve yarım saat kadar derin bir üzüntüye gömüldü. Derken kapıda elinde sepetle Kolya beliriverdi. Sanki gökyüzü aydınlandı, Prens yeniden dünyaya gelmiş gibi oldu. Kolya’ya tekrar tekrar aynı soruları yöneltiyor, ağzının içine bakıyor, neşeli bakışlarla kendisine gülen iki öğrencinin her fırsatta elini sıkıyordu. Kavga bitmişti ve bu akşam Aglaya’yı yeniden görebilirdi. Onun için önemli olan da buydu.</p>

      <p class="e-paragraf">Sonunda coşkuyla bağırdı: “Ne kadar da çocuğuz Kolya!”</p>

      <p class="e-paragraf">Kolya önemli şeyler söyleyen saygın birinin edasıyla: “O sadece size âşık Prens, hepsi bu!” diye cevap verdi.</p>

      <p class="e-paragraf">Prens kızardı ama sesini çıkarmadı. Kolya ellerini çırparak gülmeye başladı. Akşama dek, ne kadar zaman geçtiğini anlamak için Prens sürekli saatine baktı.</p>

      <p class="e-paragraf">Lizaveta Prokofyevna’nın sabrı taşmıştı; artık dayanamıyor, bir sinir krizinin eşiğinde olduğunu hissediyordu. Kocasının ve kızlarının itirazlarına rağmen, kesin bir cevap almak üzere Aglaya’yı çağırttı. “Bu işi bir anda sonuca bağlayıp, bu konudan bir daha söz etmeyelim! Yoksa akşama çıkamam!” dedi. Ancak işler sarpa sardı, Aglaya’nın ağzından söz almak imkânsızdı. Soruyu duyunca sahte bir şaşkınlık gösterdi, kahkaha attı, Prensle alay etti. Bunun üzerine Lizaveta Prokofyevna yatağa girdi ve ancak çay saatinde, Prensin gelmesinin beklendiği anda göründü. Çok heyecanlıydı, Prens geldiğinde sanki sinir krizi geçiriyordu.</p>

      <p class="e-paragraf">Prens korkarak, el yordamıyla yürürmüş gibi içeri girdi; odadakilere tuhaf bir gülümsemeyle baktı ve Aglaya’nın orada olmadığını fark edince üzüldü ve korktu. Bu akşam aileden başka kimse yoktu. Prens Şç., Yevgeni Pavloviç’in amcasının işleriyle ilgili Petersburg’da kalmıştı. Lizaveta Prokofyevna, onun yokluğuna üzüldü. “Burada olsaydı, söyleyecek bir şeyler bulurdu kesinlikle” diye geçiriyordu içinden. İvan Fedoroviç endişeli görünüyordu. Aglaya’nın ablaları ciddiydi ve tek kelime etmiyorlardı. Lizaveta Prokofyevna, konuşmaya nereden başlayacağını kestiremiyor, Prense küçümsercesine bakıyordu.</p>

      <p class="e-paragraf">Ne yazık ki Aglaya hâlâ gelmiyordu; Prens kendini mahvolmuş gibi hissetti. Yavaşça, kekeleyerek, demir yollarının düzeltilmesi halinde, büyük yarar sağlanacağını söyledi. Ama Adelaida birden gülmeye başlayınca, sustu. O esnada ciddi ve sakin bir tavırla Aglaya içeri girdi. Prensi selamlayıp, gösterişli bir şekilde yuvarlak masanın başköşesine oturdu. Prense soru dolu bir bakış attığında herkes, anlaşmazlıkların çözülme zamanının geldiğini anladı.</p>

      <p class="e-paragraf">Aglaya, hırçın bir tavırla: “Size gönderdiğim kirpiyi aldınız mı?” diye sordu.</p>

      <p class="e-paragraf">Prens neredeyse bayılacaktı. “Evet” dedi.</p>

      <p class="e-paragraf">“Düşüncelerinizi bana hemen açıklayın. Annemin ve bütün ailenin huzuru için bu gerekli.”</p>

      <p class="e-paragraf">General endişeyle araya girdi: “Aglaya…” diye söze başladı.</p>

      <p class="e-paragraf">Lizaveta Prokofyevna birden, “Sınırı aşıyorsun, bu kadarı yeter artık!” diye bağırdı; ürkmüş gibi bir hali vardı.</p>

      <p class="e-paragraf">“Bunda sınırı aşacak hiçbir şey yok anne” dedi genç kız sertçe. “Bugün Prense bir kirpi yolladım ve bu konuda ne düşündüğünü öğrenmek istiyorum. Sizi dinliyorum prens.”</p>

      <p class="e-paragraf">“Yani… ne hakkında Aglaya İvanovna…”</p>

      <p class="e-paragraf">“Kirpi hakkında tabii…”</p>

      <p class="e-paragraf">“Yani… kirpiyi nasıl karşıladığımı mı…. öğrenmek istiyorsunuz Aglaya İvanovna…. ya da… sanırım… kısaca…”</p>

      <p class="e-paragraf">Prens tıkanarak sustu.</p>

      <p class="e-paragraf">Aglaya az sonra: “Fazla bir şey söylemediniz!” dedi. “Peki, kirpiyi bir yana bırakalım. Bütün anlaşmazlıkları çözümleyeceğimize seviniyorum. İzin verin de sizden duyayım. Beni istemeye niyetiniz var mı yok mu?”</p>

      <p class="e-paragraf">“Aman Tanrım!” diye bağırdı Lizaveta Prokofyevna.</p>

      <p class="e-paragraf">Prens irkildi, biraz geriledi. İvan Fedoroviç taş kesilmiş gibiydi. Aglaya’nın ablaları kaşlarını çattılar.</p>

      <p class="e-paragraf">“Yalan söylemeyin Prens! Sizin yüzünüzden beni tuhaf tuhaf sorularla bunaltıyorlar. Bu söylenenlerin bir temeli var mı? Sizi dinliyorum!”</p>

      <p class="e-paragraf">Prens birden canlanarak, “Sizi istememiştim Aglaya İvanovna” dedi. “Ama… Sizi nasıl sevdiğimi biliyorsunuz… Size ne kadar bağlı olduğumu, ne kadar inandığımı… Şu anda bile…”</p>

      <p class="e-paragraf">“Size bir soru sordum: Benimle evlenmek istiyor musunuz, istemiyor musunuz?”</p>

      <p class="e-paragraf">Prens bitik bir sesle: “İstiyorum” dedi.</p>

      <p class="e-paragraf">Herkes heyecanlandı.</p>

      <p class="e-paragraf">İvan Fedoroviç coşkuyla, “Bu işler böyle olmaz dostum” dedi. “Bu… mümkün değil… Bağışlayın prens, bağışlayın azizim! Lizaveta Prokofyevna…” diye yardım bekleyerek karısına döndü ama Lizaveta Prokofyevna, yadsıyan bir hareketle: “Bırakın, bırakın!” diye bağırdı.</p>

      <p class="e-paragraf">“İzin verin de konuşayım, anne. Böyle bir konuda benim de söz hakkım var. Hayatımla ilgili önemli bir kararın arifesindeyim. (Aglaya aynen böyle söyledi.) Bunu herkesin önünde söylemek ve duymak istiyorum… İzin verin de sorayım Prens. Böyle niyetler beslediğinize göre, mutluluğumu nasıl sağlamayı düşünüyorsunuz?”</p>

      <p class="e-paragraf">“Aslında ne diyeceğimi bilemiyorum Aglaya İvanovna… Böyle bir soruya ne cevap verilir? Hem ayrıca… Verilmesi lazım mı?”</p>

      <p class="e-paragraf">“Utanıyorsunuz sanırım, ne diyeceğinizi bilemiyorsunuz… Biraz dinlenip gücünüzü toparlayın. Bir bardak su için. Az sonra size çay ikram edecekler.”</p>

      <p class="e-paragraf">“Sizi seviyorum Aglaya İvanovna, sizi çok seviyorum. Sadece sizi seviyorum ve… Rica ederim, alay etmeyin, sizi çok seviyorum.”</p>

      <p class="e-paragraf">“Ama bu son derece önemli bir mesele, biz çocuk değiliz. İyice bir düşünüp taşınmalıyız… Servetinizin ne olduğu konusunda bize bilgi verebilir misiniz?”</p>

      <p class="e-paragraf">İvan Fedoroviç korkmuş bir halde, “Aglaya! Sana ne oldu böyle? Hiç bu şekilde olur mu… “</p>

      <p class="e-paragraf">Lizaveta Prokofyevna, duyulması için yeterince yüksek sesle: “Çok ayıp!” diye fısıldadı.</p>

      <p class="e-paragraf">“Çıldırmış!” diye ilave etti Adelaida.</p>

      <p class="e-paragraf">“Servetim… Paramı mı soruyorsunuz?” diyebildi Prens şaşkın şaşkın.</p>

      <p class="e-paragraf">“Evet.”</p>

      <p class="e-paragraf">“Şu anda… Otuz beş bin rublem var” diye mırıldandı Prens kızararak.</p>

      <p class="e-paragraf">“Sadece o kadar mı?” dedi Aglaya. Hiç utanıp sıkılmadan ekledi: “Neyse, önemi yok. İdareli davranılırsa… Memuriyete girmeye niyetiniz var mı?”</p>

      <p class="e-paragraf">“Özel öğretmenlik sınavlarına girmek istiyordum…”</p>

      <p class="e-paragraf">“İyi düşünmüşsünüz… Geliri arttırmak için iyi olur. Sarayda çalışabilir misiniz?”</p>

      <p class="e-paragraf">“Sarayda mı? Bunu hiç düşünmemiştim… Ama…”</p>

      <p class="e-paragraf">İki kız kendilerini artık tutamayıp gülmeye başladı. Adelaida, Aglaya’nın ifadesinden her an bir gülme krizine gireceğini anlamıştı. Aglaya, ablalarına sertçe baktı ama sonunda o da kendini daha fazla tutmaya gerek görmeden kahkahalarla gülmeye başladı. Sonunda ayağa kalktı ve koşarak odadan çıktı.</p>

      <p class="e-paragraf">“Bunun kahkahayla biteceğini biliyordum” diye bağırdı Adelaida. “Başından beri seziyordum, ta kirpi olayından beri.”</p>

      <p class="e-paragraf">Lizaveta Prokofyevna öfkeyle, “Hayır, buna izin veremem, bu artık çok fazla!” diye bağırdı. Sonra Aglaya’nın peşinden koştu. Kızlar da çıktı. Odada Prensle aile reisi kalmıştı.</p>

      <p class="e-paragraf">Ne diyeceğini bilemeyen General: “Böyle bir şey aklına gelir miydi Lev Nikolayeviç?” dedi. “Ciddi söylüyorum…”</p>

      <p class="e-paragraf">“Aglaya İvanovna benimle alay ediyor” dedi Prens üzgün üzgün.</p>

      <p class="e-paragraf">“Dur bakalım ne olacak, dostum. Biraz daha kal… Lev Nikolayeviç, ne zaman oldu bütün bunlar? Olanları bana açıklayabilir misin? Bir baba olarak hiçbir şey anlamadığımı itiraf ediyorum. Anlatır mısın…”</p>

      <p class="e-paragraf">“Aglaya İvanovna’yı seviyorum… O da bunu biliyor… Hem sanırım epeydir biliyor.”</p>

      <p class="e-paragraf">General omuzlarını silkti.</p>

      <p class="e-paragraf">“Çok tuhaf… Onu çok mu seviyorsun?”</p>

      <p class="e-paragraf">“Çok seviyorum.”</p>

      <p class="e-paragraf">“Acayip bir durum doğrusu… Çok acayip… Çok… Yani hiç beklemiyordum demek istiyorum, çok şaşırdım… Bak sevgili dostum, ben… aslında daha büyük olduğunu sansam da beni ilgilendiren servetin değil; kızımın mutluluğunu düşünüyorum ben… Sen onu… mutlu edebilir misin? Sonra onun bu yaptıkları ne demek, sence ciddi mi yoksa şaka mı yapıyor? Senden yana sözüm yok ama o…”</p>

      <p class="e-paragraf">O sırada, kapının arkasından Aleksandra İvanovna’nın sesi duyuldu. Genç kız babasına sesleniyordu.</p>

      <p class="e-paragraf">“Biraz bekle azizim, bekle. Bu arada da düşün, hemen geliyorum…” dedi ve telaşla koştu.</p>

      <p class="e-paragraf">General, karısıyla kızını, sarmaş dolaş ağlarken buldu. Bunlar mutluluk, duygu ve barış gözyaşlarıydı. Aglaya, annesinin ellerini, yanaklarını öpüyordu. İki kadın, heyecanla birbirlerine sarılıyordu.</p>

      <p class="e-paragraf">“Şuna bir bak İvan Fedoroviç, işte bizim kızımız!” dedi Lizaveta Prokofyevna.</p>

      <p class="e-paragraf">Aglaya, gözyaşları içinde ama mutluluktan ışıldayan yüzünü annesinin göğsünden kaldırdı ve gülerek babasına koştu, defalarca sarılıp öptü. Sonra tekrar annesinin kucağına atıldı, yüzünü göğsüne gömüp ağlamaya başladı. Lizaveta Prokofyevna, şalının ucuyla kızının yüzünü örttü.</p>

      <p class="e-paragraf">“Ne kadar çok çektirdin bize acımasız küçük kız!” dedi sevinçli ve huzurlu bir sesle.</p>

      <p class="e-paragraf">“Acımasız ya, evet, acımasız!” diye bağırdı Aglaya. Gözyaşları arasında, “Kötü ve şımarık bir kızım ben! Bunu babama da söyleyin. Burada mısınız baba? Duyuyorsunuz değil mi?” dedi gülerek.</p>

      <p class="e-paragraf">Heyecanlı ve duygu dolu General kızının elini öperek, “Gözbebeğim!” dedi. “Demek şu… genç adamı seviyorsun, öyle mi?”</p>

      <p class="e-paragraf">Aglaya birden başını kaldırarak: “Hayır, hayır, hayır! Ona dayanamıyorum… o… genç adama dayanamıyorum!” diye bağırdı. “Bir daha asla… ciddi söylüyorum baba, duyuyor musunuz, çok ciddiyim!”</p>

      <p class="e-paragraf">Aglaya gerçekten de son derece ciddi görünüyordu; kızarmıştı, gözleri parlıyordu. İvan Fedoroviç korkuyla durdu. Lizaveta Prokofyevna ona “soru sorma” anlamında bir işaret yaptı.</p>

      <p class="e-paragraf">“Meleğim, sen nasıl istersen öyle olsun. Zavallı orada yalnız kaldı, bekliyor. Ona kibarca gitmesini söyleyelim mi?”</p>

      <p class="e-paragraf">Bu kez General, Lizaveta Prokofyevna’ya göz kırptı.</p>

      <p class="e-paragraf">“Hayır, buna gerek yok. Siz oraya gidin, ben de hemen gelirim. Şu… genç adamdan özür dilemek istiyorum; çünkü ona hakaret ettim.”</p>

      <p class="e-paragraf">İvan Fedoroviç, ciddi bir tavırla: “Hem de ağır bir hakaretti” dedi.</p>

      <p class="e-paragraf">“En iyisi siz burada kalın, önce ben gideyim. Ama siz de hemen arkamdan gelin. Böylesi daha iyi olur.”</p>

      <p class="e-paragraf">Kapıya varmıştı ki hemen geri döndü.</p>

      <p class="e-paragraf">“Korkarım kendimi tutamayacağım, gülmekten öleceğim!” dedi üzgün üzgün.</p>

      <p class="e-paragraf">Ama hemen tekrar Prensin yanına koştu.</p>

      <p class="e-paragraf">İvan Fedoroviç aceleyle: “Bu da ne demek?” diye sordu.</p>

      <p class="e-paragraf">Lizaveta Prokofyevna da hemen cevapladı: “Söylemeye korkuyorum. Ama durum çok açık…</p>

      <p class="e-paragraf">“Bence de çok açık. Gün gibi ortada… Seviyor.”</p>

      <p class="e-paragraf">“Seviyor sözcüğü az, âşık o” diye araya girdi Aleksandra İvanovna. “Hem de kime dersiniz?”</p>

      <p class="e-paragraf">Lizaveta Prokofyevna, sofuca haç çıkararak: “Kaderi buysa Tanrı onu kutsasın!” dedi.</p>

      <p class="e-paragraf">“Kaderi buymuş demek ki, kaderden kaçamazsın” diye doğruladı General.</p>

      <p class="e-paragraf">Hepsi birlikte salona geçti, orada yeni bir sürpriz bekliyordu onları.</p>

      <p class="e-paragraf">Aglaya, kahkaha atmak şöyle dursun, Prensle neredeyse çekingen bir tavırla konuşuyordu:</p>

      <p class="e-paragraf">“Şımarık ve aptal bir kızı bağışlayın. (Prensin elini tuttu) Hepimizin size büyük bir saygı beslediğine inanın. Eğer ben sizin o güzel… saflığınızla alay etmeye cesaret ettiysem, bunu çocukça bir şaka olarak kabul edin lütfen. Tabii hiçbir sonucu olamayacak saçmalıklar üstünde ısrar edişimi de bağışlayınız…”</p>

      <p class="e-paragraf">Aglaya, bu son sözleri vurgulamıştı.</p>

      <p class="e-paragraf">Babası, annesi ve ablaları, Aglaya’nın sön sözlerini duyunca çok şaşırdılar. Sadece Prens, genç kızın tam olarak ne söylediğini anlamamış gibi mutluydu.</p>

      <p class="e-paragraf">“Neden böyle konuşuyorsunuz?” diye mırıldandı Prens. “Neden siz… özür diliyorsunuz?”</p>

      <p class="e-paragraf">Özür dilenmeye layık biri olmadığını ifade etmek istiyordu. Kim bilir belki de “hiçbir sonucu olamayacak saçmalıklar” sözlerini duymuş ve tuhaf biri olduğundan, buna belki de sevinmişti. Aglaya’yı istediği zaman tekrar görebilmek, onunla konuşabilmek, onunla birlikte gezintiye çıkabilmekten daha büyük bir mutluluk düşünemiyordu, bu kadarı ona yetiyordu. Lizaveta Prokofyevna da bundan korkuyordu zaten. Dile getirmeye bile çekindiği pek çok korkusu vardı…</p>

      <p class="e-paragraf">Prensin o akşamki canlılığını, coşkusunu anlatmak zor. Sonradan Aglaya’nın ablaları, onun neşesiyle çevresindekileri bile neşelendirdiğini söylediler. Bütün akşam konuştu, hatta birkaç fıkra bile anlattı. Fıkralara önce kendi güldü; ötekiler de fıkralardan çok onun neşesine güldüler. Aglaya ise o akşam pek ağzını açmadı, Prensi dinledi ve gözlerini ondan ayırmadı.</p>

      <p class="e-paragraf">Lizaveta Prokofyevna kocasına, “Bak, Prense nasıl da bakıyor, gözlerini ondan hiç ayırmıyor! Sözlerini sanki havada kapıyor, büyülenmiş gibi!” diyordu. “Ama biri Prensi sevdiğini söyleyince, ortalığı altüst eder…”</p>

      <p class="e-paragraf">“Ne yapalım? Kaderi buymuş” dedi General omuzlarını silkerek. Hoşuna giden bu sözü durmadan tekrarlıyor. Pratik bir zekâya sahip olan General, aslında içinde bulundukları durumun karışıklığından ve belirsizliğinden hoşlanmıyordu ama şimdilik susmaya ve karısının gözlerinin içine bakmaya karar verdi.</p>

      <p class="e-paragraf">Ailenin mutluluğu kısa sürdü. Ertesi gün Aglaya, Prensle tekrar kavga etti ve bir kavgalı bir barışık bu durum sonraki günlerde de sürdü. Prens ile acımasızca alay ediyor, onu neredeyse soytarı yerine koyuyordu. Zaman zaman bahçedeki kameriyede bir iki saat baş başa oturuyorlardı ama bu süre boyunca Prens genç kıza gazete ya da kitap okuyordu.</p>

      <p class="e-paragraf">Bir gün Prens gazete okurken, Aglaya sözünü keserek, “Biliyor musunuz, eğitiminizin hayli eksik olduğunu görüyorum” dedi. “Size bir kişiyi ya da bir olayı soracak olsalar, karşınızdakini tatmin edecek bir bilgi veremezsiniz. Acınacak durumdasınız.”</p>

      <p class="e-paragraf">“Size fazla eğitim görmediğimi söylemiştim” dedi Prens.</p>

      <p class="e-paragraf">“Geriye ne kalır ki, öyle değil mi? Bu durumda size nasıl saygı göstermemi bekliyorsunuz? Devam edin ya da en iyisi kitabı bırakın…”</p>

      <p class="e-paragraf">Aynı akşam Aglaya, yine anlaşılmaz ve gizemli bir tavır takındı. Prens Şç. geri dönünce, genç kız ona iltifat etti ve Yevgeni Pavloviç’le ilgili sorular sordu. (O esnada Prens Lev Nikolayeviç henüz gelmemişti.) Lizaveta Prokofyevna’nın iki düğünü bir arada kutlamak için Adelaida’nın evliliğinin biraz erteleneceğine dair söylediği belirsiz sözler üzerine Prens Şç., ailedeki yeni değişikler hakkında bazı imalarda bulunma yürekliliğini gösterdi. Bu sözler üzerine Aglaya son derece öfkelendi, söz arasında bunun “çok saçma olduğunu, kimsenin metreslerinin yerini almaya” niyetlenmediğini söyledi.</p>

      <p class="e-paragraf">Bu sözler herkesi, özellikle de anne babayı şaşırttı. Lizaveta Prokofyevna, kocasından Nastasya Filipovna konusunda Prensle kesin bir konuşma yapması için üsteledi.</p>

      <p class="e-paragraf">İvan Fedoroviç’e göre Aglaya’nın bu sözleri yalnızca utangaçlığından kaynaklanıyordu ve Prens Şç., düğünden söz etmemiş olsaydı, bu olay olmazdı. General ayrıca bütün bu rivayetlerin kötü amaçlı kişilerin iftiraları olduğunu, Nastasya Filipovna’nın ise yakında Rogojin’le evleneceğini, Prensin ne şimdi ne de eskiden onunla ilişkisi olmadığını belirtti.</p>

      <p class="e-paragraf">Prens ise mutluluktan uçuyordu ve hiçbir şey bu durumu bozamıyordu. Zaman zaman Aglaya’nın bakışlarında farklı, sabırsız ve üzgün bir ifade sezse de inancı ve mutluluğu sarsılmıyordu. Belki de fazlaca rahatlamıştı; ona parkta rastlayan İpolit böyle düşünüyordu en azından.</p>

      <p class="e-paragraf">Prense yaklaşıp, “Size âşık olduğunuzu söylediğim gün haklıydım, öyle değil mi?” dedi.</p>

      <p class="e-paragraf">Prens ona elini uzattı ve iyi göründüğünü belirtti. Hasta, gerçekten de daha iyi görünüyordu. Veremlilerde bu tür durumlara sık sık rastlanır.</p>

      <p class="e-paragraf">Prense yaklaşırken, İpolit’in amacı, onun mutluluğuyla ilgili iğneleyici birkaç söz söylemekti. Ama bundan vazgeçip hemen kendinden söz etmeye başladı. Uzun ve oldukça ilgisiz sözlerle durumundan şikâyet etti.</p>

      <p class="e-paragraf">“Bunların ne kadar da küçük, hırslı, bencil, basit insanlar olduklarına inanamazsınız” diye sözünü bitirdi. “Beni, mümkün olduğunca çabuk ölmem için yanlarına aldıkları hiç aklınıza gelir miydi? Şimdi ölecek yerde iyileştiğimi görünce köpürüyorlar. Ne komedi! Bahse girerim ki bana inanmıyorsunuz!”</p>

      <p class="e-paragraf">Prens itiraz etmedi.</p>

      <p class="e-paragraf">İpolit söz arasında, “Bazen tekrar sizin eve yerleşmeyi bile düşünüyorum” diye ilave etti. “Demek siz onların çabuk ölmem için beni evlerine aldıklarına inanmıyorsunuz?”</p>

      <p class="e-paragraf">“Sizi davet ederken başka amaçları olduğunu düşünüyorum.”</p>

      <p class="e-paragraf">“Ya! Demek hiç de söylendiği kadar saf değilsiniz! Şu anda pek zamanım yok; olsaydı şu zavallı Ganya ve gizli umutları hakkında size bazı şeyler açıklayabilirdim. Kuyunuzu kazıyorlar Prens… Ama siz hâlâ rahat ve mutlu dolaşmaya devam ediyorsunuz. Ne yazık ki sizin yaradılışınız bu!”</p>

      <p class="e-paragraf">“Bunun için mi üzülüyorsunuz!” dedi Prens gülerek. “Bunlar için endişelenseydim daha mı mutlu olurdum?”</p>

      <p class="e-paragraf">“Mutsuz olup bilmek, mutlu ama… aldatılmış olmaktan daha iyidir. Galiba o zavallının sizle rekabet ettiğinden habersizsiniz…”</p>

      <p class="e-paragraf">“Rekabet konusunda konuşmak istemiyorum, bu doğru olmaz. Bu kadar çok şey kaybettikten sonra Gavrila Ardalyonoviç’in rahat ve huzurlu olması mümkün değil zaten, bunu takdir edersiniz. Bana göre duruma bir de bu yönden bakmanız iyi olur. Yaşamak için önünde daha zamanı var, hayatın ona ne getireceği bilinmez… Kuyumu kazmalarına gelince… Neden söz ettiğinizi bile anlamıyorum. İpolit, en iyisi bunu bir yana bırakalım.” Prens biraz şaşırmıştı.</p>

      <p class="e-paragraf">“Şu an için bırakalım. Her zaman soylu bir biçimde davranmalısınız zaten… Hah ha! Prens, söyleyin, beni küçümsemiyor musunuz?”</p>

      <p class="e-paragraf">“Neden? Bizden fazla acı çektiğiniz, hâlâ da çekiyor olduğunuz için mi?”</p>

      <p class="e-paragraf">“Hayır, bu acıya layık olmadığım için.”</p>

      <p class="e-paragraf">“Başkalarından daha fazla acı çeken, buna layık demektir. Aglaya İvanovna itiraflarınızı okuduğu zaman, sizi görmek istemişti ama…”</p>

      <p class="e-paragraf">İpolit, konuyu değiştirmek için aceleyle Prensin sözünü kesti: “Erteliyor… anlıyorum, çok iyi anlıyorum… Bu arada, bu saçmalıklarımı ona sizin okuduğunuz söyleniyor. Gerçekten de bunları bunalımlı bir anımda yazmıştım… Bunu bana karşı silah olarak kullanmak için insan son derece –acımasız demeyeceğim çünkü böylece kendimi aşağılamış olurum– çocukça bir acımasızlık, intikam ateşi içinde olmalı! Sizden söz etmiyorum…”</p>

      <p class="e-paragraf">“Yazdıklarınızdan vazgeçtiğiniz için üzülüyorum İpolit. Çünkü her kelimeniz o kadar içtendi ki… Gülünç yanları olsa da (İpolit kaşlarını çattı) her satır acıyla ödenmiş. Bunları dile getirmek yürek ister. Şimdi bunu daha açık görebiliyorum. Sizi yargılamıyor, düşüncemi söylüyorum; o zaman sustuğum için de pişmanlık duyuyorum…”</p>

      <p class="e-paragraf">İpolit kıpkırmızı kesildi. Prensin ona oyun oynadığını, hoşuna gidecek sözler söylediğini düşündü ama yüzüne bakınca, içten konuştuğunu gördü ve rahatladı.</p>

      <p class="e-paragraf">“Ama yine de öleceğim!” dedi. (Neredeyse “benim gibi biri” diye ilave edecekti.) “Sizin şu Ganya’nın, sabrımı nasıl da taşırdığını bilemezsiniz. İtirafımı okurken, dinleyiciler arasında benden evvel ölebilecek kişiler olma ihtimalinden söz etmişti, belki de üç dört kişi… Bununla, beni teselli edeceğini sanıyor, hah hah ha! İlkin, henüz kimse ölmedi; sonra, ölmüş olsalar bile bunun bana ne faydası dokunabilir acaba? Herkesi kendi gibi biliyor o. Hatta daha da ileri giderek bana hakaret ediyor; onurlu bir insan sessizce ölmesini bilirmiş, benim gibi bencil davranmazmış… Bu kadarı da fazla artık! Hayır, asıl bencillik onda, onun gibilerde! Prens, on sekizinci asırda yaşamış Stepan Glebov adında birinin ölümü hakkında bir şeyler biliyor musunuz? Dün tesadüfen okumuştum…”</p>

      <p class="e-paragraf">“Kimmiş bu Stepan Glebov?”</p>

      <p class="e-paragraf">“Büyük Petro zamanında kazığa oturtulmuş.”</p>

      <p class="e-paragraf">“Aman Tanrım, kim olduğunu şimdi hatırladım! Ayazda, sırtında deri bir paltoyla kazıkta on beş saat kalmış, büyük bir ruh soyluluğu içinde ölmüş. Evet, ben de okumuştum… Ama ne demek istiyorsunuz?”</p>

      <p class="e-paragraf">“Tanrı böyle ölümleri bazılarına verir ama bize vermez. Siz benim Glebov gibi öleceğime inanmıyorsunuz herhalde?”</p>

      <p class="e-paragraf">“Hayır” dedi Prens sıkılarak. “Ben sadece… demek istedim ki… sizin.. Glebov’a benzemediğinizi söylemek istemiştim… Siz o çağda…”</p>

      <p class="e-paragraf">“Glebov gibi değil de Osterman gibi ölmenin bana daha çok yakışacağını mı söylemek istiyorsunuz?”</p>

      <p class="e-paragraf">Prens şaşırdı: “Hangi Osterman?”</p>

      <p class="e-paragraf">“Osterman, diplomat Osterman, o da Petro döneminde yaşamış…” dedi İpolit utanarak.</p>

      <p class="e-paragraf">İkisi de şaşkın ve mahcuptu. Prens heceleri uzata uzata: “Yo, hayır!” dedi. “Bana kalırsa… siz asla Osterman gibi olamazsınız.”</p>

      <p class="e-paragraf">İpolit yüzünü buruşturdu.</p>

      <p class="e-paragraf">Prens, sözlerini düzeltme amacıyla devam etti. “Neden böyle düşündüğümü izah etmek istiyorum” dedi. “O dönemin insanları, günümüzün insanlarından çok farklıydı, buna daima şaşmışımdır… Sanki başka bir hamurdan yapılmış gibi… O çağda insanlar tek bir ideye sahiptiler… Şimdikiler ise daha sinirli, daha duygulu, aynı anda iki üç düşünceye sahip olabiliyorlar… Bunu kastetmiştim…”</p>

      <p class="e-paragraf">“Anlıyorum, demin söylediklerimi kabul etmeme saflığınız yüzünden beni avutmaya çalışıyorsunuz. Hah hah ha! Tam bir çocuksunuz Prens! Beni porselen bir fincanmışım gibi görüyorsunuz. Kırmaktan korkuyorsunuz… Zararı yok, kızmıyorum. Epey ilginç bir konuşmaydı… Bilin ki Osterman’dan farklı biri olmak isterdim… Osterman için dirilmeye değmezdi… Ayrıca olabildiğince çabuk ölmem gerektiğini anlıyorum, yoksa kendim… Neyse… Hoşça kalın! Peki, siz söyleyin bakalım, benim için en iyi ölüm hangisi? Yani en… erdemli olanı…”</p>

      <p class="e-paragraf">“Yanımızdan geçerken mutluluğumuzu bize bağışlayın” dedi Prens alçak sesle.</p>

      <p class="e-paragraf">“Hah-hah-ha! Ben de böyle düşünüyordum! Tıpkı buna benzer bir cümle bekliyordum… Ne kadar… Neyse… Hoşça kalın Prens, hoşça kalın!”</p>

      <p class="e-2-baslik">VI</p>

      <p class="e-paragraf">Varvara Ardalyonovna’nın ağabeyine verdiği haber doğruydu. O günün akşamı Epançinler’in villasında, Prenses Belokonskaya’nın da katılacağı bir davet veriliyordu. Bu davet, yüreği sadece sevgili kızlarının mutluluğu için çarpan ve işleri sürüncemede bırakmak istemeyen Lizaveta Prokofyevna’nın üstelemesiyle, aceleyle ve gereksiz bir telaş içinde kararlaştırılmıştı. Ayrıca Prenses Belokonskaya şehirde fazla kalmayacaktı… Yüksek sosyete onun sözüne çok önem veriyordu. Anne babaya göre eğer yaşlı kadın Aglaya’nın nişanlısına seçkin tabakanın kapılarını açarsa, “onda gerçekten bir tuhaflık varsa bile bunun pek önemli olmadığı” sonucuna varılmış olurdu. General Epançin ve karısı nedense buna bir türlü karar veremiyordu. “Prenste bir tuhaflık var mıydı, varsa ne boyuttaydı?” İşte tam da bu noktada yetki sahibi kimselerin öne süreceği dostça düşüncelere ihtiyaç duyuluyordu. Prensi, hakkında hiçbir şey bilmediği yüksek sosyeteye bir an evvel lanse etmek gerekiyordu. Yalnızca birkaç aile dostunun katılacağı sade bir davet olması planlanıyordu. Belokonskaya dışında, son derece saygın bir adamın eşi de gelecekti. Gençlerden de Belokonskaya’yla birlikte gelecek olan Yevgeni Pavloviç başı çekiyordu.</p>

      <p class="e-paragraf">Prens, söz konusu davete Belokonskaya’nın da katılacağını üç gün evvel, davetten ise bir gün önce öğrenmişti. Aile üyelerinin sıkıntılı yüzlerinden ve telaşlarından, uyandıracağı izlenim konusunda tedirginlik duyduklarını anladı. Ama Epançinler de herkes gibi saflığı yüzünden Prensin, bu kuşkulardan habersiz olduğuna inanıyorlardı. Prens, aslında bu davete fazla önem vermiyordu, farklı türden kaygıları vardı. Aglaya gitgide daha hırçın oluyor, bu da onu çok üzüyordu. Yevgeni Pavloviç’in de beklendiğini duyunca Prens sevinmişti, onu epeydir görmek istediğini söyledi. Nedense onun bu sözlerinden kimse hoşlanmamıştı. Aglaya öfkeyle odadan çıktı ve ancak geç vakit, Prens gitmek üzereyken dönüp ona birkaç söz söyledi.</p>

      <p class="e-paragraf">“Yarın akşamki davete kadar bize gelmeseniz daha iyi olur, ben böyle istiyorum” dedi. “Misafirler toplanınca gelirsiniz. Yarın akşam davet verdiğimizi biliyorsunuz sanırım?”</p>

      <p class="e-paragraf">Aglaya bu sözleri sabırsızlıkla ve sertçe söyledi. İlk defa davetten bahsediyordu. Bu fikre hiç sıcak bakmadığını herkes fark etmişti. Bu konuda annesi ve babasıyla kavga etmeye can atıyor ama gururu ve utangaçlığı yüzünden kendini tutuyordu. Prens, genç kızın da onun adına korktuğunu ama bunu açıklamak istemediğini anladı. Birden kendisi de korktu.</p>

      <p class="e-paragraf">“Evet ben de çağrıldım” dedi.</p>

      <p class="e-paragraf">Prens nasıl devam edeceğini bilmediği için konuşmakta zorlanıyordu.</p>

      <p class="e-paragraf">Aglaya kendisinin de anlam veremediği bir öfkeyle, “Bir kez olsun, sizinle ciddi konuşmak mümkün mü?” dedi.</p>

      <p class="e-paragraf">“Ta…tabii… Sizi dinliyorum… Çok sevinirim” diye kekeledi Prens.</p>

      <p class="e-paragraf">Aglaya bir an sustu, sonra isteksizce devam etti:</p>

      <p class="e-paragraf">“Bu konuda onlarla tartışmak istemedim. Bazı durumlarda tutumlarına akıl erdirmek mümkün değil… Annemin yüksek sosyetenin o kadar önem verdiği bazı görgü kurallarına bağlılığına hiç anlam verememişimdir, bunlardan hep nefret etmişimdir. Babama sözüm yok bu konuda. Annem aslında son derece soylu bir yüreğe sahip; asla bir adilik yapmaz… Ama şu yaşlı kadının önünde eğiliyor. Belokonskaya’dan söz ediyorum; cadının biridir ama akıllıdır. Hepsini de avucunun içine almasını bilir. Aşağılık bir durum… Gülünç üstelik… Biz orta sınıf bir aileyiz, nedir bu sınıf atlama hevesi anlamıyorum. Ablalarım da anneme uydu, şu Prens Şç. akıllarını çeldi. Yevgeni Pavloviç gelecek diye neden o kadar sevindiniz?”</p>

      <p class="e-paragraf">“Aglaya” dedi Prens. “Anladığım kadarıyla… yarınki davette bir pot kıracağımdan korkuyorsunuz…”</p>

      <p class="e-paragraf">“Sizin için korkmak mı?” diye parladı genç kız. “Neden korkayım ki? Mahcup olmanızdan bana ne? ‘Pot kırmak’ da ne demekmiş? Adi bir deyim.”</p>

      <p class="e-paragraf">“Öğrenciler kullanır.”</p>

      <p class="e-paragraf">“Ben ne diyorum? Kaba bir öğrenci deyimi işte! Ancak siz yarın da böyle konuşmak niyetindeyseniz ona bir diyeceğim yok tabii. Belki iyi bir izlenim uyandırırsınız! Yazık ki salona uygun biçimde girmeyi biliyorsunuz; bunu nereden öğrendinizse artık? Herkes size bakarken, kibarca bir fincan çay içmeyi becerebilir misiniz?”</p>

      <p class="e-paragraf">“Sanırım becerebilirim…”</p>

      <p class="e-paragraf">“Çok yazık, gülme fırsatını kaçırdım. Hiç olmazsa salondaki Çin vazosunu kırın, çok değerlidir. Benim hatırım için kırın… Annem çılgına döner ve herkesin önünde ağlamaya başlar. Çünkü ona çok değer veriyor! Size yakışanı yapıp şu vazoya bir tekme atın. Hatta kasten, onun yanına oturun.”</p>

      <p class="e-paragraf">“Aksine, elimden geldiği kadar ondan uzak oturmaya çalışacağım. Beni uyardığınız için teşekkür ederim.”</p>

      <p class="e-paragraf">“Sakarlık etmekten korktuğunuzu anlıyorum! Hadi diyelim bunu geçtik, bahse girerim mutlaka ciddi, bilgece bir konu hakkında nutuklar atmaya başlarsınız… Çok uygun, yerinde bir davranış olur!”</p>

      <p class="e-paragraf">“Sanırım… Saçma olur…”</p>

      <p class="e-paragraf">Aglaya sabrını yitirerek: “Beni iyi dinleyin” dedi. “İdam cezasından, Rusya’nın ekonomik durumundan ya da ‘güzelliğin dünyayı kurtaracağından’ söz edecek olursanız eğer… çok gülerim… Ama sizi uyarıyorum bir daha gözüme görünmeyin! Anladınız mı? Ciddi söylüyorum!”</p>

      <p class="e-paragraf">Aglaya bu tehdidinde gerçekten de ciddiydi. Sözlerinde, bakışlarında, Prensin o ana dek hiç görmediği, bambaşka ve kesinlikle şakaya benzemeyen bir anlam vardı.</p>

      <p class="e-paragraf">“Bu söylediklerinizden sonra artık mutlaka… nutuklar çekip vazoyu kırarım… Şu ana dek korkmuyordum ama şimdi pot kıracağımdan eminim.”</p>

      <p class="e-paragraf">“Öyleyse susun, sessizce oturun.”</p>

      <p class="e-paragraf">“Bu artık mümkün değil… Korkumdan konuşmaya başlayacağımdan ve vazoyu kıracağımdan eminim. Belki yere düşecek ya da bir tür sersemlik yapacağım. Çünkü daha önce başıma geldi. Bütün gece düşümde bunu göreceğim. Neden bana bundan söz ettiniz ki?”</p>

      <p class="e-paragraf">Aglaya ona somurtarak baktı.</p>

      <p class="e-paragraf">“Biliyor musunuz? En iyisi yarın hiç gelmeyeyim! Hasta olduğumu söylerim, olur biter” dedi Prens.</p>

      <p class="e-paragraf">Ağlaya ayağıyla yere vurdu. “Tanrım görülmemiş şey! Gelmeyecekmiş… Sırf onun için verilen bir davete hasta olduğunu söyleyip gelmeyecekmiş! Tanrım, sizin gibi akılsız bir adamla iş yapmak ne zormuş…”</p>

      <p class="e-paragraf">“Tamam tamam!” diye sözünü kesti Prens. “Geleceğim… Şerefim üzerine yemin ediyorum, geleceğim ve akşam boyunca tek söz bile etmeyeceğim. Böyle yapmak en iyisi.”</p>

      <p class="e-paragraf">“Çok da iyi edersiniz. Demin hasta olduğumu söyleyip gelmem diyordunuz; bu sözleri, böyle bahaneleri nereden bulduğunuzu söyler misiniz? Yoksa sırf beni sinirlendirmek için, kasten mi böyle konuşuyorsunuz?”</p>

      <p class="e-paragraf">“Özür dilerim, bir daha öğrenci ağzı kullanmayacağıma söz veriyorum. Benimle ilgili… korkularınızı anlıyorum… Lütfen kızmayın! Beni düşünmeniz, benim için endişelenmeniz beni mutlu ediyor. Bir yandan korkuyorum ama aynı anda da sevinçliyim. Bu korkuya aldırdığım yok, gelip geçecektir. Ama Tanrım… Aglaya, sevinç kalacak… Sizi ne kadar sevdiğimi bir bilseniz, hâlâ iyi kalpli küçük bir çocuk oluşunuzu… Ah, ne kadar sevimli oluyorsunuz isteyince!”</p>

      <p class="e-paragraf">Aglaya kızmak üzereydi ama bir anda, içini hiç ummadığı bir duygu kapladı. “İleride bir gün… Size söylediğim kaba sözler yüzünden bana kızmaz mısınız?”</p>

      <p class="e-paragraf">“Neler söylüyorsunuz böyle? Bakın işte yine kızardınız… Bakışlarınız karardı! Bu beni korkutuyor Aglaya, eskiden böyle değildiniz. Sebebini biliyorum.”</p>

      <p class="e-paragraf">“Susun, susun!”</p>

      <p class="e-paragraf">“Hayır, her şeyi açık açık söylemek daha iyi… Evvel de söylemiştim ama bana galiba inanmadınız… Aramızda biri var…”</p>

      <p class="e-paragraf">“Susun, susun, susun!” diye heyecanla sözünü kesti Aglaya ve Prensi kolundan sımsıkı yakalayarak ona korkuyla baktı. Tam o anda genç kızı çağırdılar ve o aceleyle kaçıp gitti.</p>

      <p class="e-paragraf">Prens bütün gece ateşler içinde dönüp durdu. Çok tuhaf, birkaç gündür her gece ateş basıyordu. Yarı baygın halde aklına bir düşünce takıldı. Ertesi gün davetin tam ortasında, herkesin önünde ya bir kriz geçirirse? Başına evvelden gelmişti bu… Bunu düşünür düşünmez her yanı buz kesildi. Bütün gece kendini garip, hiç tanımadığı bir kalabalığın arasında gördü. Herkes onun “konuşması”ndan bahsediyordu. Susması gerektiğini bildiği halde etrafındakileri bir konuda ikna etmek için dur durak bilmeden konuşuyordu. Yevgeni Pavloviç ve İpolit de dinleyenler arasındaydı ve birbirleriyle sıkı dostmuş gibi görünüyorlardı.</p>

      <p class="e-paragraf">Saat dokuza gelmeden evvel uyandığında, başı ağrıyordu ve birbirinden karmaşık düşüncelerin etkisindeydi. Sebebini bilmiyordu ama Rogojin’i görmek, onunla uzun uzun konuşmak ihtiyacı duyuyordu. Ardından İpolit’e gitmeye karar verdi. Yüreği anlamlandıramadığı duygularla öylesine doluydu ki o sabah yaşadıkları ilgisini uyandırsa da dikkatini tam olarak veremiyordu. Bu olaylardan biri de Lebedev’in ziyareti oldu.</p>

      <p class="e-paragraf">Lebedev saat dokuzu biraz geçe, onu görmeye geldi. Her halinden sarhoş olduğu belliydi. Prens, son zamanlarda başka işlerle fazlaca meşgul olsa da General İvolgin ayrıldığından beri, yani üç gündür, Lebedev’in davranışlarında ve kılık kıyafetindeki değişiklikleri fark etmişti. Lebedev tam anlamıyla kendini bırakmıştı. Üstü başı lekeli, kravatı yamuk, redingotunun yakası yırtılmış bir halde dolaşıyordu. Ara ara çıkardığı gürültü daha girişten duyuluyordu. Vera bir keresinde ağlayarak gelip bir şeyler anlatmıştı. Lebedev, göğsünü yumruklayarak konuşmaya başladı, belli ki bir sebepten dolayı kendini suçluyordu.</p>

      <p class="e-paragraf">“İhanetimin ve alçaklığımın cezasını çektim… Bir tokat yedim!” dedi acı acı.</p>

      <p class="e-paragraf">“Tokat mı? Bu kadar erkenden mi? Kimden?”</p>

      <p class="e-paragraf">“Tokat yemenin, cezalandırılmanın saati mi olur?” dedi Lebedev alaylı alaylı gülümseyerek.</p>

      <p class="e-paragraf">“Maddi bir ceza olsa belki fark eder… Ama söz konusu ahlâki anlamda bir ceza… Manevi bir tokat attılar bana!”</p>

      <p class="e-paragraf">Lebedev davet beklemeden oturdu ve olayı aktarmaya başladı. Anlattıkları o kadar ipe sapa gelmez şeylerdi ki Prens, kaşlarını çatarak dinlemeye koyulsa da birkaç sözcükten sonra şaşkınlıktan taş kesildi… Lebedev gerçekten de çok tuhaf şeyler anlatıyordu.</p>

      <p class="e-paragraf">Lebedev söze bir mektupla başladı; nedense Aglaya İvanovna’nın da ismini andı… Daha sonra galiba Prensi bir şeyle suçladı ve ona gücendiğini belirtti. Lebedev, Nastasya Filipovna’yla ilgili kendisine güven göstermiş ama sonradan kaba olarak nitelendirilebilecek bir biçimde onu kendisinden uzaklaştırmıştı; öyle ki son olarak sorduğu masumca soruyu bile cevapsız bırakmıştı. Sarhoş, gözyaşları arasında artık dayanamadığını, evvelden herkes hakkında, Rogojin, Nastasya Filipovna’nın kendisi ve arkadaşları, Varvara Ardalyonovna, hatta biricik kızı Vera’nın vasıtasıyla Aglaya İvanovna hakkında bile pek çok şey bilirken, şu anda olan biten her şeyden uzak tutulduğundan yakındı. “Ya kim Lizaveta Prokofyevna’ya anonim mektuplar göndererek, ona Nastasya Filipovna’nın durumu ve ilişkileri hakkında bilgi verdi? Heh heh, sorarım size, kim?”</p>

      <p class="e-paragraf">“Siz miydiniz?” diye bağırdı Prens.</p>

      <p class="e-paragraf">“Bendim tabii” dedi sarhoş, gururla. “Bugün de, yarım saat evvel… son derece soylu kadın ve anneye, önemli bir olay konusunda bilgi vermek istediğime dair haber gönderdim. Mektubumu hizmetçi kızla arka kapıdan yolladım. Kabul etti.”</p>

      <p class="e-paragraf">Prens kulaklarına inanamıyordu. “Az önce Lizaveta Prokofyevna’yı mı gördünüz?”</p>

      <p class="e-paragraf">“Evet… ve manevi bir tokat yedim… Mektubumu bana aynen iade etti, hiç açmadan suratıma fırlattı, kolumdan tutup kapı dışarı etti. Tam olarak değil tabii… Mecazi anlamda… Ama bunun fiziksel olarak bir kapı dışarı etme olayına dönüşmesi için pek az kalmıştı!”</p>

      <p class="e-paragraf">“Ne mektubundan söz ediyorsunuz?”</p>

      <p class="e-paragraf">“Size söylememiş miydim? Heh heh he! Oysa söylediğime emindim… Elime bir mektup geçti de…”</p>

      <p class="e-paragraf">“Nasıl bir mektup, kim yazmış, kime yazmış?”</p>

      <p class="e-paragraf">Lebedev’in açıklamalarından bazıları zor anlaşılıyordu, yine de Prens anlatılmak istenenleri anladı. Söz konusu mektup erkenden, bir hizmetçi tarafından yazılı kişiye verilmek üzere, Vera Lebedeva’ya gelmişti. “Önceden de olduğu gibi…” aynı kişiden geliyordu. Ama bu kez o kadına yazılmamıştı… (Lebedev aynı kişi derken Aglaya’dan bahsediyordu, kendi tabiriyle masum ve soylu bir General kızını, bir… kamelyadan ayırt etmek için) “Mektup, ismi ‘A’ harfiyle başlayan kişi tarafından yazılmıştı…”</p>

      <p class="e-paragraf">“Nasıl olur? Nastasya Filipovna’ya mı yazmış? Saçma!” diye bağırdı Prens.</p>

      <p class="e-paragraf">Lebedev gülümseyerek göz kırptı: “Nastasya Filipovna’ya ya da Rogojin’e ya da başka birine de yazılmış olabilirdi… Hatta bir defasında Terentyev’e de yazmıştı…”</p>

      <p class="e-paragraf">Lebedev, her an konudan konuya atladığı için Prens sustu ve söyleyeceklerini bitirmesini bekledi. Sonunda Prensin açıkça anlayabildiği tek şey, Lebedev’in şu ya da bu şekilde söz konusu mektubu Vera’dan çaldığı ve belirli bir amaçla Lizaveta Prokofyevna’ya götürdüğüydü.</p>

      <p class="e-paragraf">Büyük bir telaşla: “Aklınızı mı oynattınız?” diye bağırdı.</p>

      <p class="e-paragraf">Lebedev öfkeyle, “O kadar da değil sayın Prens” diye cevap verdi. “Doğruyu söylemek gerekirse, size hizmet etmek için ilk anda bu mektubu size vermeyi düşündüm ama anaların en soylusunu durumdan haberdar etmeyi daha yararlı gördüm. Daha önce de ona bu tür hizmetlerde bulunmuştum, imzasız mektuplar şeklinde… Saat sekizi yirmi geçe beni kabul etmesi için yazdığım mektubu ‘Gizli muhabiriniz’ diye imzaladım. Beni hemen, büyük bir heyecanla, arka kapıdan çok soylu annenin yanına aldılar…”</p>

      <p class="e-paragraf">“Ya sonra?”</p>

      <p class="e-paragraf">“Sonrasını biliyorsunuz. Az kaldı dövecekti beni. Mektubu suratıma fırlattı. Bir an için tereddüt ettiğini fark ettim ama sonra fikir değiştirdi. ‘Bunu vermek için senin gibi birini görevlendirdiklerine göre, götür ver!’ diyerek mektubu fırlattı. Gücenmişti. Yüzüme karşı bunları söylemekten çekinmediğine göre, gerçekten ağrına gitmişti.”</p>

      <p class="e-paragraf">“Mektup nerede şimdi?”</p>

      <p class="e-paragraf">“Hâlâ bende, işte…”</p>

      <p class="e-paragraf">Bunu söyledikten sonra Lebedev, Aglaya’nın Gavrila Ardalyonoviç’e yazdığı mektubu Prense verdi. Bu, Gavrila Ardalyonoviç’in iki saat sonra kız kardeşine zafer kazanmış bir tavırla göstereceği mektuptu.</p>

      <p class="e-paragraf">“Bu mektup sizde kalamaz.”</p>

      <p class="e-paragraf">“Onu size veriyorum, size getirdim” dedi Lebedev heyecanla. “Geçici bir ihanetten sonra, bütün aklım ve yüreğimle tekrar hizmetinizdeyim! Büyük Britanya’da, İngiltere’de, Thomas Moor’un dediği gibi: <span class="e-italik">“Yüreğimi hançerleyin ama sakalıma dokunmayın. culpa, mea culpa!</span><span class="e-dipnotno" style="font-size:0.74em;"><a class="footnote-link" href="#footnote-202-34" id="footnote-202-34-backlink">34</a></span><span class="e-italik">”</span></p>

      <p class="e-paragraf">“Bu mektup hemen adresine ulaşmalı” diye üsteledi Prens. “Ben veririm…”</p>

      <p class="e-paragraf">“Şey acaba… vermeseniz diyorum daha iyi olmaz mıydı, sayın Prensim... Daha iyi olmaz mıydı?”</p>

      <p class="e-paragraf">Prens öfkeyle öyle bir sıçradı ki Lebedev neredeyse kaçacaktı. Ama kapıya varınca durdu, bağışlanır diye bekledi.</p>

      <p class="e-paragraf">“Ah Lebedev, insan bu kadar alçalabilir mi?” diye acıyla bağırdı Prens. Lebedev bağışlandığını anlayıp rahatladı.</p>

      <p class="e-paragraf">Göğsünü yumruklayarak, “Alçağım ben, alçak!” dedi gözyaşları dökerek.</p>

      <p class="e-paragraf">“Nedir bu her şeyi bilmek merakınız… Yaptığınız şey muhbirlikten başka bir şey değil… Neden imzasız mektuplar gönderip o iyi yürekli soylu kadını huzursuz ettiniz? Amacınız neydi? Elinize ne geçeceğini zannettiniz?”</p>

      <p class="e-paragraf">“Benimki sadece masum bir merak ve… hizmet etme, faydalı olma arzusu…” diye mırıldanıyordu Lebedev.</p>

      <p class="e-paragraf">“Sabah Lizaveta Prokofyevna’nın huzuruna bu kılıkta mı çıktın?” diye iğrenerek sordu Prens.</p>

      <p class="e-paragraf">“Ha…yır… Manevi olarak cezalandırıldıktan sonra… üzüntümden… böyle…”</p>

      <p class="e-paragraf">“Tamam, tamam, şimdi beni rahat bırakın.”</p>

      <p class="e-paragraf">Bütün bunları duymak çok ağırdı. Prens, Aglaya’nın büyük bir endişe ve huzursuzluk içinde olduğunu, çok acı çektiğini anladı. “Kıskanıyor” diye fısıldadı Prens kendi kendine. İnsanları ve hayatı tanımayan ateşli ve gururlu genç kızın kafasından kim bilir neler geçiyordu? Prens mühürlü mektubun adresine tekrar baktı. Aglaya’dan kuşkulanması mümkün değildi, ona bütünüyle güveniyordu. Onu asıl endişelendiren Gavrila Ardalyonoviç’ti, ona güvenmiyordu. Mektubu kendi elleriyle götürmeye karar verdi, hatta yola bile çıktı ama yolda fikrini değiştirdi. Ptizin’in evine yaklaştığı sırada, Kolya’yla karşılaştı ve mektubu kardeşine vermek üzere ona teslim etti. Ganya, mektubun bu kadar el değiştirdiğini hiç anlamadı. Prens eve dönünce, Vera Lukyanovna’yı çağırdı ve mektubun adresine ulaştığını söyleyerek onu rahatlattı, yatıştıracak şeyler söyledi. Çünkü kız, ağlayarak, hâlâ mektubu arıyordu. Mektubu babasının aldığını öğrenince çok telaşlandı. (Vera daha sonra Prense, Rogojin’le Aglaya İvanovna arasında pek çok kez gizlice aracılık yaptığını itiraf etti. Bunun Prense zarar verebileceği genç kızın aklına gelmemişti.) Prens altüst olmuştu. Öyle ki, biri koşarak gelip ona Generalin hasta olduğunu söylediğinde, ilk anda neler olduğunu anlayamadı. Ama bu olay kendine gelmesini sağladı. Akşama dek bütün gününü Nina Aleksandrovna’nın yanında geçirdi. (Doğal olarak hastayı oraya taşımışlardı.) Hiç yardımı dokunmasa bile Prens, insanın zor anlarında yanında olmasını isteyeceği türden biriydi. Kolya çok üzülmüştü, sürekli ağlayarak koşuşturuyordu. Doktor çağırmaya gitti ve üç doktor getirdi; eczaneye, berbere koştu. General bir nebze daha iyiydi ama belleği yerinde değildi. Doktorlar “durumun hâlâ tehlikesini koruduğunu” söylüyordu. Varya ve Nina Aleksandrovna hastanın yanından ayrılmıyorlardı. Ganya yıkılmıştı ama yukarı çıkmak istemiyor, babasını görmekten bile korkuyordu. Ellerini ovuşturarak Prensle konuşurken, bir aralık, “Böyle bir anda hasta olması… Sanki kasıtlı olarak!” dedi. Prens, bu sözlerdeki gizli anlamı kavradı. İpolit, Ptizin’in evinde değildi. Lebedev akşama doğru koşarak geldi; sabahki konuşmalarından sonra o ana dek, aralıksız uyumuştu ve ayılmış gibiydi; sanki kardeşiymiş gibi hastanın başucunda gözyaşı döküyordu. Nedenini belirtmeden kendi kendini suçluyor, durmadan Nina Aleksandrovna’ya “müteveffanın” (Lebedev, nedense hâlâ hayatta olan Generalden böyle söz etmekte direniyordu) büyük, muazzam bir adam olduğunu söylüyor ve sanki bir yararı dokunacakmış gibi, bunda ısrar ediyordu. Nina Aleksandrovna, gözyaşlarının içten olduğuna inanarak, sonunda neredeyse şefkatle, “Lütfen üzmeyin kendinizi bu kadar, ağlamayın artık. Tanrı sizi bağışlar!” dedi. Lebedev gösterilen bu tavırdan öylesine etkilendi ki, bütün gece Nina Aleksandrovna’nın yanından ayrılmadı. (Generalin ölümüne dek sabahtan akşama kadar hep orada kaldı.) Lizaveta Prokofyevna, yaşlı adamın durumunu öğrenmek için o gün iki defa adam gönderdi. Prens, akşam saat dokuzda, Epançinler’in salonuna girdiğinde, Lizaveta Prokofyevna, onu hastanın durumuyla ilgili sorular yönelterek karşıladı. Prenses Belokonskaya’nın hastanın ve Nina Aleksandrovna’nın kim oldukları hakkındaki sorularını, Generalin karısının içten ve konuya önem verdiğini göstererek cevaplaması, Prensin çok hoşuna gitti. Aglaya’nın ablalarının daha sonra söylediklerine göre Prens “alçak gönüllü, sakin, ağırbaşlı” davranmış, “gereksiz söz ve davranışlardan kaçınarak” konuşmuştu. Ayrıca giyim kuşamı da kusursuzdu. Önceden korkulduğu gibi salona girerken “yere yığılmamış” aksine herkeste çok iyi bir izlenim bırakmıştı. Diğer taraftan Prens de oturup çevresini süzdükten sonra, bu davetin hiç de Aglaya’nın onu korkuttuğu gibi olmadığını düşündü. Hayatında ilk kez yüksek sosyetenin karşısındaydı. Bazı sebeplerden dolayı uzunca bir süredir bu sihirli çevreye katılmak istiyordu; bu yüzden büyüleyici olarak nitelendirdiği bu ilk izlenim, onun için çok önemliydi. Bütün bu insanların bir arada olmak üzere yaratıldıklarını, Epançinler’de o akşam toplanan misafirlerin, sanki eskiden beri tanıdığı arkadaşları olduğunu düşündü. Davranışlarındaki zarafet, sadelik ve içtenlik karşısında Prens, kendini bir masalın içindeymiş gibi hissediyordu. Bütün bu sadelik, kibarlık, hitabet, soyluluk ve kendi değerini bilme özelliklerinin sahte olma ihtimali, Prensin aklından bile geçmiyordu. Misafirlerin çoğu, saygı uyandıran görünüşlerine rağmen boş insanlardı; sahip oldukları nitelikleri miras yoluyla kazandıklarının farkında bile değillerdi. Prens, ilk etkinin çekiciliğine kapılarak bunları aklına bile getirmemişti. Mesela, dedesi olacak yaştaki saygın adamın, kendisi gibi deneyimsiz bir delikanlıyı dikkatle dinlediğini, hatta düşüncelerini takdirle karşıladığını gördü. Birbirlerine yabancı oldukları ve ilk kez karşılaştıkları halde, herkes ona karşı son derece içten ve kibar davranıyordu. Prensin duyarlılığını etkileyen de bu ince terbiyeydi. Belki de içinde bulunduğu ruh hali onu bu şekilde algılamaya itiyordu. Bütün bu insanlar birbirlerine ve Epançinler’e bağlı göründükleri halde, aslında hiç de öyle değillerdi. Orada, Epançinler’i asla kendilerine eşit olarak görmeyen kimseler vardı. Birbirlerinden kıyasıya nefret edenler de vardı. Yaşlı Belokonskaya, saygın ve soylu adamın karısından hayatı boyunca hiç haz etmemişti; saygın ve soylu adamın karısı da Lizaveta Prokofyevna’yı hiç sevmezdi. Gençliğinden beri Epançinler’i himayesine alan ve bu akşam başköşede oturan “saygın ve soylu adam”, İvan Fedoroviç’in gözünde öylesine yüceydi ki ona karşı korkuyla karışık sonsuz bir saygıdan başka bir şey duymuyordu. Bu adamı bir an için Olimpos dağındaki Jüpiter gibi değil de kendisine eşit biri gibi görmeye kalkışacak olsa, bu düşüncesi için kendini aşağılardı. Burada senelerce birbirlerini görmemiş, düşman değilse de birbirlerine hiç ilgi duymayan kişiler de vardı ve hepsi de sanki daha dün birlikte güzel zaman geçirmiş gibi dostça bir araya gelmişlerdi. Aslında pek kalabalık bir davet değildi. Belokonskaya ve “saygın ve soylu adamın” karısı dışında, Alman ismi taşıyan, kont ya da baron olan, nüfuzlu bir general de vardı. Pek fazla konuşmayan ve devlet işlerinden çok iyi anladığı söylenen bu adam, nedense bir âlim olarak da ün salmıştı. “Rusya’dan başka” her şeyi bilen, “derinliği sonradan anlaşılan” cümleler kullanan bir yöneticiydi. Bu tür adamlar, garipsenecek kadar uzun hizmet yıllarından sonra öldüklerinde, çok iyi bir mevkiye sahip olmuş ancak kahramanlıklara karşı düşmanca duygular besledikleri için büyük kahramanlıklar gösterememiş olsalar da, kahramanlık gerektirecek kadar büyük rütbelere ulaşmışlardır. Bu General, İvan Fedoroviç’in doğrudan bağlı olduğu amiriydi. İvan Fedoroviç, şükran duymaya yatkın yüreğinin bütün coşkusuyla, ona velinimeti gözüyle bakıyordu. Ama Alman isimli General ona karşı kayıtsızdı ve türlü hizmetlerinden yararlanmakla birlikte ilk fırsatta, yerine başkasını getirmekte tereddüt bile etmezdi. Davetliler arasında yaşlı, önemli, akrabası olmadığı halde Lizaveta Prokofyevna’nın akrabası sayılan bir adam da bulunuyordu. Mevki sahibi, özenilen, zengin, soylu, sağlam yapılı bir adamdı. İyi bir hatip olarak ünlenmişti. Asi tarafları olan ve çabuk parlayan biriydi ama bu iki özelliği de dozunda ve gayet hoştu. Hali, tavırları, bir İngiliz aristokratınki gibiydi; zevkleri de öyle… (Mesela kanlı bifteği, koşum takımlarını, uşak servisini severdi.) “Saygın ve soylu adam”ın yakın dostuydu. Lizaveta Prokofyevna, her nedense bu yaşlı, biraz hoppa ve kadınlara düşkün kişinin, bir gün Aleksandra’ya evlenme teklifinde bulunacağına inanıyordu. Genç davetlilerin arasında seçkinlikleriyle göz alan kişiler de vardı. Prens Şç. ve Yevgeni Pavloviç’in dışında, kadınlar arasında çok tanınan ve ünü bütün Avrupa’yı sarmış Prens N. göze çarpıyordu. Kırk beş yaşlarında, hâlâ çok hoş, güzel konuşan ve ufak tefek kayıplar göz önünde bulundurulmazsa servet sahibi biriydi. Zamanının çoğunu yurt dışında geçiriyordu. Son olarak, davetliler arasında aslında yüksek sosyeteye mensup olmayan bazı kişiler de vardı. Epançinler pek sık vermedikleri bu davetlere seçkin tabakaya ait kişilerle birlikte, orta tabakaya mensup insanları da çağırıyorlardı. Bu davranışlarıyla herkesin takdirini kazanıyorlardı; yerini bilen, sağduyulu insanlar oldukları söyleniyor, onlar da bundan gurur duyuyorlardı. Bu orta tabaka temsilcilerinden biri, Prens Şç.’nin yakın dostlarından, ciddi yüzlü, albay rütbesindeki bir mühendisti. Fazla konuşmayı sevmeyen biriydi; sağ elinin işaret parmağına imparatorun hediye ettiği bir yüzük takıyordu. Bu akşamki davette Alman asıllı bir şair bile mevcuttu. Rusya hayranı, otuz sekiz yaşlarında ve son derece düzgün olan bu adam, seçkin tabakanın önüne çekinmeden çıkartılabilir türdendi. Sevimsiz yanları olsa bile havalıydı. Kusursuz giyinmişti; iyi bir Alman burjuva ailesinden geliyordu. Yüksek sosyeteye girip sempatileri kazanmak konusunda fırsatlardan yararlanmayı da iyi bilirdi. Zamanında, büyük bir Alman şairinin önemli bir eserini Rusçaya çevirmiş ve bir de önsöz eklemişti. Gerektiğinde ünlü ama artık hayatta olmayan bir Rus şairiyle olan sıcak dostluğundan bahsediyordu. (Her fırsatta ünlü ama artık hayatta olmayan yazarlarla dostluklarından söz etmeyi seven o yazarlar sınıfına aitti.) Epançinler’e kısa süre önce “saygın ve soylu adamın” karısı tarafından tanıtılmıştı. Bu kadın âlim ve edebiyatçıların velinimeti olarak tanınırdı; bazı yüksek mevkili kimselerin yardımıyla bir iki yazara maaş bile bağlatmıştı. Kocasından bir hayli genç, kırk beş yaşlarında, eskiden çok güzel olan bir kadındı. Eski alışkanlıklarına hâlâ bağlı, o yaştaki çoğu kadın gibi fazla gösterişli giyiniyordu. Pek zeki sayılmazdı; edebiyat konusundaki bilgi ve zevki de tartışılırdı ama güzel giyinmeye ne kadar düşkünse, güzel sanatlara da o kadar düşkündü. Adına pek çok eser ithaf edilmişti… Prensin katışıksız, salt altından yapılmış gibi gördüğü kalabalık böyleydi işte. O akşam orada bulunanların tümü hayatından pek memnundu. Hepsi de ziyaretleriyle Epançinler’e büyük bir jest yaptıklarına inanıyorlardı. Ne yazık ki Prens, bu ayrıntıdan habersizdi. Epançinler’in kızlarının kaderiyle ilgili bir kararı, kendisini “saygın ve soylu adama” göstermeden veremeyeceklerini akıl edemiyordu. Bu kişi ise Epançinler’in başına gelebilecek herhangi bir felaketi büyük bir soğukkanlılıkla karşılar ama kızlarını kendi fikri alınmadan nişanlayacak olsalar, buna çok alınırdı. Prens N. o gece salonda bulunmasının güneş doğmuş gibi bir etki uyandırdığına inanıyordu. Ev sahiplerini kendisinden çok aşağılarda görüyor ve bu inanç onlara karşı sevimli, hatta dostça davranmasına sebep oluyordu. Bu akşam, topluluğu kendine hayran bırakması için bir şeyler anlatması gerektiğini biliyor ve buna hazırlanıyordu. Prens Lev Nikolayeviç, az sonra onun anlattıklarını dinleyince, bu denli parlak, nükteli, neşe verici başka bir hikâye duymadığına inandı. Alman şairi bile varlığıyla bu evi onurlandırdığına inanıyordu. Ne var ki Prens, durumun içyüzünden haberdar değildi. Aglaya bunu hesaba katmamış ve Prensi bu konuda ikaz etmeyi düşünememişti. Genç kız bu akşam olanca güzelliğiyle gözleri kamaştırıyordu. Kız kardeşlerin üçü de çok güzel ve sade birer elbise giymişti. Yevgeni Pavloviç’in yanında oturan Aglaya, onunla dostça konuşup şakalaşıyordu. Yevgeni Pavloviç, belki de çevreye uyum sağlama ihtiyacı hissederek, her zamankinden daha ciddi görünüyordu. Yüksek sosyetede iyi tanınıyor ve ona kendilerinden biriymiş gibi davranılıyordu. Bu akşam şapkasında kurdeleyle gelmişti. Belokonskaya bundan ötürü kendisini övmüştü; başka biri olsa böyle bir amcanın yasını tutmayabilirdi Lizaveta Prokofyevna da kurdeleyi fark etmişti ama aklı bambaşka yerdeydi. Prens, Aglaya’nın kendisine iki üç kez dikkatle baktığını fark etti. Yüreği gittikçe daha da büyük bir mutlulukla çarpıyordu. Az konuşuyor, sorulara cevap vermekle yetiniyordu. Konuşanları dinlerken sanki bulutların üzerinde gibiydi. Sonunda içine ilk fırsatta dışa vurulması gereken bir his doğdu…</p>

      <p class="e-2-baslik">VII</p>

      <p class="e-paragraf">Prens, Yevgeni Pavloviç ve Prens N. ile konuşup şakalaşırken, Aglaya’ya kendinden geçmiş gibi bakarken, İngiliz hayranı yaşlı adam, “saygın ve soylu adam”la sohbet ediyordu. Heyecanla konuşurken, birden Nikolay Andreyeviç Pavlişçev’in ismini söyledi. Prens bunu duyunca hemen kulak kesildi.</p>

      <p class="e-paragraf">X vilayetindeki büyük toprak sahiplerinin emlâkleriyle ilgili yeni düzenlemelerin karışıklığı hakkında konuşuyorlardı. Yaşlı adamın sonunda gülmeye başladığına bakılırsa İngiliz hayranının anlattıkları pek eğlenceli olmalıydı. Sözcükleri uzatarak sesli harfleri tatlı bir biçimde söyleyerek mülkünü, yeni düzenlemeler yüzünden nasıl satmak zorunda kaldığını anlatıyordu. Aslında paraya ihtiyacı olmadığı halde, burayı yarı fiyatına satmıştı. Aynı zamanda, harap, yararı olmayan ihtilaflı başka bir yere de elinden gitmesin diye para ödüyordu.</p>

      <p class="e-paragraf">İvan Fedoroviç, Prensin bu konuşmayı ilgiyle dinlediğini fark etti. Ona yaklaşarak, alçak sesle “İvan Petroviç müteveffa Nikolay Andreyeviç Pavlişçev’in akrabasıdır… Sanırım akrabalarını arıyordun?” İvan Fedoroviç bir süredir Lev Nikolayeviç’le kimsenin ilgilenmediğini fark edince biraz endişelenmişti. Bu yüzden, konuşmaya katılması için onu teşvik ediyordu.</p>

      <p class="e-paragraf">İvan Petroviç’in bakışlarıyla karşılaşınca: “Lev Nikolayeviç, babası vefat ettikten sonra Nikolay Andreyeviç Pavlişçev tarafından büyütülmüş” dedi.</p>

      <p class="e-paragraf">“Çok memnun oldum” dedi İvan Petroviç. “Sizinle karşılaşmıştık. Az evvel İvan Fedoroviç tanıştırırken hatırladım. Sizi gördüğümde on, on bir yaşlarındaydınız ama fazla değişmemişsiniz. Yüzünüz aklımda kalmış…”</p>

      <p class="e-paragraf">“Beni çocukken mi gördünüz?” diye sordu Prens; nedense çok şaşırmıştı.</p>

      <p class="e-paragraf">“Ah, çok zaman oluyor!” diye sürdürdü İvan Petroviç. “Zlatoverhovo’da, kuzinlerimin evinde kaldığınız sırada. Eskiden oraya sık sık giderdim. Beni hatırlamıyor musunuz? Hatırlamayabilirsiniz… O zamanlar… bir hastalık geçiriyordunuz… Şaşırmıştım hatta…”</p>

      <p class="e-paragraf">Prens heyecanla: “Hiçbir şey hatırlamıyorum” dedi.</p>

      <p class="e-paragraf">Prensin eğitimiyle ilgilenen iki yaşlı kızın, İvan Petroviç’in kuzinleri olduğu anlaşıldı. Zlatoverhovo çiftliğinde otururlardı. Herkes gibi İvan Petroviç de Pavlişçev’in Prensle neden ilgilendiğini bilmiyordu. “O zamanlar bu konuda bilgi edinmeyi ihmal etmiş olabilirim” dedi. Yine de hafızası çok güçlüydü çünkü büyük kuzini Marta Nikitişna’nın, kendilerine emanet edilen küçük Prense karşı çok sert davrandığını hatırlıyordu. “Öylesine ki bir kez onunla sizin yüzünüzden kavga etmiştim, hasta bir çocuğa… sopa atmayı uygun bulmuyordum…” diye ilave etti. “Oysa Natalya Nikitişna, size sevgi ve şefkat gösterirdi. Şimdi ikisi de X eyaletinde oturuyorlar. Pavlişçev onlara küçük bir miras bıraktı. Ama hâlâ hayatta olup olmadıklarını bilmiyorum. Sanırım Marta Nikitişna manastıra çekilmek istiyordu, ancak emin değilim, başka biri için duymuş olabilirim… Ah, tamam, bir doktorun karısı için söylemişlerdi…”</p>

      <p class="e-paragraf">Prens, bu sözleri, duygu dolu gözlerle dinledi. Sonunda büyük bir heyecanla, son altı ayda ülke içinde yolculuk yaptığı sırada eski bakıcılarını ziyaret etme fırsatı yaratmadığı için kendini hiç bağışlamayacağını belirtti. Her gün oraya gitmeye niyetleniyor ama hep bir engel çıkıyordu… Bu kez ne olursa olsun, bakıcılarını ziyaret etmeye kararlıydı. “Demek Natalya Nikitişna’yı yakından tanıyorsunuz? Ne harika, ne iyi kadındı o! Marta Nikitişna da öyle… Özür dilerim, ama sanırım siz onun hakkında yanılıyorsunuz. Bazen sert davrandığı da oluyordu… Ama… benim gibi bir budalayla… nasıl sabrını kaybetmesin ki? Hi hi hi! Zaten o zamanki halimi siz de gördünüz… Nasıl olur da sizi hatırlamam bilmem ki… Biraz anlatın bana… Demek siz… Ulu Tanrım! Demek siz gerçekten Nikolay Andreyeviç Pavlişçev’in akrabasısınız?”</p>

      <p class="e-paragraf">İvan Petroviç tebessümle Prensi süzdü. “İnanın bana” dedi.</p>

      <p class="e-paragraf">“Oh, kuşkulanıyorum anlamında söylememiştim bunu… İnsan… hiç böyle şeyden kuşku duyar mı? Heh heh! Az da olsa… Heh-he… Demek istiyorum ki müteveffa Nikolay Andreyeviç Pavlişçev çok yüce, çok mükemmel bir insandı. İnanın-bana!”</p>

      <p class="e-paragraf">Prens bunları tıkanarak söylüyor; daha doğrusu ertesi gün Adelaida’nın nişanlısı Prens Şç.’ye dediği gibi, “yüreği o kadar duygu doluydu ki boğuluyordu.”</p>

      <p class="e-paragraf">“Ben yüce gönüllü, mükemmel birinin akrabası olamaz mıyım?” diye güldü İvan Petroviç.</p>

      <p class="e-paragraf">Prens mahcup olmuş, telaşlanmıştı; heyecanı gitgide artıyordu. “Tanrım” diye bağırdı. “Ben… Ben yine saçmaladım galiba ama bu doğal… Çünkü… Neyse… Başka bir şey demek istiyordum… Sorarım… Bu kadar önemli… yüce biriyle karşılaştırılınca ben neyim ki! Tanrı şahidimdir, insanların en yücesiydi, öyle değil mi?”</p>

      <p class="e-paragraf">Prensin eli ayağı titriyordu. Neden birden böyle telaşlanıp huzursuzlaşmış, niçin konuşma konusuyla bağdaşmayacak ölçüsüz bir sevince kaptırmıştı kendini? Bunu açıklamak zor… Ama o anda çok heyecanlıydı. İvan Petroviç’e ve belki de orada bulunan herkese karşı sebebini bilmediği derin bir minnet duygusuyla dolmuştu. Mutluluktan kabına sığmıyordu. Sonunda İvan Petroviç ve “saygın ve soylu adam” onu merakla süzmeye başladılar. Prenses Belokonskaya da ona öfkeyle bakıyor, dudaklarını büzüyordu. Prens N., Yevgeni Pavloviç, Prens Şç., kızlar, herkes, konuşmayı kesip kulak kabarttılar. Aglaya korkmaya başlıyordu. Lizaveta Prokofyevna bayılacak gibiydi. Anne ve kızlar da tuhaf davranıyordu. O akşam Prensin sessiz sedasız durmasını kararlaştırmışlardı ama onun yalnız başına salonun bir köşesinde oturduğunu görünce kaygılanmışlardı, öyle ki Adelaida, salonun öbür tarafına giderek Prensi, Prens N. ve Prenses Belokonskaya’nın bulunduğu gruba bir şekilde dahil etmeyi düşünmüştü. Oysa şimdi, Prens konuşmaya dalınca, endişeleri artmıştı.</p>

      <p class="e-paragraf">İvan Petroviç gülmeyi kesti ve ciddi bir sesle: “Onun mükemmel bir insan olduğu konusunda haklısınız” dedi. “Evet, harika bir insandı.” Biraz sustuktan sonra ilave etti. “Harika bir insan, çok da saygıdeğer biriydi…” dedi bir kez daha düşündükten sonra. “Saygıyı hak eden bir insandı…” Ve üçüncü defa sustuktan sonra sözünü “Bu bakımdan sizin böylesine…” diye bitirdi.</p>

      <p class="e-paragraf">“Saygın ve soylu adam” anılarını yoklayarak, “Pavlişçev’in… Bir papazla tuhaf bir olayı olmuştu… İsmini unutmuşum ama herkes bundan bahsediyordu” dedi.</p>

      <p class="e-paragraf">“Cizvit rahibi Guro” dedi İvan Petroviç. “Evet, işte bizim hayranlık uyandıran, saygıdeğer adamlarımız böyledir. Yine de soylu ve zengindi, mabeyinciydi ve sarayda kalsaydı… Derken birden memurluğu ve her şeyi bir kenara itip bütün ilişkilerini keserek Katolikliğe geçti ve Cizvit oldu. Ve bunu da coşkuyla, sevinçle yaptı. Açıkçası, tam zamanında<br />
      öldü… Evet, herkes bundan söz ediyordu…”</p>

      <p class="e-paragraf">Prens kendini tutamadı.</p>

      <p class="e-paragraf">“Pavlişçev… Pavlişçev mi Katolik oldu? İmkânsız bu!” diye bağırdı dehşet içinde.</p>

      <p class="e-paragraf">“Neden imkânsızmış?” diye mırıldandı İvan Petroviç ciddiyetle. “Bu söz fazlaca iddialı, genç dostum… Aslında sizin müteveffaya çok büyük saygınız var… Gerçekten de yüce gönüllü bir adamdı. Ben zaten o düzenbaz Guro’nun başarısını da bu özelliklerine bağlıyorum. Bu iş yüzünden ne kadar üzüldüğümü, ne kadar koşuşturduğumu bir de bana sorun… Guro başımıza az işler açmadı!” Birden “saygın ve soylu adama” dönerek, “İnanın, vasiyetname üzerinde bile hak iddia etmeye kalkıştılar. Akıllarını başlarına getirmek için sıkı tedbir almak zorunda kaldım…” dedi. “Çünkü ne yapacaklarını iyi biliyorlar… Yaman adam bunlar! Tanrı’ya şükür ki olay Moskova’daydı. Hemen Konta başvurdum ve… hadlerini bildirdik…”</p>

      <p class="e-paragraf">“Beni ne denli şaşırtıp üzdüğünüzü bilemezsiniz!” diye bağırdı Prens yeniden.</p>

      <p class="e-paragraf">“Buna üzüldüm ama aslında önemli şeyler değil bunlar” dedi ve tekrar “saygın ve soylu adama” dönerek devam etti. “Geçen yaz, Kontes K. da, yurt dışındaki bir Katolik manastırına girmiş. Bizimkiler, özellikle de ülkeden uzaktayken, bu dalaverecilerin ellerine düşüyorlar…”</p>

      <p class="e-paragraf">“Saygın ve soylu adam” asil bir tavırla konuştu. “Bütün bunlar bizim… yorgunluğumuzdan kaynaklanıyor” dedi. “Ayrıca bu insanların vaaz verme ustalığı, zarafeti ve kişiliği ağır basıyor. İnsan korkuyor… İtiraf edeyim beni de korkutmuşlardı. 1832’de Viyana’daydım. Ama ben pes etmedim, kaçtım. Hah hah ha!”</p>

      <p class="e-paragraf">Prenses Belokonskaya araya girdi. “Dostum, duyduğuma göre o zamanlar Viyana’dan güzel Kontes Levitzkaya’yla Paris’e kaçmışsın. Görevini Cizvit yüzünden değil o dilber uğruna bırakmışsın.”</p>

      <p class="e-paragraf">“Saygın ve soylu adam” bu tatlı hatıranın etkisiyle gülümsedi. “Cizvit yüzünden kaçmış oluyorum yine de” dedi. Ardından ağzı açık dinleyen Prens Lev Nikolayeviç’e dönerek, “Dininize çok bağlı görünüyorsunuz” dedi. “Çok iyi. Şimdiki gençlerde buna pek rastlanmıyor.” Prensi daha yakından tanımak istiyordu, onunla ilgilenmesi için kendince bazı sebepleri vardı.</p>

      <p class="e-paragraf">“Pavlişçev son derece akıllı bir adam ve gerçek bir Hıristiyandı” dedi Prens birden. “Nasıl oldu da… Hıristiyan olmayan bir düşünceyi benimseyebildi? Çünkü Katolik olmak Hıristiyan olmamak demektir!” Prensin gözleri parlıyordu.</p>

      <p class="e-paragraf">“Saygın ve soylu adam” İvan Petroviç’e hayretle bakarak, “Bu kadarı da fazla” diye homurdandı.</p>

      <p class="e-paragraf">“Katoliklik, Hıristiyanlık değil mi yani?” diye sordu İvan Petroviç iskemlesinde dönerek. “Nedir peki?”</p>

      <p class="e-paragraf">Prens, büyük bir heyecanla ve gereksiz bir sertlikle: “Her şeyden evvel Hıristiyanlığa ait olmayan bir inançtır” dedi. “En önemlisi de bu. İkinci olarak da bence, Roma Katolik inancı tanrıtanımazlıktan da kötüdür. Evet, ben böyle düşünüyorum. Evet, böyle. Tanrıtanımazlık, insanı hiçliğe yöneltmekle yetiniyor ama Katolik inancı daha da ileri gidip yanlış yorumlanmış İsa’yı salık veriyor. Deccal’ı salık veriyor, yemin ederim! İnanın bana! Epeydir böyle düşünüyorum… Roma Katolikliği bütün yetkinin kilisede toplanması gerektiğine inanıyor. <span class="e-italik">Non possumus</span><span class="e-dipnotno" style="font-size:0.74em;"><a class="footnote-link" href="#footnote-202-35" id="footnote-202-35-backlink">35</a></span> diyor. Bence bir din bile değil, Batı Roma İmparatorluğu’nun bir uzantısı. İnançtan başlayarak her şey, bu temele dayanmaktadır. Papa bütün dünyayı zapt ederek kılıcı eline aldı. O zamandan beri de bu böyle devam edip gidiyor ama kılıcın yanına yalan, hile, bağnazlık, ihanet de ilave edildi. İnsanlığın en kutsal, en saf, en içten, en ateşli duygularıyla oynadılar. Her şeyi paraya, dünyevi yetkiye değiştiler. Bu Deccal öğretisi değil de nedir? Katoliklik, tanrıtanımazlığa nasıl yol açmaz? Nitekim tanrıtanımazlık, Roma Katolikliğinden doğmuştur! Katolikler, kendi kendilerine inanabilirler mi? Tanrıtanımazlık, onlara karşı duyulan nefretle güçlendi. Bu, Katolik yalanlarının ve ruhsal güçsüzlüğünün ürünüdür. Yevgeni Pavloviç’in de dediği gibi bizde ancak kökünü kaybetmiş bazı kimseler inançsızdır. Oysa Avrupa’da büyük halk kitleleri, inançlarını yitirmeye başladı. Onların inançsızlığı bilgisizlik ve yalandan, bugünkülerin ise bağnazlıktan, kiliseye ve Hıristiyanlığa nefret duyulmasından kaynaklanıyor.”</p>

      <p class="e-paragraf">Prens nefes nefese durdu. Çok hızlı konuşmuş, sapsarı kesilmişti. Davetliler birbirlerine şaşkın şaşkın bakıyorlardı. Sonunda “saygın ve soylu adam” açık açık gülmeye başladı. Prens N. saplı gözlüğünü çıkarıp Prensi incelemeye koyuldu. Alman şair, o ana dek durduğu köşeyi terk edip masaya yaklaştı; dudaklarında çarpık bir gülümseme vardı.</p>

      <p class="e-paragraf">İvan Petroviç bir tür iç sıkıntısı ve çekingenlikle, sözlerini uzata uzata: “Çok abartıyorsunuz” dedi. “O kilisede de saygıya layık erdemli insanlar var…”</p>

      <p class="e-paragraf">“Ben teker teker kilise temsilcilerinden bahsetmiyorum. Roma Katolikliğinden söz ediyorum. Kilise yok olabilir mi hiç? Asla böyle bir şey söylemedim.”</p>

      <p class="e-paragraf">“Kabul ama bütün bunlar bilenen şeyler, ayrıca gereksiz de… İlahiyatla ilgili konular…”</p>

      <p class="e-paragraf">“Hayır, değil! Bu konu yalnızca ilahiyatla ilgili değil, inanın bana! Bizimle ilgisi sandığınızdan çok daha fazla! Hatamız da buradan kaynaklanıyor. Bunun yalnızca din adamlarını ilgilendiren bir konu olduğunu sanıyoruz! Aslında sosyalizm de Katolikliğin bir ürünüdür! O da kardeşi tanrıtanımazlık gibi, çaresizlik ve umutsuzluktan kaynaklanıyor; Katolikliğe karşı ahlâki bir tepki oluşturuyor. Dinin kaybettiği manevi yetkiyi ele geçirmekle, insanlığın manevi susuzluğunu gidermeyi ve onu İsa eliyle kurtarmayı değil, baskıyla kontrol altına almayı hedefliyor. Sosyalizm zor kullanarak kılıçla, kanla ele geçirilmiş bir birlik peşindedir. “Tanrı’ya inanmak yasak, mal mülk edinmek yasak, kişilik sahibi olmak yasak, iki milyon kelle karşılığında <span class="e-italik">fraternité ou la mort</span>!”<span class="e-dipnotno" style="font-size:0.74em;"><a class="footnote-link" href="#footnote-202-36" id="footnote-202-36-backlink">36</a></span> “Onu yapıtlarından tanıyacaksınız” deniliyor. Onlara karşı tepkimizi koymalıyız, hem de hemen! Batı’ya karşı sakladığımız ve artık onların hiç tanımadığı İsa’mızın zaferi parlamalı ve Batı’yı zorlamalıdır. Onların karşılarına Cizvitliğin yeminini yutmak için değil de Rus uygarlığını yaymak için çıkmalıyız. Ve kimse, vaazlarının gücü ve zarafetinden söz etmeye kalkışmasın…”</p>

      <p class="e-paragraf">İvan Petroviç, etrafına telaş, hatta ürkekçe bakarak endişeyle: “İzin verin” dedi. “Sözleriniz ve yurtseverliğiniz övgüye değer tabii ama sanırım biraz abartıyorsunuz… En iyisi bu konuları bırakalım…”</p>

      <p class="e-paragraf">“Abartılı değil, ben gerçekleri dile getiriyorum. Aslında daha söylenecek çok şey var, düşüncelerimi gereği gibi açıklayamıyorum. İzin verirseniz…”</p>

      <p class="e-paragraf">Prens sustu, iskemlesinde dimdik oturmuş, ısrarla İvan Petroviç’i süzüyordu.</p>

      <p class="e-paragraf">“Saygın ve soylu adam” sükûnetini bozmadan yumuşak bir sesle: “Sanırım velinimetinizin durumuna çok üzülüyorsunuz” dedi. “Belki de insanlardan uzak yaşadığınız için böyle tepki veriyorsunuz… İnsanlarla daha çok ilişki kurabilirseniz, sanırım herkes sizin gibi dikkat çekici bir genci kabul eder; böylece heyecanınız yatışır ve olayları daha soğukkanlı karşılayabilirsiniz… Ayrıca bu gibi olaylar pek enderdir… Bence bazıları doygunluk bazıları da can sıkıntısından kaynaklanıyor…”</p>

      <p class="e-paragraf">“Evet, çok doğru!” diye bağırdı Prens. “Çok güzel dile getirdiniz… Can sıkıntısından kaynaklanmıyor, doygunluktan da değil, orada yanılıyorsunuz. Doygunluktan değil, susamışlıktan, hatta kavurucu bir boğaz kuruluğundan diyebiliriz! Pavlişçev’in durumu sizi şaşırtıyor, öyle değil mi? Bu davranışını çıldırmış ya da fazla yumuşak kalpli olmasına veriyorsunuz. Ama böyle değil. Taşkın Rus ruhu yalnız kendimizi değil, bütün Avrupa’yı şaşkınlığa uğratmaktadır. Bir Rus, Katolikliği kabul ederse, mutlaka Cizvit olur ve en baş sıraya geçip oturur. Tanrıtanımaz olursa, Tanrı’ya inancı kılıçla kökünden kazımak için hiç tereddüt etmez! Bu neden kaynaklanıyor? Bilmiyor musunuz? Rus tanrıtanımazlarını ve Rus Cizvitlerini yaratan, kibir, afra tafradan doğan kötü duygular değildir; bunun asıl nedeni manevi acı içinde olmaları, manevi susuzluk çekmeleridir… Yüce bir amaca hizmet etmeye hasrettirler, ellerindekini tanımadıkları için güvenecekleri bir yurda özlem duyuyorlar… Rus insanı, başkalarından çok daha kolay tanrıtanımazlığa sapar. Üstelik bununla da yetinmez, hiçe inandıklarının farkında olmadan tanrıtanımazlığa yeni bir dinmiş gibi inanırlar. İnanmaya bu kadar susamışız işte! ‘Ayaklarının altında toprağı olmayan bir kimsenin Tanrısı da yoktur.’ Bu düşünce benim değil. Bana bunu bir yolculuk esnasında tanıdığım eski bir inanan söylemişti. Aslında onun dediği daha farklıydı. ‘Yurdunu inkâr eden, Tanrısını da inkâr etmiş demektir.’ Rusya’da iyi eğitim görmüş kimseler arasından da Hlistov mezhebine girenler olduğunu bir düşünün… Hlistovlar neden tanrıtanımazlıktan, Cizvitlikten, Nihilizmden daha kötü olsun ki… Belki de öğretileri daha derindir. İşte, can sıkıntısının insanları ne hale getirdiğini görüyorsunuz… Susamış, ateşler içinde yanan Kolomb’un arkadaşlarına ‘Yeni Dünya’nın kıyılarını gösteriniz; Rus insanına, ‘Rus Dünyası’nın yollarını açınız; toprağın içindeki bu gizli altını, bu cevheri bulmasına yardım ediniz. Ona insanlığın gelecekte ancak Rus düşüncesi, Rus Tanrısı ve İsa’sıyla yeniden doğabileceğini gösteriniz. O zaman şaşkın dünyanın karşısına çok güçlü ama doğru sözlü ve yumuşak başlı bir dev çıkacaktır göreceksiniz. Çünkü bizi de kendileri gibi gördüklerinden…”</p>

      <p class="e-paragraf">Ama o sırada meydana gelen bir olay, hiç beklenmedik biçimde konuşanın sözünü kesti.</p>

      <p class="e-paragraf">Aslında genç adamın bütün bu ateşli, dağınık, coşkun ve heyecanlı düşünceleri, soluk soluğa, sanki yetişemiyormuş gibi konuşmaları, tuhaf, gergin, tatsız bir olayın habercisi gibiydi. Prensi tanıyanlar utanarak, onun her zamanki uysal halini bildiklerinden görgü kurallarını hiçe sayan bu tavırlarını şaşkınlıkla izliyorlardı. Prensin böyle davranmasının sebebini anlamamakla birlikte bunun Pavlişçev’le ilgili olabileceğine de ihtimal vermiyorlardı. Bayanların köşesinde, ona çıldırmış gözüyle bakıyorlardı. Daha sonra Prenses Belokonskaya, “Bu sahne biraz daha uzasaydı, kaçacaktım” diye itiraf etmişti. Seçkin davetliler afallamıştı, yüksek mevkili General yüzünü iyice karartmıştı, albay put gibi duruyordu. Alman asıllı Rus şairin beti benzi atmış olsa da hâlâ tebessüm etmeye gayret göstererek etrafındakilerin tepkilerini ölçmeye çalışıyordu. Çok şaşıran ama herkesten evvel kendini toplayan İvan Fedoroviç, birkaç kez Prensin konuşmasını engellemeye çalışmıştı. Bunu başaramayınca, kararlılıkla yaklaştı. Bir dakika sonra, Prensin hastalığını öne sürerek onu dışarı çıkaracaktı; Prensin bu davranışlarının hastalığından kaynaklandığına içten inanıyordu. Ama olayların akışı değişiverdi.</p>

      <p class="e-paragraf">Prens, salona girer girmez, Aglaya’nın bu kadar gözünü korkuttuğu Çin vazosundan olabildiğince uzağa oturmak istemişti. İnanılması zor ama içinde, bu vazodan ne denli uzak durursa dursun, onu bugün kesinlikle kıracağına dair bir önsezi vardı. Akşam boyunca yeni ve çok güçlü izlenimler içini doldurduğundan, önsezilerini unuttu. Pavlişçev’in ismini duyduğunda, İvan Fedoroviç onu İvan Petroviç’in yanına götürünce, Prens, masaya yaklaşmıştı. Böylece dirseğinin hizasında duran kocaman, görkemli Çin vazosunun yanındaki koltuğa oturmuştu.</p>

      <p class="e-paragraf">Son sözlerini telaffuz ederken birden kalktı, koluyla geniş bir yay çizdi ve… bir çığlık koptu! Vazo ilkin, yaşlı adamlardan birinin başına düşmek üzere sallandı, sonra karşıya, son anda korku içinde yana eğilen Almanın bulunduğu tarafa eğildi ve yere düştü. Gürültü, bağrış çağrışlar, halının üstünde birbirinden değerli kırık parçalar, korku, şaşkınlık, tam bir kargaşa yaşandı! Prensin durumunu ifade etmek zor! Bütün bu kargaşanın içinde o garip önsezisini hatırlamıştı. Utanç duygusuyla birlikte kehanetin gerçekleşmesinin verdiği bir şaşkınlık içindeydi. Bunda onu bu denli heyecanlandıran şeyin ne olduğunu anlayamamakla birlikte, bütün varlığıyla sarsılmıştı. Mistik olarak tanımlanabilecek bir korkuya kapılmıştı. Bir an sonra korkunun yerini aydınlığın, sevincin ve coşkunun aldığını hissetti… Soluğu daraldı ve… ama her şey geçti. Tanrı’ya şükür bu bir nöbet değildi! Rahatlayarak çevresine bakındı.</p>

      <p class="e-paragraf">Uzun süre çevresindeki kargaşanın farkına varmıyor gibiydi; her şeyi görüyor ve anlıyordu, ama sanki masallardaki görünmeyen adam gibi odaya dalmış, burada bulunan insanları seyrediyordu. Kırık parçaların toplandığını ve hızlı konuşmaları duydu; Aglaya’nın kendisine garip garip baktığını fark etti. Genç kız sapsarı kesilmişti, yüzünde tuhaf bir ifade vardı ama bu kesinlikle öfke ya da kin değildi. Ona korku ve sevgiyle bakarken, başkalarına alevli gözlerle baktığını görünce Prensin yüreği tatlı tatlı sızladı. Sonunda herkesin oturduğunu ve sanki hiçbir şey olmamış gibi güldüklerini şaşkınlıkla fark etti. Derken gülüşmeler hızlandı, bu kez onun şaşkınlığına gülüyorlardı ama sevgi dolu ve dostça gülüşmelerdi bunlar. Pek çoğu onunla kibarca konuşuyordu. Özellikle Lizaveta Prokofyevna ona güzel sözler söylüyordu. Birden İvan Fedoroviç’in sevgiyle omzuna vurduğunu duydu. İvan Petroviç de gülüyordu. “Saygın ve soylu adam” Prensin elini tuttu, öteki eliyle de Prensinkine hafifçe vuruyor, küçük bir çocukmuş gibi onu yatıştırmaya çalışıyordu. Sonunda Prensi yanı başına oturttu. Prens, onun yüzüne sevinçle bakıyor, ama hâlâ konuşamıyordu.</p>

      <p class="e-paragraf">“Nasıl olur?” diye mırıldandı sonunda. “Beni gerçekten bağışlıyor musunuz? Siz de mi Lizaveta Prokofyevna?”</p>

      <p class="e-paragraf">Gülüşmeler arttı, Prensin gözleri yaşlarla doldu. Her şeyin tatlıya bağlandığına bir türlü inanamıyor, büyülenmiş gibi bakıyordu.</p>

      <p class="e-paragraf">“Çok güzel bir vazoydu. On beş senedir görüyordum onu… Evet on beş…” dedi İvan Petroviç.</p>

      <p class="e-paragraf">“Bir kazaydı! İnsanlar bile ölüyor, çamurdan yapılmış bir vazoya mı üzüleceğiz!” dedi Lizaveta Prokofyevna yüksek sesle. Ardından ürkekçe ilave etti: “Bunun için gerçekten üzülüp korktun mu Lev Nikolayeviç? Asıl sen beni korkuttun.”</p>

      <p class="e-paragraf">“<span class="e-italik">Her şeyi</span> mi bağışlıyorsunuz?” diye sordu Prens. Kalkmaya yeltendi ama “saygın ve soylu adam” elini bırakmadı. Masanın karşı yanından, Prensin de duyabileceği kadar yüksek bir sesle:</p>

      <p class="e-paragraf">“C’est très curieux et c’est très sérieux!”<span class="e-dipnotno" style="font-size:0.74em;"><a class="footnote-link" href="#footnote-202-37" id="footnote-202-37-backlink">37</a></span> diye fısıldadı.</p>

      <p class="e-paragraf">“Hiçbirinize hakaret etmedim, öyle değil mi? Bundan dolayı ne kadar mutlu olduğumu bilemezsiniz… Zaten başka türlü de olamazdı. Burada olan birine hakaret edebilir miyim hiç? Bunu düşünmek bile hakaret olurdu sizlere.”</p>

      <p class="e-paragraf">“Sakin olun dostum, abartıyorsunuz. Teşekkür edilecek hiçbir şey yok. Duygularınız çok güzel ama fazla yoğun.”</p>

      <p class="e-paragraf">“Yalnızca teşekkür etmiyorum, size baktıkça hayran kalıyorum, mutlu oluyorum… Söylediklerim aptalca ama konuşmam, izah etmem lazım… Bunu kendime olan saygımdan yapmalıyım.”</p>

      <p class="e-paragraf">Prens mahcubiyetle karışık ateşli duygulara kapılmıştı. Büyük bir ihtimalle söylemek istedikleriyle, dile getirdikleri örtüşmüyordu. Konuşmak için izin istermiş gibiydi. Bakışları Prenses Belokonskaya’nın üzerinde durdu.</p>

      <p class="e-paragraf">“Sıkılma dostum, konuş” dedi Belokonskaya. “Az evvel soluğun tıkandığı için böyle oldu. Konuş, çekinme. Burada olanlar senden daha tuhaflarını da görmüşlerdir, onları şaşırtamazsın. O vazoyu kırıp herkesi korkuttun ama konuş, çekinme. Söylemek istediğin çok şey var belli ki.”</p>

      <p class="e-paragraf">Prens, onu gülümseyerek dinliyordu.</p>

      <p class="e-paragraf">Prens birden “saygın ve soylu adama” dönerek, “Üç ay kadar evvel, üniversite öğrencisi Podkumov ve memur Şvabrin’i sürgünden kurtaran sizdiniz değil mi?” diye sordu.</p>

      <p class="e-paragraf">Adam hafifçe kızardı ve Prensin yatışması gerektiği yönünde bir şeyler mırıldandı.</p>

      <p class="e-paragraf">Prens bu kez İvan Petroviç’e döndü: “X vilayetinde, özgürlüklerine kavuşturduktan sonra sizinle kavga eden, zarara uğratan köylülere bedava yapı kerestesi dağıttığınızı duymuştum.”</p>

      <p class="e-paragraf">“Ah, abartmışlar” diye mırıldandı İvan Petroviç böbürlenerek. Aslında abarttıkları doğruydu, çünkü Prensin kulağına gelenler, gerçeklerle hiç ilgisi olmayan rivayetlerdi.</p>

      <p class="e-paragraf">Prens, tatlı bir tebessümle Prenses Belokonskaya’ya döndü: “Ya siz Prenses, altı ay evvel Lizaveta Prokofyevna’nın tavsiyesi üzerine beni Moskova’da oğlunuzmuş gibi kabul etmemiş miydiniz? Bana hiç unutamayacağım bir nasihat vermiştiniz. Hatırlıyor musunuz?”</p>

      <p class="e-paragraf">Prenses Belokonskaya öfkelendi. “Ne oluyor sana böyle?” dedi. “İyi bir insansın ama gülünç oluyorsun… İki kuruş verdiler mi, hayatını kurtarmışlar gibi teşekkür ediyorsun. Bunu övgüye değer sanıyor olabilirsin ama aslında itici.”</p>

      <p class="e-paragraf">Bunları söyledikten sonra Belokonskaya birden gülmeye başladı. Neşeli bir gülüştü bu. Lizaveta Prokofyevna’nın yüzü güldü, İvan Fedoroviç de neşelendi.</p>

      <p class="e-paragraf">İvan Fedoroviç, Prenses Belokonskaya’nın sözlerinden etkilenmişti. “Size söylemiştim… Lev Nikolayeviç öyle bir adam ki… Öyle bir adam ki…”</p>

      <p class="e-paragraf">Bir tek Aglaya üzgün görünüyordu ama yüzü, kızgınlıktan olmalı, kırmızıydı.</p>

      <p class="e-paragraf">“Saygın ve soylu adam” İvan Petroviç’e dönerek: “Gerçekten de pek sevimli, pek kibar” dedi.</p>

      <p class="e-paragraf">Prensin heyecanı ve telaşı gittikçe artıyordu. “Buraya canım sıkkın geldim” diye söze başladı. “Sizden ve… kendimden korkuyordum. Özellikle de kendimden korkuyordum. Petersburg’a dönünce, büyük ve soylu aileleri görüp tanımak için kendi kendime söz vermiştim. Ben de böyle bir aileye mensubum. Şu anda Prenslerle bir aradayım, değil mi? Sizinle tanışmak istiyordum, buna mecburdum, inanın bana! Hakkınızda her zaman iyi şeylerden çok kötü şeyler duydum. Geri kafalılığınız, çıkarcılığınız, bilgisizliğiniz, gülünç alışkanlıklarınız hakkında kulağıma pek çok şey geldi. Sizinle ilgili çok şey yazılıyor! Bu yüzden buraya gelirken, meraklı ve coşkuluydum. Kendi gözlerimle görmek istiyordum. Rus toplumunun seçkin tabakası, gerçekten mi işe yaramaz duruma gelmiş, zamanını geçirmiş mi? Yavaş yavaş öldüklerinin farkında olmadan, küçük kıskançlıklar yüzünden geleceğin adamlarının yolunu mu tıkıyorlar? Ben eskiden de buna pek inanmıyordum. Zaten yüksek sosyeteyi, sadece üniforma giyen ya da rastlantıyla o duruma yükselmiş kimseler temsil ederdi. Oysa şimdi tamamen ortadan kalktılar, öyle değil mi?”</p>

      <p class="e-paragraf">İvan Petroviç kötü kötü gülerek: “Pek değil” dedi.</p>

      <p class="e-paragraf">Prenses Belokonskaya sabrını kaybetmek üzereydi. “Yine dağıttı!” diye mırıldandı.</p>

      <p class="e-paragraf">“Laissez le dire!”<span class="e-dipnotno" style="font-size:0.74em;"><a class="footnote-link" href="#footnote-202-38" id="footnote-202-38-backlink">38</a></span> Görmüyor musunuz, tir tir titriyor” dedi yavaşça “saygın ve soylu adam.”</p>

      <p class="e-paragraf">Prens, kesinlikle kendinden geçmişti.</p>

      <p class="e-paragraf">“Oysa burada ne gördüm? Kibar, açık sözlü ve akıllı insanlar… Benim gibi bir çocuğu sonuna dek sevgi ve ilgiyle dinleyen yaşlı adamlar, anlayışlı, bağışlamayı bilen insanlar görüyorum. İyi yürekli Ruslar… Orada tanıdığım insanlar kadar iyi yürekli ve içten… Nasıl şaşırıp sevindiğimi anlatamam! Bu dünyada her şeyin köhneleştiğine, her şeyin sırf görünüşten ibaret olduğuna inanmıştım! Şimdi, bunun gerçek olmadığını görüyorum. Belki başka memleketlerde olur ama bizde asla. Burada bulunan herkesin yalancı ve Cizvit olması mümkün mü? Az evvel Prens N.’nin anlattığı hikâye içten ve safça değil miydi? İşi bitmiş, zamanı geçmiş insanlar beni sizin gibi karşılayabilirler miydi? Hiç böyle bir hikâye yüreği ve duyguları kurumuş bir adamın ağzından çıkabilir mi? Burada bulunan insanlar hiç geri kafalı, çıkarcı ve bilgisiz olabilir mi?”</p>

      <p class="e-paragraf">“Saygın ve soylu adam” gülümseyerek, “Bir daha rica ediyorum, sevgili dostum, sakin olun. Bunları başka zaman, üstelik büyük bir zevkle konuşuruz.”</p>

      <p class="e-paragraf">İvan Petroviç hafifçe öksürüp koltuğunda kıpırdandı. İvan Fedoroviç de yerinde kımıldamaya başladı. Yüksek mevkili General artık Prensi dinlemekten vazgeçmiş “saygın ve soylu adam”ın karısıyla konuşuyordu. Oysa kadın, onu bir kulağıyla dinliyordu. Bütün dikkatini Prense vermişti.</p>

      <p class="e-paragraf">Prens, “saygın ve soylu adam”a dönerek, sır verircesine ve coşkuyla devam etti. “Hayır, şimdi konuşmak daha iyi olur… Aglaya İvanovna, dün konuşmamı yasaklamıştı, hatta konuları belirlemişti, bunları açınca, gülünç olduğumu biliyor. Yirmi yedi yaşındayım ama bir çocuk gibi davrandığımın farkındayım. Düşüncemi açıklamaya hakkım yok, bunu biliyorum. Sadece Moskova’dayken Rogojin’le istediğim gibi içten konuşabildim… Birlikte Puşkin’in bütün eserlerini okuduk. Onun ismini bile bilmiyordu… Görünüşüm ve gülünçlüğüm yüzünden, düşüncemin yanlış anlaşılmasından ve değerini düşürmesinden korkuyorum. Davranışlarım uygun değil. Yersiz hareketlerim yüzünden gülünç duruma düşüyor, ters etki yaratıyorum. Ölçü duygusu yok bende, ölçülü olamıyorum… Benim için en iyisi susup bir köşede oturmaktır. Uslu uslu oturup sustuğum zaman, akıllı görünüyor, üstelik daha iyi düşünebiliyorum. Ama şu anda, benim için en iyisi konuşmak. Bana öyle anlayışla bakıyorsunuz ki buna karar verdim. Yüzünüz çok sevimli. Dün akşam Aglaya İvanovna’ya bütün akşam ağzımı açmayacağıma dair söz vermiştim.”</p>

      <p class="e-paragraf">“Vraiment?”<span class="e-dipnotno" style="font-size:0.74em;"><a class="footnote-link" href="#footnote-202-39" id="footnote-202-39-backlink">39</a></span> dedi, “saygın ve soylu adam” gülümseyerek.</p>

      <p class="e-paragraf">“Ama bazen de böyle düşünmekte haklı olmadığımı hissediyorum. İçtenlik en iyisi değil mi?”</p>

      <p class="e-paragraf">“Bazen.”</p>

      <p class="e-paragraf">“Size her şeyi, her şeyi açıklamak istiyorum! Evet! Beni bir ütopyacı veya ideolog mu sanıyorsunuz yoksa? Hayır, aslında benim düşüncelerim basittir… İnanmıyor musunuz ? Gülümsüyorsunuz… Kimi zaman inancımı yitirecek kadar alçalıyorum. Az evvel buraya gelirken mesela, ‘Onlarla nasıl konuşacağım? Beni anlamaları için söze nereden başlayayım?’ diye kaygılanıyordum. Büyük bir korku duyuyordum, ama daha çok sizin için korkuyordum… Ama korkmak ayıp değil miydi? Geri kafalı ve kötü insanlar çoğunlukta, ilerici ve iyi kalpli insanlar azınlıkta ise, oran bu ise, ne yapmalı? Oysa bu doğru değilmiş, geri kafalı ve kötü insanlar hiç de çoğunluk değilmiş… İşlenmeye hazır altın bir maden var etrafımızda. Gülünç olduğumuz düşüncesi bizi utandırmamalı, değil mi? Hepimiz gülüncüz, uçarıyız, kötü alışkanlıklarımız var, sıkılıyoruz, ne bakmayı biliyoruz, ne görmeyi, ne de anlamayı becerebiliyoruz… Siz, ben, hepimiz böyleyiz! Yüzünüze baka baka gülünç olduğunuzu söylediğim için bana gücenmiyorsunuz, değil mi? O halde henüz hiçbir şey için geç değildir! Size şunu söyleyeyim, gülünç olmak bazen iyi, hatta çok iyidir çünkü o zaman insan, başkalarına karşı daha hoşgörülü oluyor. İnsan bir anda mükemmel olamaz ki! Mükemmelliğe ulaşmak için başlangıçta her şeyi anlamamız lazım. Anladığımızı sanarak yanılıyoruz ve hiçbir şeyi kavrayamıyoruz. Bunu size, şu zamana dek birçok şeyi anlamış… ve anlayamamış olanlara söylüyorum. Artık sizin adınıza korkmuyorum. Benim gibi bir çocuğun böyle konuşmasına kızmıyorsunuz, değil mi? Bana gülüyorsunuz İvan Petroviç! Yoksa benim <span class="e-italik">ötekiler</span> adına korktuğumu, <span class="e-italik">onların</span> avukatı olduğumu mu sanıyorsunuz?” diye ilave etti sinirli bir gülümsemeyle. Sık sık, kendinde değilmiş gibi gülüyordu. “Hayır, sizin adınıza, hepimizin adına korkuyorum. Ben, başka Prensler arasında, eski soydan gelme bir Prensim. Hepimizin kurtuluşu için, karanlıkta bir kör dövüşüne kapılarak mahvolmamızı engellemek için söylüyorum bunları. İlerici atılımlarla toplumu yönetmek varken, neden çekilip yok olmalıyız? Toplumun gelişimine hizmet edelim, toplumun ön sıralarında yer alalım. Hizmet eden efendiler olalım.”</p>

      <p class="e-paragraf">Prens birden koltuğundan kalkmaya yeltendi ama “saygın ve soylu adam” elinden tutmaya devam ediyor ve gitgide artan bir endişeyle ona bakıyordu.</p>

      <p class="e-paragraf">“Dinleyin! İyi bir hatip olmadığımı biliyorum. Ama önemli olan bir kere başlamak, örnek olmak önemlidir ve ben… başladım. İnsanın mutsuz bir varlık olması mümkün mü? Mutlu olma gücüne sahibim; bundandır bütün üzüntü ve derdim… Bir ağacın önünden geçerken insan nasıl mutluluk duymaz, ya da biriyle konuşurken onu sevmenin mutluluğunu nasıl tadamaz, anlamıyorum. Ah, dile getirmesini beceremiyorum… Her adımda öyle güzellikler görüyoruz ki insan, en düşmüş insan bile bunlara hayran kalıyor! Bir çocuğa, güneşin doğuşuna, çimenlere bakınız, size bakan ve sizi seven gözlere bir bakınız…”</p>

      <p class="e-paragraf">Prens çoktan ayağa kalmıştı. “Saygın ve soylu adam” ona korkuyla bakıyordu. Herkesten evvel durumu kavrayan Lizaveta Prokofyevna, “Aman Tanrım” diye bağırdı. Aglaya, tam zamanında Prense koştu ve onu kollarının arasına aldı. Genç kız, dehşet ve acıdan değişmiş yüzüyle, zavallının korkunç çığlığını duydu. Hasta, halının üzerine yığılmıştı. Birisi başının altına bir yastık koydu.</p>

      <p class="e-paragraf">Bunu kimse beklemiyordu. On beş dakika sonra Prens N., Yevgeni Pavloviç, “saygın ve soylu adam” daveti tekrar canlandırmaya teşebbüs etseler de yarım saat sonra misafirler dağıldı. Şifa dileyen pek çok söz, ahlar ve vahlar duyuldu; ayrıca birkaç görüş belirtilip nasihatler verildi. İvan Fedoroviç, “Bu genç adamın bir Rus yurtseveri olduğunu ama bunun tehlikeli bir durum yaratmadığını” söyledi. Yine de olayı takip eden günlerde davetlilerden bazılarının biraz küskün oldukları gözlendi. İvan Petroviç gücenmişti ama fazla değil. İvan Fedoroviç’in amiri General, ona karşı soğuk davrandı. “Saygın ve soylu adam” aile reisine öğüt niteliğinde bir şeyler mırıldanırken, “Aglaya’nın geleceğiyle çok ve pek yakından ilgilendiğini” ekledi. Gerçekten de iyi biriydi ama o akşam Prense karşı gösterdiği ilginin gerçek sebebi, Prensle Nastasya Filipovna hakkında duyduklarıydı.</p>

      <p class="e-paragraf">Prenses Belokonskaya, giderken Lizaveta Prokofyevna’ya dönerek: “Ne diyeyim bilmem ki! Hem iyi hem de değil” dedi. “Bence iyi değil, kötü. Nasıl biri olduğunu sen de görüyorsun. Hasta biri işte!”</p>

      <p class="e-paragraf">Lizaveta Prokofyevna içinden, Prensin “kabul edilemez” bir damat olduğuna karar verdi ve “hayatta olduğu sürece Prensin Aglaya’yla evlenemeyeceğine” yemin etti. Sabah da aynı kararla uyandı. Ama öğleyin saat bire doğru kendi kendisiyle garip bir çelişkiye düştü.</p>

      <p class="e-paragraf">Aglaya, ablalarının çekingen çekingen sordukları bir soruya, soğuk ama kesin bir tavırla:</p>

      <p class="e-paragraf">“Ona asla söz vermedim, nişanlım da saymıyorum. O, benim için yalnızca bir yabancıdır” diye kestirip attı.</p>

      <p class="e-paragraf">Lizaveta Prokofyevna parladı.</p>

      <p class="e-paragraf">“Senden böyle sözler beklemiyordum” dedi üzüntüyle. “Uygun bir koca olmadığını ben de biliyorum, ama böyle konuşacağını ummazdım! Senden daha başka bir davranış beklerdim. Dün akşam bütün davetlileri kapı dışarı edip, yalnız onu alıkoymalıydın. İşte Prensin buna değer bir adam olduğunu düşünüyorum !”</p>

      <p class="e-paragraf">Söylediklerinden ürkmüş gibi birden durdu. O anda kızına karşı ne kadar haksızlık ettiğini bir bilseydi! Aglaya kafasında her şeyi kararlaştırmıştı artık. Vaktin gelmesini bekliyor, bu konuyla ilgili söylenen her söz, tedbirsiz her davranış onu içten yaralıyordu.</p>

      <p class="e-2-baslik">VIII</p>

      <p class="e-paragraf">O sabah, Prens için de acı bir önseziyle başlamıştı. Bu onun hasta olmasıyla izah edilebilirdi. İçini tarifsiz bir üzüntü kaplamıştı. Kuşkusuz acı ve üzüntü verici olaylar yaşamıştı ama üzüntüsü, bütün bunların dışındaydı. Bu üzüntü ve endişenin kolay kolay üstesinden gelemeyeceğini anlamıştı. İçindeki, o gün başına olağanüstü, her şeyi kesinleştirecek önemli bir olay geleceği inancı gittikçe güçlenmeye başladı. Davet akşamı geçirdiği sara nöbetini hafif atlatmıştı, başı ağrıyor ve bütün vücudu sızlıyordu, bunun dışında iyiydi. Kalbi sızlıyordu ama aklı yerindeydi. Bir hayli geç uyandı, o geceki olayları iyi hatırlamasa da krizden yarım saat sonra eve getirilişini hayal meyal anımsıyordu. Epançinler’in, sağlık durumu hakkında bilgi edinmek için uşak gönderdiklerini öğrendi. Saat on bir buçukta uşak ikinci defa geldi. Prens buna sevindi. Hastayla ilgilenmek üzere ilk olarak Vera Lebedeva geldi. Kız, Prensi görür görmez ağlamaya başladı ama Prens onu yatıştırınca, gülmeye başladı. Genç kızın ona içten acımasından etkilenerek elini tutup öptü. Vera kızardı ve hemen elini çekerek korkuyla, “Ah, ne yapıyorsunuz! Ne yapıyorsunuz!” diye bağırdı.</p>

      <p class="e-paragraf">Az sonra tuhaf bir mahcubiyet içinde gitti, bu arada da babası müteveffanın (Generale böyle diyordu) gece ölüp ölmediğini öğrenmek için sabah erkenden İvolginler’e gittiğini anlattı. General İvolgin’in fazla ömrü kalmamıştı. Öğlen on iki civarında Lebedev uğradı. “Prensin değerli sağlıkları konusunda bilgi almak” için geldiğini belirtti, bolca ahlayıp ofladı. Prens onu hemen başından savdı. Olayı ayrıntılarıyla bildiği halde, yine de Prense bir gün önceki nöbetiyle ilgili sorular sordu. Ardından bir dakikalığına Kolya uğradı, telaşlı ve çok endişeliydi. Prensten, babasıyla ilgili kendisinden gizlenen olaylar hakkında açıklama istedi. Çok sarsılmıştı.</p>

      <p class="e-paragraf">Prens içtenlikle ona bildiklerini anlattı. Delikanlı yıldırım çarpmış gibi oldu, söyleyecek söz bulamadı ve sessizce ağlamaya başladı. Prens delikanlının hayatında bunun bir dönüm noktası olduğunu anladı. Kolya’nın gözleri ateş saçıyordu.</p>

      <p class="e-paragraf">“Şu Ganya, Varya ve Ptizin ne ciğeri beş para etmez insanlarmış! Onlarla kavga etmeyeceğim ama şu andan sonra, yollarımız ayrı! Ah Prens, bunlar bana bir ders oldu! Annemi onların elinden kurtaracağım. Varya’nın yanında hiçbir sıkıntısı olmasa da annem artık bana emanet.”</p>

      <p class="e-paragraf">Onu beklediklerini bildiği için hemen kalktı, sonra Prensin sağlığını sordu, cevabı duyunca heyecanlanarak:</p>

      <p class="e-paragraf">“Başka bir şey yok mu?” dedi. “Dün hakkında bazı şeyler duydum… Bunlar özel tabii ve hakkım yok ama… Ama ne olursa olsun, sadık bir hizmetkâra gerek duyarsanız, yanınızda olacağımı bilmenizi isterim. Sanırım ikimiz de pek mutlu değiliz…”</p>

      <p class="e-paragraf">Kolya gittikten sonra, Prens, derin düşüncelere daldı. Herkes ona felaket haberi veriyor, sanki onun bilmediği önemli şeyleri biliyormuşçasına bazı sonuçlar çıkarıyordu. Lebedev kurnazca sorular soruyor, Kolya bildiklerini sezdiriyor, Vera ağlıyordu. Sonunda öfkelenerek, “Hastayım ya, aşırı kuşkucu oldum yine!” dedi kendi kendine. Saat ikiye doğru, Epançinler’in ziyarete geldiklerini görünce, yüzü aydınlandı. O sabah Lizaveta Prokofyevna, yemekten sonra hep birlikte gezmeye çıkacaklarını bildirmişti. Bunu itiraz kabul edilmeyecek bir şekilde sert ve kesin bir dille söylemişti. Herkes, yani anne, kızlar ve Prens Şç., gezintiye çıktıktan sonra, Lizaveta Prokofyevna, her gün yürüdüklerinin tam tersi istikamete yürüdü. Herkes nereye gittiklerini anlamıştı ama annelerini kızdırma korkusuyla seslerini çıkarmadılar. O da sanki karşı çıkmalarını engellemek için arkasına bakmadan en önde yürüyordu. Nihayet Adelaida, gezmek için bu kadar koşmaya gerek olmadığını, kendisine yetişemediklerini söyledi.</p>

      <p class="e-paragraf">Lizaveta Prokofyevna onlara dönerek, “Şu anda onun evinin önünden geçiyoruz” dedi. “Aglaya’nın kararı ne yönde olursa olsun, ne düşünürse düşünsün, Prens bizim yabancımız değil, ayrıca hasta ve de çok üzüntülü… Ben gidip onu göreceğim. İsteyen beni izlesin, istemeyen gezintiye devam etsin…”</p>

      <p class="e-paragraf">Tabii hepsi içeri girdi. Prens gerektiği gibi, dün akşam hem vazoyu kırdığı, hem de rezalet çıkardığı için bir kez daha özür diledi.</p>

      <p class="e-paragraf">“Önemli değil” dedi Lizaveta Prokofyevna. “Sen bunları dert etme… Beni üzen vazo değil sensin. Bunun rezalet olduğunun farkına vardın demek. Neyse, aldırma, herkes durumunu görüyor ve senin sorumlu tutulamayacağını biliyor. Hadi hoşça kal! Bence biraz çık, dolaş sonra tekrar yatıp uyu. En iyisi bu… Aklına eserse, bize uğra. Ne olursa olsun sen, ailemizin dostu, hiç olmazsa benim dostum olduğunu aklından çıkarma…”</p>

      <p class="e-paragraf">Kızlar annelerinin meydan okur gibi söylediği bu sözleri hep birlikte onayladılar ve ardından gittiler. Yalnız hastayı teselli etmek için gösterdikleri bu acele ve içten davranışlarında Lizaveta Prokofyevna’nın bile farkında olmadığı bir acımasızlık vardı. Prens Aglaya’yı düşündü; çıkarken ona tatlı tatlı gülümsemişti ama herkes dostluk sözleri söylerken o, Prensin yüzüne dikkatle bakmakla yetinmişti. Genç kızın yüzü kötü bir gece geçirmiş gibi solgundu. Prens, hemen o akşam, onlara gitmeye karar verdi ve sık sık saatine bakmaya başladı. Epançinler’in gidişinden üç dakika sonra, Vera geldi.</p>

      <p class="e-paragraf">“Lev Nikolayeviç, Aglaya İvanovna’dan az evvel sizin için bir haber aldım.”</p>

      <p class="e-paragraf">Prens heyecanlandı, titremeye başladı.</p>

      <p class="e-paragraf">“Mektup mu?”</p>

      <p class="e-paragraf">“Hayır, sözlü bir haber… Bütün gün bir dakikalığına bile olsa, saat yediye ya da dokuza kadar evden ayrılmamanızı rica etti. Pek de iyi anlayamadım…”</p>

      <p class="e-paragraf">“Ama… Neden? Bunun anlamı nedir?”</p>

      <p class="e-paragraf">“Bilmiyorum, ama sıkı sıkı tembihledi.”</p>

      <p class="e-paragraf">Prens, bir iki soru daha sordu ama fazla bir şey öğrenemedi ve merakı iyice arttı. Yalnız kalınca, divana uzandı, düşüncelere daldı. “Belki saat dokuzdan evvel evlerine biri gelecektir ve misafirlerin önünde yine bir pot kırmamdan korkuyordur” diye geçirdi içinden ve saatine bakarak akşam olmasını sabırsızlıkla bekledi.</p>

      <p class="e-paragraf">Ama Prensin merakı başka bir ziyaretçiyle daha da arttı. Epançinler’in gidişinden tam yarım saat sonra, İpolit geldi. Öylesine bitkindi ki gelir gelmez bir koltuğa çöktü ve aynı anda şiddetli bir öksürük nöbetine tutularak kan tükürmeye başladı. Gözleri parıldıyordu, yanaklarında kırmızı lekeler belirmişti. Prens bir şeyler söyledi ama İpolit, eliyle rahatsız edilmemesini işaret ederek sustu. Sonunda kendini toparlayınca hırıltılı bir sesle:</p>

      <p class="e-paragraf">“Gidiyorum” dedi güçlükle.</p>

      <p class="e-paragraf">“Sizi götürmemi ister misiniz?” dedi Prens kalkarak. Ama çıkmaması gerektiğini hatırlayarak durdu.</p>

      <p class="e-paragraf">İpolit gülmeye başladı. Zorla nefes alarak, “Gidiyorum derken başka bir şeyi kastetmiştim” dedi. “Sizden gitmiyorum aksine özellikle size geldim, önemli bir konu olmasaydı rahatsız etmezdim. ‘Oraya’ gidiyorum, sanırım bu kez kesin. Kaput! İnanın bana, bunu acımanız için söylemiyorum. ‘Vakit’ gelene dek kalkmamak için yatmıştım. Ama size mutlaka gelmem gerekiyordu ve yeniden kalktım…”</p>

      <p class="e-paragraf">“Beni üzüyorsunuz, kendinizi yormasaydınız, beni çağırsaydınız…”</p>

      <p class="e-paragraf">“İyi, bu kadarı yeterli… Kibarca bana acıdınız ama bu kadar yeter… Unutuyordum, sağlınız nasıl?”</p>

      <p class="e-paragraf">“İyiyim. Ama dün… pek değildim.”</p>

      <p class="e-paragraf">“Biliyorum, söylediler. Çin vazosu hâlâ konuşuluyor. Yazık, orada değildim. Konuya geçeyim. Önce, bu gün Gavrila Ardalyonoviç’i yeşil bankın orada Aglaya İvanovna’yla birlikte gördüm. Bir insanın bu kadar ahmak olabileceğine şaştım kaldım. Gavrila Ardalyonoviç gittikten sonra, bunu Aglaya İvanovna’ya da söyledim…” Prensin sakin yüzüne kuşkuyla bakarak ekledi: “Siz galiba hiçbir şeye şaşmıyorsunuz Prens? Bunun büyük bir zekâ işareti olduğunu söylerler ama bence aptallığa da işaret edebilir… Özür dilerim, sizi kastetmiyorum tabii… Bugün sözlerimi seçerken pek başarılı olamıyorum.”</p>

      <p class="e-paragraf">“Ben daha dünden beri Gavrila Ardalyonoviç’le buluşacağını biliyordum…” diye söze başladı.</p>

      <p class="e-paragraf">“Biliyor muydunuz? Bir haber daha! Anlatmayın sakın… Peki, bugün orada mıydınız?”</p>

      <p class="e-paragraf">“Siz orada olduğunuza göre, bunu biliyorsunuzdur.”</p>

      <p class="e-paragraf">“Bir ağacın arkasına saklanmış olabilirdiniz. Yine de bildiğinize sevindim. Gavrila Ardalyonoviç yüzünden pabucunuzun dama atılmadığına sevindim demek istiyorum!”</p>

      <p class="e-paragraf">“Rica ederim İpolit, böyle ifadeler kullanmayın.”</p>

      <p class="e-paragraf">“O halde olan biteni biliyorsunuz…”</p>

      <p class="e-paragraf">“Yanılıyorsunuz. Hiçbir şeyden haberim yok. Aglaya İvanovna da bir şey bilmediğimin farkındadır. Bu görüşmeden haberdardım, bu doğru, ama hepsi bu… Buluştular mı demiştiniz? Neyse, bırakalım bu konuyu…”</p>

      <p class="e-paragraf">“Sizi anlamak zor! Hem bildiğinizi, hem de bilmediğinizi söylüyorsunuz. Sonra da bırakalım bu konuyu diyorsunuz. Kendinize bu kadar güvenmeyin bence! Hele de bir şey bilmediğiniz bu durumda… Belki de hiçbir şey bilmediğiniz için bu denli güveniyorsunuz… Şu iki kardeşin ne hesaplar peşinde olduğunu bir bilseniz. Belki bazı kuşkularınız vardır… Neyse, neyse susuyorum” diye ekledi Prensin sabırsızlandığını görünce. “Zaten ben kişisel bir mesele için geldim, bir konuda size açıklama yapmak istiyorum… Şu şeytanın işine bakın, insan açıklama yapmadan ölemiyor bile! Beni dinler misiniz?”</p>

      <p class="e-paragraf">“Konuşun, sizi dinliyorum.”</p>

      <p class="e-paragraf">“Yine karar değiştiriyorum; söze Ganya ile başlayacağım. Düşünebiliyor musunuz, bugün ben de yeşil banka çağrılmıştım! Gerçi size yalan söylemek istemem, bir gizi açıklayacağımı söyleyip buluşmak için ben ısrar etmiştim. Belli ki erken gitmişim, sanırım saatim biraz ileri. Aglaya İvanovna’nın yanına henüz oturmuştum ki Gavrila Ardalyonoviç’le Varvara Ardalyonovna gezmeye çıkmış gibi kol kola geliyorlar. Beni görünce epey şaşırdılar. Bunu hiç ummuyorlardı belli ki. Aglaya İvanovna biraz kızardı, ne yapacağını şaşırdı, ister inanın ister inanmayın. Belki ben de orada olduğum için, belki de çok yakışıklı olan Gavrila Ardalyonoviç’i gördüğü için, bilemeyiz… Kısacısı kızardı ve olayı bir anda bitirdi, çok gülünçtü doğrusu… Yarı doğrularak Gavrila Ardalyonoviç’in selamına ve Varvara Ardalyonovna’nın yılışık gülümsemesine karşılık verdi. Ardından kararlı bir sesle: ‘Sizi, içten, dostça duygularınızdan dolayı teşekkür etmek için görmek istemiştim. Emin olun, bunlara ihtiyaç duyunca, ben…’ dedi ve uzaklaştı, onlar da gitti. Üzgün mü yoksa sevinçle mi gittiklerini anlayamadım. Ganya’nın bozulduğuna hiç kuşkum yok. Hiçbir şey anlamadı, ıstakoz gibi kızardı. (Bazen yüzü şaşkınlaşıyor nedense!) Ama Varya Ardalyonovna hemen gitmelerinin daha iyi olacağını anladı ve kardeşini çekip götürdü. O, ağabeyinden daha akıllı; eminim şimdi de seviniyordur. Ben, Nastasya Filipovna’yla görüşmelerini ayarlamak üzere Aglaya İvanovna’yla buluşmaya gelmiştim.”</p>

      <p class="e-paragraf">“Nastasya Filipovna’yla mı?” diye bağırdı Prens.</p>

      <p class="e-paragraf">“Yaa! Demek soğukkanlılığınızı yitirip şaşırmaya başlıyorsunuz? Adam gibi tepki verdiğiniz için benden de karşılığını alacaksınız. Sizi eğlendireceğim. Soylu genç kızlara hizmet etmenin sonu ne oluyor anlatacağım size! Bugün ondan bir tokat yedim.”</p>

      <p class="e-paragraf">“Manevi tokat mı?” diye elinde olmadan sordu Prens.</p>

      <p class="e-paragraf">“Evet manevi… Sanırım benim gibi birine kimsenin eli kalkmaz. Ne bir kadın ne de Ganya bana vurabilir! Ama yine de dün, bir an üzerime atılacak sandım… Şu anda ne düşündüğünüzü bildiğime bahse girerim. ‘Dövmeye ne lüzum var! Uykusunda bir yastık ya da ıslak bir mendille boğabilir insan, hatta gerekli…’ diye düşünüyorsunuz. Bunu yüzünüzden okuyorum.”</p>

      <p class="e-paragraf">“Asla böyle bir şey düşünmedim” diye itiraz etti Prens tiksintiyle.</p>

      <p class="e-paragraf">“Bilmem… Bu gece rüyamda, birinin beni ıslak mendille boğduğunu gördüm… Kim olduğunu size söyleyeceğim, inanabiliyor musunuz, bu adam Rogojin’di. Sizce insan ıslak mendille boğulabilir mi?”</p>

      <p class="e-paragraf">“Bilmiyorum.”</p>

      <p class="e-paragraf">“Ben bunun mümkün olduğunu duydum. Tamam, neyse, bırakalım bunları… Bana bugün dedikoducu dedi. Üstelik bütün anlattıklarımı sonuna dek dinleyip birkaç soru sorduktan sonra söyledi bunu. Kadınlar böyledir işte! Onun için şu tuhaf Rogojin’le muhatap oldum, Nastasya Filipovna’yla buluşmasını sağladım. Yoksa Nastasya Filipovna’nın ‘artıklarına’ kaldı diye imada bulunmam mı incitti onu? Böyle düşündüğümü inkâr etmiyorum, bununla ilgili kendisine iki mektup yazdım, bugün görüşme esnasında yine söyledim. Son olarak da böyle bir buluşmanın onun için alçaltıcı olduğunu belirttim. Üstelik ‘artıklar’ sözü benim değil; başkalarından duydum. Ganya’nın etrafında olanlar söylüyor. O halde neden bana dedikoducu diyor? Şu anda içinizden kahkaha atmak geliyor, sanırım şu aptalca dizeleri de bana uygun buluyorsunuz:</p>

      <p class="e-paragraf"><span class="e-italik">“Belki de ben acıyla sönerken,<br />
      Aşk, bir veda gülümsemesiyle parlayacak</span>.”</p>

      <p class="e-paragraf">“Hah hah ha.” İpolit sinirli bir kahkaha attı, ardından öksürük nöbetine tutuldu, kısık bir sesle: “Ganya’nın ne kadar tutarsız biri olduğunu fark ettiniz mi?” diye ilave etti. “Hem artıklardan söz ediyor, hem kendisi de bu ‘artıklardan’ yararlanmak istiyor.”</p>

      <p class="e-paragraf">Prens uzunca bir süre sustu, dehşet içindeydi. “Nastasya Filipovna’yla buluşmadan söz etmiştiniz?” diye kekeledi.</p>

      <p class="e-paragraf">“Aglaya İvanovna’yla Nastasya Filipovna’nın bugün buluşacaklarından haberiniz yok muydu? Benim gayretlerim ve Rogojin’in girişimiyle Nastasya Filipovna Petersburg’dan geldi. Şu anda, Rogojin’le birlikte sizin yakınınızda, Darya Alekseyevna ismindeki kuşkulu kadının evinde… Aglaya İvanovna, Nastasya Filipovna’yla dostça konuşmak ve bazı sorunları çözmek için bugün oraya gidecek. Gerçekten de bundan haberiniz yok muydu?”</p>

      <p class="e-paragraf">“Bu doğru olamaz!”</p>

      <p class="e-paragraf">“Doğru mu değil mi, yakında görürsünüz. Nereden bileceksiniz ki? Gerçi burada sinek uçsa herkesin haberi olur. Eh sizi uyardım, bana teşekkür borçlusunuz. Hadi hoşça kalın! Öbür dünyada görüşürüz belki. Bir şey daha söylemek istiyorum. Yazdıklarımı ona ithaf ettim. Bunu biliyor muydunuz? O da kabul etti! Hem de nasıl… Heh heh! Ama ona karşı alçakça davranmadım, bana ayıp eden kendisiydi… Gerçi size karşı da alçakça davranmadım, ‘artıklar’dan söz ettiysem de buluşmanın gün, saat ve yerini söyleyerek, oyunu ortaya çıkarıyorum; bunu iyi niyetimden yapmıyorum tabii, öfkeden, bıkkınlıktan yapıyorum… Hoşça kal! Kekeme bir gevezeyim, ya da veremli bir geveze, her neyse… Bence bir an evvel gerekli tedbirleri almalısınız, insansanız eğer… Gözünüzü açın, hemen harekete geçin. Buluşma bu akşam olacaktır, bu kesin.”</p>

      <p class="e-paragraf">İpolit kapıya doğru yürüdü ama Prensin kendisine seslendiğini duyunca duraksadı.</p>

      <p class="e-paragraf">“Demek Aglaya İvanovna bugün Nastasya Filipovna’ya kendi ayağıyla gidecek, öyle mi?” diye sordu Prens kıpkırmızı kesilerek.</p>

      <p class="e-paragraf">“Tam olarak bilmiyorum ama böyle olacaktır” dedi İpolit arkasına bakarak. “Zaten başka türlü olamaz. Nastasya Filipovna’nın onun evine gidecek hali yok. General ölüm döşeğindeyken Ganya’nın evinde de olmaz, öyle değil mi?”</p>

      <p class="e-paragraf">“Ama buna imkân yok!” dedi Prens. “İstese bile nasıl gider? Her şeyin bir adabı vardır. Bu evdeki alışkanlıkları bilmezsiniz. Nastasya Filipovna’nın evine tek başına gitmesi mümkün değil!”</p>

      <p class="e-paragraf">“Size şunu söyleyeyim Prens: Kimse pencereden atlamaz. Ama yangın çıkarsa, kibar bir adam da soylu bir kadın da bunu yapmakta tereddüt etmez. Bizim kız da Nastasya Filipovna’nın evine gider. Kızları evden dışarı bırakmıyorlar mı yoksa?”</p>

      <p class="e-paragraf">“Öyle demek istemedim…”</p>

      <p class="e-paragraf">“O halde merdivenleri iner ve yürüyüp gider, isterse de evine hiç dönmez. Bazı durumlarda insan gemileri yakar… Hayat sadece davetler ve Prens Şç.’den ibaret değil ki! Bence siz Aglaya İvanovna’yı hâlâ küçük bir kız olarak görüyorsunuz. Bunu kendisine de söylemiştim, sanırım bana hak verdi… Saat yedi ile sekiz arasında bekleyin… Yerinizde olsam, birini gözcü olarak oraya yerleştirirdim. Kolya seve seve bu işi kabul eder… Sizin için isteyerek casusluk yapar. Hah hah ha!”</p>

      <p class="e-paragraf">İpolit çıktı. Prensin, bunu yapabilecek biri olsa dahi, kimseden casusluk etmesi için ricada bulunmasına gerek yoktu. Aglaya’nın neden onun evde kalmasını istediğini şimdi anlıyordu. Belki de gelip onu alacaktı. Ya da belki buluşmaya gitmesini istemediği için onun evde olduğundan emin olmalıydı… Prensin başı dönüyor, duvarlar üzerine üzerine geliyordu. Divana uzandı ve gözlerini kapadı.</p>

      <p class="e-paragraf">Öyle ya da böyle, belli ki her şey kararlaştırılmıştı. Hayır, Aglaya’yı küçük bir kız gibi görmüyordu. Uzun zamandır bunun olmasından korktuğunu fark etti birdenbire. Aglaya, neden ötekini görmek istiyordu? Bedeni ürperdi, yine ateşlendiğini hissetti.</p>

      <p class="e-paragraf">Hayır, ona çocuk gözüyle bakmıyordu! Şu son zamanlarda, bazı sözleri ve davranışları onu korkutmuştu. Bu yüzden dehşete kapıldığını hatırladı. Bu karamsar düşünceleri kafasından atmaya çalışıyordu. Aglaya’nın içinden ne gibi düşünceler geçiyordu? Aglaya’ya güveniyordu ama yine de aklını kurcalayan bin bir soru vardı. Bugün her şey açığa çıkacak, çözümlenecekti. Korkunç bir düşünceydi bu! Ve ‘o kadın’ yine karşısına çıkmıştı. Son anda ortaya çıkıp bütün kaderini değiştireceğinden daima kuşkulanmıştı. Bu kuşkuyu nöbet anında bile içinde taşıdığına yemin edebilirdi! Onu son zamanlarda unutmaya çalışmak istemesi de yalnızca ondan korktuğu içindi. O halde? Onu seviyor muydu yoksa nefret mi ediyordu? Bu bakımdan içi rahattı, kimi sevdiğini biliyordu… Onu korkutan iki kadının görüşmeleri değildi; Nastasya Filipovna’nın kendisiydi. Birkaç gün sonra, bu nöbet anlarında, onun gözlerini gördüğünü, garip sözler söylediğini hatırladı. Nöbet anlarından sonra pek az şey kalıyordu aklında. Vera’nın ona yemek getirdiğini, yediğini hayal meyal anımsamıştı ama daha sonra uyuyup uyumadığını bilmiyordu. Ancak Aglaya’nın o akşam ansızın taraçaya girdiğini çok iyi hatırlıyordu. Onu karşılamak için sıçrayarak kalkmıştı. Saat yediyi çeyrek geçiyordu. Aglaya yalnızdı; aceleyle son derece sade giyinmişti. Sırtında hafif bir manto vardı. Yüzü solgundu ama gözleri Prensin evvelce hiç görmediği biçimde parlıyordu. Aglaya dikkatle ona baktı.</p>

      <p class="e-paragraf">Sakin, kısık bir ses tonuyla: “Hazırsınız” dedi. “Giyinmişsiniz, şapkanız elinizde. Biri size haber verdi demek… Kim olduğunu biliyorum. İpolit değil mi?”</p>

      <p class="e-paragraf">“Evet , o söyledi…” diye kekeledi Prens, neredeyse bayılacaktı.</p>

      <p class="e-paragraf">“Gidelim. Benimle gelmeniz gerektiğini biliyorsunuz. Buna gücünüz vardır sanırım.”</p>

      <p class="e-paragraf">“Var ama… böyle bir şey olabilir mi?”</p>

      <p class="e-paragraf">Prens birden durdu, tek söz bile söyleyemiyordu. Bu çılgın kızı durdurmak yerine bir köle gibi peşinden gitti. Düşünceleri ne denli karmaşık olsa da, kendisi ona katılmasa da, genç kızın mutlaka oraya gideceğini anlıyordu. Yol boyunca hiç söz etmeden, sessizce yürüdüler. Prens onun yolu iyi bildiğini fark etti. Ona az ötede, daha sapa bir sokaktan geçmelerini teklif edince Aglaya kısa bir an düşündü ve sonra, “Fark etmez!” dedi kısaca. Darya Alekseyevna’nın tahtadan yapılmış eski evine yaklaştıkları zaman, süslü bir kadınla genç bir kızın aşağı indiğini gördüler. Merdivenin önünde bekleyen gösterişli bir arabaya bindiler; gülüyor, sesli sesli konuşuyorlardı, yeni gelenlere bakmadılar bile. Araba uzaklaşır uzaklaşmaz, kapı yeniden açıldı ve Rogojin onları içeri aldı, sonra kapıyı kapattı.</p>

      <p class="e-paragraf">“Bütün evde dördümüzün dışında kimse yok” dedi yüksek sesle ve Prensi tuhaf bakışlarla süzdü.</p>

      <p class="e-paragraf">Nastasya Filipovna onları ilk odada bekliyordu. Karalara bürünmüştü. Gelenleri karşılamak üzere ayağa kalktı ama gülümsemedi ve Prense bile elini uzatmadı.</p>

      <p class="e-paragraf">Aglaya’ya dikkatle ve endişeyle baktı. Birbirlerinden uzağa oturdular; Aglaya, odanın köşesindeki divana, Nastasya Filipovna da pencerenin yanına oturdu. Prens ve Rogojin ayaktaydılar, kimse oturmalarını söylememişti. Prens, Rogojin’e acı dolu bir merakla baktı. Rogojin hâlâ gülümsüyordu. Sessizlik birkaç dakika daha sürdü.</p>

      <p class="e-paragraf">Sonunda Nastasya Filipovna’nın yüzü karardı, bakışları sert ve nefret doluydu. Aglaya, utangaç duruyordu ama korkmadığı belliydi. İçeri girerken, öteki kadına şöyle bir bakmıştı; ardından düşüncelere dalıp başını eğmişti. Bakışlarını bir iki kez odada gezdirince, yüzünde sanki bu odada bulunduğu için kirleneceğinden korkar gibi bir tiksinti belirdi. Elinde olmadan giysisini düzeltti, kanepenin köşesine dek çekilerek yer değiştirdi. Yaptıklarının farkında değildi ama bu daha da kırıcıydı. Sonunda Aglaya, gözlerini Nastasya Filipovna’nın gözlerine dikti ve bir anda öteki kadının kinli bakışında neler gizlendiğini olanca açıklığıyla kavradı. Kadın, kadını anladı. Aglaya titredi, iki kez duraksayarak çok alçak sesle:</p>

      <p class="e-paragraf">“Sizi neden çağırdığımı biliyorsunuz kuşkusuz” dedi.</p>

      <p class="e-paragraf">“Hayır, bilmiyorum” dedi Nastasya Filipovna, soğuk bir tavırla.</p>

      <p class="e-paragraf">Aglaya kızardı. “Bu kadının” evinde, yanında olmaktan ve cevabına ihtiyaç duymaktan garip bir şaşkınlık duyuyordu. Nastasya Filipovna’nın sesini duyar duymaz, bedeni ürpermişti. Bu öteki kadının gözünden kaçmadı.</p>

      <p class="e-paragraf">Aglaya üzgün gözlerle yere bakarak alçak sesle: “Her şeyi biliyorsunuz… Ama anlamıyormuş gibi davranıyorsunuz” dedi.</p>

      <p class="e-paragraf">Nastasya Filipovna, belli belirsiz bir gülümsemeyle: “Neden böyle davranayım?” dedi.</p>

      <p class="e-paragraf">“Durumumdan yararlanmak istiyorsunuz… Sizin çatınızın altındayım ne de olsa” dedi Aglaya, gülünç bir acemilikle.</p>

      <p class="e-paragraf">“Bu durumun sorumlusu ben değilim, sizsiniz!” diye bağırdı Nastasya Filipovna. “Sizi buraya çağıran ben değilim. Şu ana dek sebebini bilmediğim bu görüşmeyi siz istediniz.”</p>

      <p class="e-paragraf">Aglaya, kibirle başını kaldırdı: “Dilinizi tutun. Buraya sizin silahlarınızla savaşmaya gelmedim ben…”</p>

      <p class="e-paragraf">“Ya, demek buraya savaşmaya geldiğinizi itiraf ediyorsunuz… Oysa ben sizi… daha akıllı sanırdım…”</p>

      <p class="e-paragraf">Artık nefretlerini saklamaya çalışmıyorlardı. Ama bu kadınlardan biri, yakın zamanda, ötekine coşkulu mektuplar yazmıştı. Daha ilk bakışta, ilk sözlerden sonra, bu mektuplarda yazılan sevgi sözleri nasıl olmuş da silinivermişti? O anda odada bulunan dört kişiden hiçbiri bunu tuhaf bulmuyordu. Prens, bir gün evvel böyle bir olayı düşünde görse inanmazdı; şimdi sanki her şeyi önceden sezmiş gibi duruyordu. İnanılması zor bir rüya, şu anda acımasız bir gerçeğe dönüşmüştü. Şu anda kadınlardan biri, ötekini öylesine küçümsüyordu ki bunu gösterme arzusuyla yanıp tutuşuyordu. Rogojin’in ertesi gün dediği gibi belki de, yalnızca bu amaçla gelmişti. Öteki kadın, sarsılmış aklı ve hasta ruhu yüzünden karşısındakinin tam anlamıyla kadınca hakaretlerini görünce, önceden hazırladığı her şeyi unutmuştu. Prens, Nastasya Filipovna’nın mektuplardan söz etmeyeceğine emindi. Genç kadının ateş saçan gözlerinden, onları yazmanın neye mal olduğu açıkça görülüyordu. Aglaya’nın da onlardan söz etmemesi için ömrünün yarısını seve seve verirdi.</p>

      <p class="e-paragraf">Aglaya kendini toparlamıştı.</p>

      <p class="e-paragraf">“Beni yanlış anladınız” dedi. “Sizi sevmesem de buraya kavga etmeye gelmedim… Ben… Sizinle insan gibi konuşmaya geldim. Sizi bu görüşmeye çağırırken, neler söyleyeceğimi kararlaştırmıştım. Beni anlasanız da anlamasanız da kararımdan vazgeçecek değilim. Mektuplarda yazdıklarınıza sözlü olarak cevap vermek istiyorum, böylesi daha iyi olur diye düşünmüştüm. İşte cevabım: Tanıştığımız ilk gün Prens Lev Nikolayeviç’e acımıştım, özellikle de doğum gününüzde verdiğiniz davette olup bitenleri öğrenince… Onun bu denli saf oluşuna… böyle bir kadınla mutlu olacağına inandığı için acıdım. Korktuğum şey gerçekleşti. Onu sevmeyi beceremediniz, acı çektirdiniz ve sonra onu bıraktınız. Gereğinden fazla gururlu olduğunuz… daha doğrusu gereğinden fazla kibirli olduğunuz için onu sevmeyi beceremediniz. En önemlisi de, gereğinden fazla kendinizi sevdiğiniz için… Çılgınlığa varacak derecede… Bana yazdığınız mektuplarda bu açıkça görülüyor. Onu, bu kadar saf birini, sevemezsiniz; belki de içinizden küçümseyip alay ettiniz. Siz ancak içine battığınız çukura, düşürüldüğünüze olan inancınızı sevebilirsiniz. Kendinizi düşmüş saymasanız büsbütün mutsuz olacaksınız… (Aglaya, ağzından birbiri ardına dökülen, uzun bir süre evvel hazırladığı sözleri büyük bir zevkle sıralıyor ve bunların Nastasya Filipovna’nın altüst olmuş yüzündeki etkisini kin dolu bakışlarla seyrediyordu.) Prensin bana yazdığı mektubu hatırlıyor musunuz?” diye sürdürdü. “Bu mektuptan haberiniz olduğunu, hatta onu okuduğunuzu söylemişti bana… Bu mektubu okurken, her şeyi iyice anladım. O da az önce bunu, yani size şimdi söylediklerimi kelimesi kelimesine doğrulamıştı. Bu mektuptan sonra beklemeye başladım. Buraya geleceğinizi düşündüm, çünkü Petersburg’dan vazgeçemezdiniz. Taşrada yapamazsınız, hâlâ çok genç ve güzelsiniz… Bu sözler benim değil… (Aglaya’nın yüzü kızardı ve bu kızarıklık konuşma boyunca kaybolmadı.) Prensi yeniden görünce onun durumuna çok üzüldüm. Gülmeyin, gülerseniz, bunları anlatmaya layık değilsiniz demektir…”</p>

      <p class="e-paragraf">Nastasya Filipovna, ciddi ve üzgün bir tavırla, “Gülmediğimi görüyorsunuz” dedi.</p>

      <p class="e-paragraf">“Aslında istediğiniz kadar gülebilirsiniz, benim için fark etmez… Ona sorduğum zaman, sizi çoktandır sevmediğini, sizi hatırlayınca üzüldüğünü, sizi düşünürken, yüreğinde yaralar açıldığını söyledi. Ömrümde onun kadar temiz yürekli, sonsuz güvene sahip birine rastlamadığımı da söylemek istiyorum. İsteyen herkesin onu aldatabileceğini, kendisini her aldatanı da kolayca bağışlayabileceğini anladım ve onu bu yüzden sevdim…”</p>

      <p class="e-paragraf">Aglaya, söylediklerine kendi de şaşmış gibi durdu. Aynı anda bakışları gururla parladı. Ağzından kaçırdığı bu itirafa, karşısındaki gülmeye başlasa bile buna kesinlikle aldırmayacak gibiydi.</p>

      <p class="e-paragraf">“Size her şeyi söyledim, sizden ne beklediğimi anlamışsınızdır…”</p>

      <p class="e-paragraf">“Belki de anlamışımdır, ama bunu kendiniz söyleyin” dedi Nastasya Filipovna yavaşça.</p>

      <p class="e-paragraf">Aglaya’nın yüzü öfkeden kızardı.</p>

      <p class="e-paragraf">Sözcükleri tane tane telaffuz ederek, kararlı bir tavırla: “Size, onun bana karşı hissettiklerine ne hakla karıştığınızı sormak istiyorum” dedi. “Hangi hakla bana mektup yazmaya cesaret ettiniz? Onu bu kadar aşağılayarak rezilce bırakıp kaçtıktan sonra, ona ve bana, her an onu sevdiğinizi nasıl söyleyebiliyorsunuz?”</p>

      <p class="e-paragraf">“Onu sevdiğimi ne ona ne de size söyledim” dedi Nastasya Filipovna güçlükle. “Haklısınız ondan kaçtım…” Nastasya Filipovna’nın sesi bu son sözlerde iyice kısılmıştı.</p>

      <p class="e-paragraf">“Ne demek onu sevdiğinizi ‘ne ona ne de bana’ söylediniz!” diye bağırdı Aglaya. “Peki ya mektuplarınız? Bizi evlendirmek, beni, ona varmak için ikna etmek isteyen kim? Bu başlı başına bir ilan değil midir? Neden aramıza giriyorsunuz? Önceleri ondan nefret etmemi sağlayıp ondan kaçmamı ve böylece ilişkimizi sonlandırmayı istediğinizi sanıyordum. Asıl amacınızı sonradan anladım. Büyüklük yaptığınıza inanıyordunuz bu çalımlarla… Kendinize bu kadar önem veren siz, onu sevebilir miydiniz? Bana bu gülünç mektupları yazacak yerde, neden buradan gitmediniz? Sizi çok seven, sizinle evlenerek sizi şereflendirecek olan bu namuslu adamla neden evlenmiyorsunuz peki? Nedeni çok açık: Rogojin’le evlenirseniz, düşmüş bir kadın olmayacaksınız artık! Hatta aksine, şerefli bir kadın olacaksınız! Yevgeni Pavloviç çok şiir okuduğunuzu… durumunuza göre fazlaca iyi eğitimli olduğunuzu söylemişti. Okumayı çok seviyormuşsunuz, çalışmaya yeğlermişsiniz; buna kibirli oluşunuzu da katarsak, her şeyi daha açık görürüz…”</p>

      <p class="e-paragraf">“Peki ya siz? Siz okumayı çalışmaya yeğleyen kibirli biri değil misiniz?”</p>

      <p class="e-paragraf">Konuşma hızla ve açıkça, beklenmedik bir noktaya gelmişti. Beklenmedik olmasının nedeni, Nastasya Filipovna’nın Pavlovsk’a gelirken bazı umutlar besliyor olmasıydı. Gerçi olacaklardan pek ümitli değildi ve daha ziyade kötü bir şeyler bekliyordu… Aglaya ise dağdan yuvarlanır gibi heyecanlanmış, intikam alma zevkinden kendini kurtaramamıştı. Nastasya Filipovna, onu bu durumda görünce tuhafına gitmiş, gözlerine inanamamıştı. Yevgeni Pavloviç’in öne sürdüğü gibi şiire, edebiyata düşkün bir kadın mıydı yoksa Prensin inandığı gibi aklını mı yitirmişti? Aslında kimi zaman küstah ve sinsi görünmesine rağmen, sanıldığından daha yumuşak, utangaç ve saftı. Gerçekten de onda pek çok hülyalı, içine kapanık yanlar da vardı ama duyguları güçlü ve derindi… Prensin yüzünde beliren acı, Aglaya’nın gözünden kaçmadı; vücudu nefretle titredi.</p>

      <p class="e-paragraf">Nastasya Filipovna’nın sorusuna tarifsiz bir kibirle karşılık verdi: “Benimle nasıl böyle konuşabilirsiniz?”</p>

      <p class="e-paragraf">“Yanlış anlamış olmalısınız” dedi şaşırarak. “Nasıl konuşmuşum sizinle?”</p>

      <p class="e-paragraf">“Namuslu bir kadın olmak istediyseniz, neden sizi baştan çıkarıp kötü yola düşüren Totzki’yi gösteriş yapmadan, bırakıp gitmediniz?” dedi sebepsiz yere Aglaya.</p>

      <p class="e-paragraf">“Hakkımda ne biliyorsunuz ki beni yargılamaya kalkışıyorsunuz?” dedi Nastasya Filipovna. Beti benzi atmış, ürpermişti.</p>

      <p class="e-paragraf">“Çalışacağınız yerde, düşmüş melek rolünü oynayarak zengin Rogojin’e sığındığınızı biliyorum. Totzki’nin bu düşmüş melek yüzünden kendini vurmak istemesine şaşmamalı!”</p>

      <p class="e-paragraf">Nastasya Filipovna acı ve tiksintiyle: “Kesin şunu!” dedi. “Siz beni, nişanlısıyla mahkemelik olan Darya Alekseyevna’nın oda hizmetçisi kadar bile anlamadınız. O sizden daha iyi anlardı…”</p>

      <p class="e-paragraf">“Büyük bir ihtimalle çalışarak hayatını kazanan namuslu bir kızcağızdır. Bir hizmetçiden neden böyle küçümseyerek söz ediyorsunuz?”</p>

      <p class="e-paragraf">“Onu değil, çalışmaktan söz eden sizi küçümsüyorum.”</p>

      <p class="e-paragraf">“Namuslu olmak isteseydiniz, çamaşırcılık yapardınız.”</p>

      <p class="e-paragraf">Kadınlar sapsarı yüzle ayağa kalktılar, birbirlerini süzdüler.</p>

      <p class="e-paragraf">“Aglaya, sakin olun! Haksızlık ediyorsunuz!” diye bağırdı Prens, kendinden geçerek.</p>

      <p class="e-paragraf">Rogojin, artık gülümsemiyordu; kollarını kavuşturmuş, dudaklarını büzmüş dinliyordu.</p>

      <p class="e-paragraf">Nastasya Filipovna öfkeden tir tir titreyerek: “Şu soylu genç kıza bir bakın!” dedi. “Ben de onu melek sanıyordum! Aglaya İvanovna, mürebbiyeniz olmadan buraya nasıl gelebildiniz? Size buraya neden geldiğinizi açık açık söyleyeyim mi? Korktunuz, bu yüzden geldiniz!”</p>

      <p class="e-paragraf">Aglaya, öteki kadının onunla böyle konuşmaya cesaret edişine safça şaşırıp kendinden geçmişti. “Sizden mi korktum?” diye sordu.</p>

      <p class="e-paragraf">“Evet benden! Buraya gelmeye karar verdiğinize göre, benden korkuyorsunuz demektir. İnsan korktuğu birini küçümsemez. Size saygı duyduğuma inanamıyorum! Benden neden korktuğunuzu ve buraya ne amaçla geldiğinizi söyleyeyim mi? Kimi daha çok sevdiğini öğrenmek istediniz. Çünkü onu korkunç derece kıskanıyorsunuz…”</p>

      <p class="e-paragraf">“Sizden nefret ettiğini söylemişti bana” diye kekeledi Aglaya.</p>

      <p class="e-paragraf">“Olabilir, ben zaten ona layık değildim… Ama yalan söylüyorsunuz sanırım! O benden nefret etmez, böyle bir şey de söylemez! Yine de durumunuzu göz önüne alarak sizi bağışlamaya hazırım. Ama hakkınızda daha iyi düşündüğümü söylemeden edemeyeceğim. Sizi daha akıllı, hatta daha güzel sanıyordum! Tanrı şahidimdir! Hadi, hazinenizi alın… Size nasıl da şaşkın şaşkın bakıyor! Onu alın ama bir şartla: Hemen buradan çıkın! Hemen şimdi!”</p>

      <p class="e-paragraf">Nastasya Filipovna bir koltuğa yığılıp ağlamaya başladı. Ama gözleri birden parladı. Aglaya’ya dik dik baktı, ayağa kalktı:</p>

      <p class="e-paragraf">“İster misin ona şu anda… em-re-de-yim… duyuyor musun beni? Seni hemen terk eder, yanımda kalır ve benimle evlenir. Sana gelince, sen de koşarak, yalnız başına eve dönersin. İster misin? İster misin?” diye bağırdı deli gibi, belki de bunları söylediğine kendisi de inanamıyordu.</p>

      <p class="e-paragraf">Dehşete kapılan Aglaya, kapıya koştu ama eşikte taş kesilmiş gibi durakaldı ve dinledi.</p>

      <p class="e-paragraf">“Rogojin’i kovmamı ister misin, hemen şimdi? Ne o, Rogojin’le seni sevindirmek için evleneceğimi sanıyordun herhalde? Hemen şimdi senin yanında, ‘Rogojin git!’ diyeyim, Prense ise ‘Verdiğin sözü hatırlıyor musun?’ diye sorayım. Tanrım, onların karşısında neden kendimi küçük düşürdüm sanki? Prens, sen değil miydin, ne olursa olsun peşimden geleceğini ve beni hiç bırakmayacağını söyleyen? Beni seveceğini… Bana saygı… Evet, bunu da söylemiştin… Sana engel olmamak için yolundan çekilen bendim… Ama istemiyorum! O bana neden sokak kadınıymışım gibi davrandı? Sokak kadını mıyım değil miyim Rogojin’e sor, o sana söyler! Şimdi o beni rezil ettikten sonra, benden sırt çevirip, onunla kol kola gideceksin öyle mi? Lanet olsun sana, bir tek sana güvenmişim ben. Git Rogojin, artık seni de istemiyorum!” diye bağırdı çıldırmış gibi. Sözler güçlükle çıkıyordu göğsünden. Yüzü, dudakları çarpılmıştı. Söylediklerinin tek sözüne bile inanmıyor olabilirdi ama bu anı elinden geldiğince uzatmak istiyordu. Geçirdiği nöbet öyle şiddetliydi ki Prens onun öleceğini sandı.</p>

      <p class="e-paragraf">Eliyle Aglaya’ya Prensi göstererek: “Bak ona!” diye bağırdı. “Hemen şu anda seni bırakıp bana gelmezse senin olsun, onu sana bırakıyorum, artık istemem!”</p>

      <p class="e-paragraf">O da, Aglaya da Prensin cevabını bekler gibi hareketsiz duruyorlardı. İkisi de Prense delici bakışlarını yöneltmişti. Ama Prens bu çağrıyı anlamamış gibiydi. O ancak karşısındaki çaresiz ve deli yüzü, yüreğinde yaralar açan o yüzü görüyordu. Buna daha fazla dayanamadı, Nastasya Filipovna’yı göstererek Aglaya’ya döndü:</p>

      <p class="e-paragraf">“Ne olur” dedi yalvarırcasına ve sitemle. “Ne kadar… Mutsuz olduğunu görmüyor musunuz?”</p>

      <p class="e-paragraf">Daha fazla konuşamadı. Aglaya’nın korkunç bakışı devam etmesine engel olmuştu. Bu bakışta öyle büyük bir acı ve aynı zamanda öyle sonsuz bir kin gördü ki çığlık atarak ona doğru koştu. Ama geç kalmıştı. Aglaya, onun bir anlık kararsızlığına bile dayanamamış, elleriyle yüzünü saklayarak “Tanrım!” diye bağırıp kendini odadan dışarı atmıştı. Rogojin ona sokak kapısını açmak için ardından koştu.</p>

      <p class="e-paragraf">Prens de peşinden fırladı ama eşikte iki el onu yakaladı. Nastasya Filipovna yorgunluk ve acıdan çarpılmış yüzüyle ona dik dik bakıyor, morarmış dudaklarıyla:</p>

      <p class="e-paragraf">“Onun peşinden mi gidiyorsun?” diye kekeliyordu.</p>

      <p class="e-paragraf">Prensin kollarına baygın düştü. Prens onu kaldırıp odaya taşıdı, bir koltuğa bıraktı. Sonra şaşkın şaşkın üzerine eğildi. Sehpanın üstünde bir bardak su vardı. Geri dönen Rogojin genç kadının yüzüne biraz su serpti. Nastasya Filipovna gözlerini açtı, bir an, anlamsız bakışlarla çevresine baktı. Ama kendini toplayınca, ürpererek Prense atıldı:</p>

      <p class="e-paragraf">“Sen benimsin, benim!” diye bağırdı. “Gururlu küçük hanım gitti! Hah hah ha!” Nastasya Filipovna bir sinir krizi geçiriyordu. “Ben az kalsın onu küçük hanıma bağışlıyordum! Nedenmiş? Nedenmiş? Çıldırmıştım, evet çıldırmıştım! Rogojin, git buradan! Hah hah ha!”</p>

      <p class="e-paragraf">Rogojin onlara dikkatle baktı, şapkasını aldı ve sessizce çıkıp gitti. On dakika sonra Prens, Nastasya Filipovna’nın yanında oturuyor, bakışlarını ondan ayırmadan, bir çocuk gibi yavaşça yüzünü ve saçlarını iki eliyle okşuyordu. O güldükçe gülüyor, o ağladıkça ağlıyordu. Genç kadının heyecanla ve coşkuyla anlattıklarını, hiçbir şey anlamadan dinliyor, sadece sessizce gülümsüyordu. Nastasya Filipovna üzülüp ağladığında, hemen başını, yanaklarını okşamaya başlıyor ve küçük bir kız gibi onu teselli ediyordu.</p>

      <p class="e-2-baslik">IX</p>

      <p class="e-paragraf">Önceki bölümde anlattığımız olay üzerinden iki hafta geçmişti. Bu süre içinde birçok şey öylesine değişti ki bunları açıklamadan hikâyemize devam edemeyiz. Bununla birlikte, uzun açıklamalardan kaçınarak olaylara kısaca değinmenin daha iyi olacağı kanısındayız. Bunun sebebi, bazı olayları açıklamakta zorluk çekmemizdir. Bu söylediklerimiz okuyucuya garip gelebilir; tam olarak bilmediğimiz olayları nasıl anlatabiliriz? Herhangi bir yanlış anlamaya meydan vermemek için söylediklerimizi bir misalle açıklayalım. Böylece hoşgörülü okuyucumuz hangi güçlüklerle karşılaştığımızı anlayacaktır. Ayrıca bu misal, hikâyenin akışını bozmayacağı gibi, onun devamı niteliğinde olacaktır.</p>

      <p class="e-paragraf">İki hafta sonra, yani temmuz başında kahramanımızın hikâyesi ve özellikle başından geçen son olay her yerde, Lebedev’in Ptizin’in, Darya Alekseyevna’nın villalarının bulunduğu sokaklarda, kısacası bütün kasabada ve çevresinde anlatılan eğlendirici bir fıkraya dönüştü. Neredeyse herkes, kasaba halkı, villa sakinleri, müzik dinlemeye gelenler, aynı hikâyeyi yüzlerce farklı biçimde yaydılar. Buna göre bir Prens, namuslu ve soylu bir evde rezalet çıkarmış, nişanlı olduğu halde söz konusu ailenin kızını yüzüstü bırakıp adı herkesçe bilinen hafifmeşrep bir kadına abayı yakmıştı. Bütün ilişkilerini keserek çevresinin karşı koymasına aldırmadan burada, Pavlovsk’ta herkesin gözü önünde, bu düşmüş kadını nikahına geçirmeye niyetliymiş. Bu hikâye birçok rezil tarafından ayrıntılarla süslenmiş ve tanınmış birçok kişinin isimleri karıştırılmıştı; öyle ki herkesin merakını uyandırıp dedikoduya neden olması gayet doğaldı. En kurnazca, aynı zamanda en akla yatkın yorum, akıllı geçinen ve her zaman, her çevrede bu tür hikâyeleri yayıp yorumlamayı iş edinmiş birkaç dedikoducu tarafından yapılıyordu. Bunlara göre, iyi aileden, servet sahibi, budala, demokrat, Turgenyev’in çağdaş nihilizmiyle aklını bozmuş, Rusçayı pek az bilen genç Prens, General Epançin’in kızına tutulmuş ve kendisini nişanlı olarak kabul ettirmişti. Ama Prensin hikâyesi kısa süre evvel yayımlanan genç bir Fransız papaz okulu öğrencisinin hikâyesine benzemiş. Bu papaz okulu öğrencisi, okulu bitirip gerekli törenler yapıldıktan sonra, Piskopos’a yazdığı mektupta, Tanrı’ya inanmadığı için halkı aldatarak bedavadan ekmek yemek istemediğini, bu yüzden istifa ettiğini, mektubunu liberal gazetelerde yayımlatacağını bildirmiş. Prens de aynı bu tanrıtanımaz gibi davranmış. Bu arada nişanlısının evinde verilen, seçkin tabakadan insanların bulunduğu bir davette herkese hakaret etmiş ve nişanlısını küçük düşürmüş. Sonunda ise onu dışarı atmak isteyen uşaklara karşı direnirken, çok güzel bir Çin vazosunu kırmış. Bu hikâyeye çağdaş bir anlayış eklemeyi de unutmamışlardı: Bu genç budala, aslında nişanlısı olan Generalin kızını çok seviyormuş ama nihilizmin savunucusu olduğu için onunla bozuşmuş. Düşmüş bir kadınla evlenerek kadınları ahlâksız ya da ahlâklı olarak ayırmadığını göstermek istiyormuş. Hatta belki de ona göre düşmüş kadın düşmemiş kadına göre daha değerliymiş. Bu açıklama sayfiyede bulunan herkesçe kabul edildi. Yine de anlatılan bu hikâyede anlaşılmayan bazı ayrıntılar da mevcuttu. Ayrıntılara göre genç kız, (bazılarına göre kendisini iğfal edeni) nişanlısını öyle seviyordu ki terk edildiğinin ertesi günü, onu görebilmek için metresinin evine kadar gitmişti. Kimileri de tam tersine, Prensin kendisi onu metresinin evine nihilizm yüzünden, yani rezalet çıkarmak, utandırmak için çağırdığını iddia ediyordu.</p>

      <p class="e-paragraf">Bize gelince, biz yalnızca söz konusu evliliğin gerçekten de kararlaştırıldığını ve Prensin hazırlıklarla ilgilenmek üzere Lebedev’i, Keller’i, bir de Lebedev’in bir tanıdığını görevlendirdiğini biliyoruz. Nastasya Filipovna’nın, sabırsızlanarak törenin olabildiğince erken olmasında üstelediğini, Prensin nikâh şahidi olarak Keller’i seçtiğini, gelinin şahitliğini ise Burdovski’nin yapacağını ve düğünün, temmuz başında yapılacağını da biliyoruz.</p>

      <p class="e-paragraf">Gerçek olduklarından şüphe duymadığımız bu ayrıntılar dışında, bunlara uymadıkları için bizi çok şaşırtan bazı ayrıntılar da mevcut. Mesela, Prensin Lebedev’i ve diğerlerini hazırlık yapmaları için görevlendirdiği halde, aklının kesinlikle başka yerde olduğunu ve evlenmek üzere olduğunu neredeyse unuttuğunu biliyoruz. Peki ama ne düşünüyordu Prens? Nikahın bir an evvel gerçekleşmesi için üsteleyenin Prens değil Nastasya Filipovna olduğu doğruydu ama öte yandan kendisi de bunu direnmeden, hatta biraz dalgın bir şekilde kabul etmişti. O anda kendisinden farklı, çok daha sıradan bir şey istenseydi kuşkusuz onu da kabul ederdi. Buna benzer birkaç misal daha verebiliriz ama bunlar hikâyeyi aydınlatmak yerine kafamızı daha da fazla karıştıracak türdendir.</p>

      <p class="e-paragraf">Bir örnek daha verelim: Bu iki hafta boyunca Prensin, bütün günlerini Nastasya Filipovna’yla geçirdiğini, onunla birlikte gezmeye, müzik dinlemeye gittiğini, onu bir saat bile görmese meraklanmaya başladığını (ki bunlar onu içtenlikle sevdiğinin kanıtıdır) biliyoruz. Genç kadının konu ne olursa olsun ona anlattıklarını, saatlerce, tatlı, sevecen bir gülümsemeyle dinliyor ve kendisi hemen hemen hiç konuşmuyordu. Ama bu arada sık sık, hatta her gün Epançinler’e gittiğini ve bunu ondan saklamadığını, bu ziyaretlerin Nastasya Filipovna’yı çok üzdüğünü de biliyoruz. Epançinler’in Pavlovsk’taki son günlerine dek Prensi kabul etmediklerini, Aglaya’yla bütün görüşme teşebbüslerini engellediklerini biliyoruz. Prens her gün Epançinler’e gidiyor, kapıdan içeri alınmadığı için tek kelime etmeden geri dönüyordu. Ama ertesi gün tekrar gidiyor ve doğal olarak yeni bir retle karşılaşıyordu. İki kadının buluştuğu gün, Aglaya Nastasya Filipovna’nın evinden kaçtıktan bir saat sonra, Prensin onu bulmak umuduyla Epançinler’e gittiğinden de haberimiz var. Aglaya henüz eve dönmemişti. Evdekiler onun Prensle birlikte Nastasya Filipovna’nın evine gittiğini öğrenince bunu heyecan ve korkuyla karşılamışlardı. Lizaveta Prokofyevna, kızları, hatta Prens Şç., Prense karşı çok sert davranıp, artık bu eve gelmemesini söylemişlerdi. Özellikle de o sırada Varvara Ardalyonovna gelip Aglaya İvanovna’nın yaklaşık bir saattir onlarda ve çok kötü bir durumda olduğunu, artık kendi evine dönmek istemediğini söyleyince… Lizaveta Prokofyevna’yı çok üzen bu haber doğruydu. Gerçekten de Nastasya Filipovna’nın yanından ayrıldıktan sonra, Aglaya evdekilere görünmektense ölmeyi yeğlemişti ve bu yüzden de Nina Aleksandrovna’nın evine sığınmıştı. Varvara Ardalyonovna da fazla vakit geçirmeden durumu genç kızın ailesine bildirmenin yararlı olacağını düşünmüştü. Epançin ailesi, o anda eve dönen babayla birlikte hemen Nina Aleksandrovna’nın evine koştu. Prens Lev Nikolayeviç de duyduğu acı sözlere ve kovulmasına rağmen, Epançiler’in peşinden gitti. Ama Varvara Ardalyonovna’nın talimatı üzerine onu Aglaya’nın yanına bırakmadılar. Aglaya, annesiyle kız kardeşlerinin kendisi için gözyaşı döktüklerini, kızmadıklarını görünce, kucaklarına atıldı ve onlarla birlikte hemen evine döndü. Anlatılanlara göre Gavrila Ardalyonoviç bir kez daha kaderin oyununa geldi (Gerçi bu dedikodunun aslı pek çıkmadı) ve Varvara Ardalyonovna Epançinler’e gittiğinde Aglaya’yla baş başa kalınca ona aşkından söz etmek için fırsattan yararlanmak istemişti. Ama Aglaya onun bu sözlerini, acısını ve gözyaşlarını unutarak, kahkahalar içinde dinlemişti. Sonra sevgisini kanıtlamak için mum alevinde parmağını yakmaya hazır olup olmadığını sormuştu. Rivayete göre Gavrila Ardalyonoviç bu istek karşısında şaşırmış, onun çarpılmış yüzünü gören Aglaya da gülme krizine tutularak Nina Aleksandrovna’nın yanına kaçmıştı. Nitekim anne babası geldiklerinde de kendisini orada bulmuşlardı. Bunu ertesi gün pense, hasta yatağından artık kalkamayan ve sırf bu haberi vermek için onu yanına çağıran İpolit anlattı. İpolit’in bunları nasıl öğrendiğini bilmiyoruz. Ama Prens, Aglaya’nın mumda parmak yakma isteğini duyunca İpolit’in şaşkın bakışları önünde kahkahayla güldü; hemen ardından da ağlamaya başladı… Kısacası o günlerde Prens çok huzursuzdu; büyük bir endişe, telaş ve sıkıntı içindeydi. İpolit, açık açık onun aklını kaçırmış olduğunu söylüyordu. Ama henüz bundan emin olamayız.</p>

      <p class="e-paragraf">Yorumlamaktan kaçındığımız olayları anlatırken, amacımız, kahramanımızın yapıp ettiklerini okuyucunun gözünde aklamak değildir. Prensin dostları bile davranışlarına isyan ediyordu. Biz de bu tepkiye katılmaya hazırız. Vera Lebedeva, Kolya, Keller (nikâh şahidi seçilmeden evvel) ve Lebedev, Prensin davranışlarını kabul edilemez olarak nitelendiriyor ve ona karşı çıkıyorlardı. Hatta Lebedev bazı dolaplar çevirmeye başlamıştı ve bunun tek sebebi Prensi durdurmaktı. Biz Yevgeni Pavloviç’in, Nastasya Filipovna’nın evindeki olayın altıncı ya da yedinci gününde, Prense açık açık, dostça söylediği, ruhsal açıdan derin manalar yüklü sözlerine katılıyoruz. Bu arada şunu da ilave etmeliyiz: Sadece Epançinler değil, onlarla doğrudan ya da dolaylı olarak ilgili kişiler dahi Prensle bozuştular. Prens Şç. onunla karşılaşınca, başını çevirip selamını almadı. Bir tek Yevgeni Pavloviç, Epançinler’e her gün gittiği ve eskisinden daha iyi karşılandığı halde, Prensle ilişkisini kesmedi ve bunun kendisini küçük düşürmesinden korkmadı. Yevgeni Pavloviç, Epançinler’in Pavlovsk’tan ayrılışlarının ertesi günü Prensi ziyaret etti. İçeri girerken, kasabada dolaşan söylentilerden haberdardı; hatta bunların yayılmasında onun da biraz payı vardı. Prens onu görünce çok sevindi ve sözü hemen Epançinler’e getirdi. Böyle safça ve dürüst bir giriş Yevgeni Pavloviç’in dilini çözdü ve doğrudan konuya girmesine yol açtı.</p>

      <p class="e-paragraf">Prens, henüz Epançinler’in gittiklerini bilmiyordu. Bu haber onu sarstı, yüzü sapsarı kesildi ama bir dakika sonra, düşünceli düşünceli başını sallayarak, “Zaten böyle olması gerekirdi” diye mırıldandı. Sonra hemen nereye gittiklerini öğrenmek istedi.</p>

      <p class="e-paragraf">Bu arada Yevgeni Pavloviç onu dikkatle süzüyordu; aceleciliği, yönelttiği soruların saflığı, heyecanı, endişesi, coşkusu, bütün bunlar onu şaşırtıyordu. Yine de Prense kibarca, bütün ayrıntılarıyla bildiklerini anlattı çünkü Prens aslında birçok olayın farkında bile değildi. Aglaya’nın gerçekten hasta olduğunu, üç gecedir ateşinin düşmediğini, ama artık iyileştiğini doğruladı. “Neyse ki evdekiler sakinleşti! Eski olaylardan, sadece Aglaya’nın önünde değil o yokken bile söz edilmiyor. Anneyle baba, bu sonbahar yurt dışına bir seyahat planlıyorlar; Adelaida’nın düğününden hemen sonra. Aglaya da sessizce bunu onayladı.” Yevgeni Pavloviç de belki yurt dışına gidecekti. Prens Şç. bile, işlerini düzene koyunca Adelaida’yla birlikte bir iki aylığına aileye katılabilirmiş. Bir tek General kalıyormuş. Şimdi bütün aile Petersburg’a, yirmi fersah uzaktaki, Kolmino’daki köşklerine taşınmışlar. Prenses Belokonskaya henüz Moskova’ya dönmemiş ve söylentilere göre mahsus bunu geciktiriyormuş. Lizaveta Prokofyevna, bütün bu olan bitenlerden sonra artık Pavlovsk’ta kalmalarının imkânsız hale geldiğini savunuyormuş. Yevgeni Pavloviç, kasabada dolaşan söylentileri kendisine günü gününe bildiriyormuş. Epançinler’in Elagin’deki villalarına gitmeleri bile pek mümkün görünmüyormuş.</p>

      <p class="e-paragraf">“En iyisi de bu” diye ilave etti Yevgeni Pavloviç. “Buna siz de katlıyorsunuz umarım Prens. Onunla evleneceğinizi biliyorlar… Buna rağmen her gün, kapıdan içeri alınmasanız da, ziyaretlerinize devam ediyorsunuz…”</p>

      <p class="e-paragraf">“Evet. Aglaya İvanovna’yı görmek istemiştim” dedi Prens, başını sallayarak.</p>

      <p class="e-paragraf">Yevgeni Pavloviç, dokunaklı, üzgün bir sesle: “Ah sevgili Prens, bütün bunların olmasına nasıl izin verdiniz?” diye bağırdı. “Anlıyorum, bunu beklemiyordunuz ve şaşkına döndünüz… Kıza, o çılgınlık anında karşı çıkamamış olmanızı anlıyorum… Ama bu kızın size karşı… ne kadar ciddi duygular beslediğini anlamanız lazımdı. Sizi bir başkasıyla paylaşmak istemiyordu. Onun gibi bir hazineyi kırdınız, yalnız başına bıraktınız!”</p>

      <p class="e-paragraf">“Evet, evet haklısınız. Suçluyum” dedi Prens derin bir üzüntüyle. “Biliyor musunuz, bir tek Aglaya, Nastasya Filipovna’ya bu gözle bakıyordu. Onun dışında hiç kimse böyle düşünmüyordu.”</p>

      <p class="e-paragraf">Yevgeni Pavloviç belli ki bu konu üzerinde çok düşünmüştü. Son derece büyük bir heyecanla: “Ama insanı umutsuzluğa düşüren de, bunda ciddi bir taraf olmaması!” diye bağırdı. “Beni bağışlayın Prens, bu konuda uzun uzun düşündüm. Bu meseleyi bütün ayrıntılarıyla, altı ay evveline kadar olanları biliyorum. Ve kesinlikle ortada ciddi bir şey yok! Hepsi hayal ürünü, fantazya, duman… Sadece tecrübesiz, saf bir genç kız bunları ciddiye alıp kıskanabilirdi!”</p>

      <p class="e-paragraf">Yevgeni Pavloviç bunun üzerine rahatlayarak içindekileri dökmeye başladı. Açık ve anlamlı sözlerle, ruhsal temellere dayanarak, Prense Nastasya Filipovna’yla ilişkisinin tahlilini yaptı. Zaten iyi bir hatipti ama bu kez iyice coştu.</p>

      <p class="e-paragraf">“Sizin ilişkinizde başlangıcından beri yalan bir şeyler vardı” dedi. “Yalanla başlayan şey yalanla biter, tabiatın yasasıdır bu… Size budala diyenlere katılmıyorum, bunu duymak bile kızdırıyor beni. Siz, böyle nitelendirilemeyecek kadar akıllısınız. Ama şunu da kabul etmek lazım, diğer insanlar gibi de değilsiniz; onlar gibi olamayacak kadar tuhaf birisiniz. Bence her şey sanki sizin doğuştan gelen deneyimsizliğinizden (Doğuştan, buna dikkatinizi çekerim), eşsiz saflığınızdan, ölçü duygusundan bütünüyle, şaşılacak derecede yoksun oluşunuzdan (Bunu bir kaç kez kendiniz de itiraf etmiştiniz zaten) ve de nihayet kafanızda yaşattığınız ve bunların gerçek olduğuna yürekten inandığınız bir sürü düşüncenin varlığından kaynaklanıyor. Prens, şunu da itiraf ediniz ki Nastasya Filipovna’yla ilişkinizde, sizi baştan beri şartlandıran ‘kadın sorunlarının’ da cezbedici payı vardı. Rogojin para getirdiği zaman Nastasya Filipovna’nın evinde gerçekleşen o tuhaf olayı bütün ayrıntılarıyla biliyorum.</p>

      <p class="e-paragraf">İlişkinizin, bütün bu olayın nasıl böyle garip bir şekle büründüğünü çok iyi biliyorum ve size de izah etmeye hazırım. Gençken İsviçre’de yaşadığınız yıllarda, vatan hasreti çekiyordunuz; Rusya size bilinmeyen bir ülke, vaat edilen bir toprak gibi görünüyordu. Onunla ilgili pek çok kitap okudunuz. Bunlar belki güzel eserlerdi ancak bunların size zararı dokundu. Ana yurdunuza coşkuyla geri döndüğünüzde bir şeyler yapmak, işe atılmak arzusuyla yanıyordunuz. Ama daha ilk geldiğiniz gün, sizin gibi şövalye ruhlu bir gence, düşmüş bir kadının yürek sızlatan hikâyesi anlatıldı! Aynı gün onu gördünüz; şeytani güzelliğiyle –çok güzel olduğunu ben de kabul ediyorum- büyülendiniz. Buna sinirlerinizin durumunu, hastalığınızı, Petersburg’daki buzların çözülme mevsiminin güçlü etkisini, rüya gibi bu şehirde ilk günde başınıza gelen bütün olayları da ekleyelim. Dahası, Epançinler’in üç güzel kızıyla ve özellikle de Aglaya ile tanışmanızı, yorgunluğunuzu ve Nastasya Filipovna’nın salonunda yaşananları da hesaba katarsak… O anda nasıl bir durumda olduğunuzu kendiniz de anlayabilirsiniz…”</p>

      <p class="e-paragraf">Prens kızarmaya başladı. “Evet, evet” dedi başını sallayarak. “Haklısınız… evet… Gerçekten de trende iki gecedir uyumamıştım ve kendimi de hiç iyi hissetmiyordum…”</p>

      <p class="e-paragraf">Yevgeni Pavloviç gittikçe artan bir heyecanla: “Ben de bunu söylüyorum!” diye sürdürdü. “Heyecandan sarhoş olan siz, soylu bir aileden gelme bir Prens, namuslu bir insan, bir sosyete çapkınının kötü yola düşürdüğü bir kadının namussuz sayılmayacağını kanıtlamak istediniz. Bu asil düşünceyi herkesin önünde savunma fırsatının üstüne atıldınız adeta. Tanrım, bu çok açık! Ama asıl sorun bu değil sevgili Prens; duyduğunuz doğal, içten bir duygu muydu yoksa kafanızda yaşattığınız bazı düşünce ve hayallerden mi ibaretti? Tamam, kilise böyle bir kadını bağışlamıştı ama ona, yaptıklarının iyi, kendisinin ise saygıya değer bir kadın olduğunu söylememişti! Üç ay sonra, sağduyunuzla işin aslını açıklığa kavuşturmamış mıydınız? Onun masum olduğunu varsayalım. Bu konuda fazlaca bir şey söylemek istemiyorum ama yaşadıkları, o şeytanca gururunu, o arsız, doymak bilmeyen bencilliğini temize çıkarabilir mi? Bağışlayın Prens, coştukça coştum ama…”</p>

      <p class="e-paragraf">“Evet, bütün bunlar belki de doğrudur, siz belki de haklısınız…” diye kekeledi Prens. “Ama…”</p>

      <p class="e-paragraf">“Onun acınmaya değer biri olduğunu mu söylemek istiyorsunuz iyi yürekli Prensim? Ama ona acıdığınız için ve onun hoşuna gitmesi için neden soylu ve temiz bir kızı rezil ettiniz? Ötekinin kin dolu, küçümseyici bakışları karşısında, neden bu masum kızı aşağıladınız? Acıma duygusu daha nereye kadar varabilir? İnsan sevdiği kızı, evlenmek istediği kızı, öteki kadının önünde küçük düşürüp yüzüstü mü bırakmalı?.. Bu kıza, kız kardeşlerinin, annesinin ve babasının karşısında evlenme teklifinde bulunmuşsunuz! Prens izin verirseniz sorayım, bundan sonra kendinizi dürüst ve onurlu biri olarak görüyor musunuz? Onu sevdiğinizi söyleyerek, temiz ve saf bir kızı aldatmış olmuyor musunuz?”</p>

      <p class="e-paragraf">“Evet, haklısınız! Ah, suçlu olduğumu anlıyorum” dedi Prens büyük bir üzüntüyle.</p>

      <p class="e-paragraf">Yevgeni Pavloviç öfkeyle bağırdı: “Bu kadarı sizce yeterli midir? Ah, suçluyum, diye bağırmak yeter mi? Suçlusunuz ama hâlâ aynı şekilde davranmaya devam ediyorsunuz. Olayın gerçekleştiği o gün, yüreğiniz, şu Hıristiyan yüreğiniz neredeydi? O anda onun da yüzünü gördünüz; <span class="e-italik">ötekinden</span> daha mı az acı çekiyordu? Nasıl izin verdiniz buna? Nasıl?”</p>

      <p class="e-paragraf">“Şey… Ben izin vermedim…” diye kekeledi zavallı Prens.</p>

      <p class="e-paragraf">“Nasıl izin vermediniz?”</p>

      <p class="e-paragraf">“İnanın bana, ben hiçbir şeye izin vermedim… Nasıl olup bittiğini hâlâ anlamıyorum… Ben… Aglaya İvanovna’nın peşinden koştum ama Nastasya Filipovna düşüp bayıldı… O zamandan beri de beni Aglaya İvanovna’nın yanına bırakmıyorlar.”</p>

      <p class="e-paragraf">“Öteki bayılsa da onu orada bırakıp Aglaya İvanovna’nın peşinden koşmalıydınız.”</p>

      <p class="e-paragraf">“Orada bırakamazdım… Ölebilirdi… Kendini öldürürdü, siz onu bilmezsiniz. Ben daha sonra, Aglaya İvanovna’ya her şeyi anlatacaktım… Bakın Yevgeni Pavloviç, sizin her şeyi bildiğinizi sanmıyorum… Söyleyin bana, beni neden Aglaya İvanovna’ya yaklaştırmıyorlar? Ona her şeyi izah ederdim… O gün ikisi pek anlaşamadı çünkü farklı şeyden söz ediyorlardı… Bunu size açıklayamam belki ama Aglaya’ya anlatırdım, o da beni anlardı… Aman Tanrım! Kaçtığı sırada yüzünü hatırlıyorum… Tanrım, hatırlıyorum! Gidelim, hemen gidelim…” Prens yerinden kalkmış Yevgeni Pavloviç’i kolundan çekiştiriyordu.</p>

      <p class="e-paragraf">“Nereye?”</p>

      <p class="e-paragraf">“Aglaya İvanovna’nın evine gidelim… Hemen gidelim!”</p>

      <p class="e-paragraf">“Ama size onun Pavlovsk’ta olmadığını söylemiştim. Hem gidip de ne yapacağız ?”</p>

      <p class="e-paragraf">Prens, ellerini yakarır gibi birleştirdi. “O anlayacaktır, anlayacaktır!” diye tekrarladı. “Bunun bambaşka bir şey olduğunu anlayacaktır!”</p>

      <p class="e-paragraf">“Nasıl bambaşka? Ama siz evleniyorsunuz… Evleniyor musunuz, evlenmiyor musunuz?”</p>

      <p class="e-paragraf">“Evet… Evleniyorum, evet evleniyorum!”</p>

      <p class="e-paragraf">“O halde neden bambaşka diyorsunuz?”</p>

      <p class="e-paragraf">“Evlenmemin önemi yok, bu başka bir şey!”</p>

      <p class="e-paragraf">“Nasıl başka bir şey? Evlenmenin önemi yok da ne demek? Çocuk oyuncağı mı bu? Sevdiğiniz kadını mutlu etmek için evleniyorsunuz. Aglaya İvanovna da bunu görüyor. Nasıl önemi olmazmış?”</p>

      <p class="e-paragraf">“Mutlu etmek için mi? Yo, hayır. Ben yalnızca evleniyorum. O istediği için. Evlenirsem ne olmuş yani… Önemi yok. Başka türlü davransaydım, kesinlikle ölürdü. Rogojin’le evlenmesinin çılgınlık olduğunu şimdi daha da iyi anlıyorum. Eskiden anlayamadığım birçok şeyi şimdi anlıyorum. Biliyor musunuz, ikisi karşı karşıya dururlarken, Nastasya Filipovna’nın yüzüne bakmaya dayanamadım… (Prens, sesini gizemli bir şekilde alçaltarak) Siz bunu bilemezsiniz Yevgeni Pavloviç” dedi. “Bunu kimseye, Aglaya’ya bile söylemedim. Nastasya Filipovna’nın yüzüne dayanamıyorum… Demin Nastasya Filipovna’nın evindeki daveti çok iyi anlattınız; ancak bilmediğiniz, gözünüzden kaçan bir ayrıntı var. Onun yüzü gözümün önündeydi. Ben onun yüzüne bakıyordum. Daha o sabah onun portresini görünce, yüzüne dayanamamıştım… Vera’ya, Lebedev’in kızına bakın… Bambaşka gözler… Ben Nastasya Filipovna’nın yüzünden… korkuyorum!” diye ekledi dehşet içinde.</p>

      <p class="e-paragraf">“Korkuyor musunuz?”</p>

      <p class="e-paragraf">“Evet… O deli!” diye fısıldadı Prens sapsarı kesilerek.</p>

      <p class="e-paragraf">“Bundan emin misiniz?” diye sordu Yevgeni Pavloviç, şaşırarak ve büyük bir merakla.</p>

      <p class="e-paragraf">“Eminim, artık eminim. Son günlerde bunu iyice inandım!”</p>

      <p class="e-paragraf">“Peki ama kendinize ne yapıyorsunuz böyle?” diye korkuyla bağırdı Yevgeni Pavloviç.</p>

      <p class="e-paragraf">“Demek bir tür korku yüzünden onunla evleniyorsunuz? Hiçbir şey anlamadığımı itiraf ediyorum… Durum iyice karışıyor… Belki de onu sevmiyorsunuz bile?”</p>

      <p class="e-paragraf">“Yo, onu bütün kalbimle seviyorum! Düşünün… O…şimdi tam bir çocuk gibi… Ah bir bilseniz…”</p>

      <p class="e-paragraf">“Ama aynı zamanda Aglaya İvanovna’ya da kendisini sevdiğinizi söylemiştiniz…”</p>

      <p class="e-paragraf">“Evet, evet.”</p>

      <p class="e-paragraf">“Nasıl olur? Her ikisini de sevdiğinizi mi söylüyorsunuz?”</p>

      <p class="e-paragraf">“Evet, evet.”</p>

      <p class="e-paragraf">“Sevgili Prens, kendinize gelin lütfen, ağzınızdan çıkanı kulağınız duysun!”</p>

      <p class="e-paragraf">“Ben Aglaya’sız… Onu kesinlikle görmeliyim! Ben… Çok yakında uyurken öleceğim. Bu gece öleceğimi sanıyorum. Ah, Aglaya bir bilseydi! Ona kesinlikle her şeyi söylemek istiyorum. Önemli olan onun her şeyi bilmesidir! Diğeri hakkında, özellikle de bu diğeri suçlu olduğu zamanlarda, neden <span class="e-italik">her şeyi</span> bilmemiz imkansızlaşıyor söyler misiniz? Ben de ne dediğimi bilmiyorum, aklım karıştı. Beni şaşırttınız… Acaba hâlâ yüzünde aynı ifade mi var, kaçarken yüzünde olan ifade? Ah evet, ben suçluyum! Her şeyin suçlusu benim büyük bir ihtimalle. Suçumun ne olduğunu henüz tam olarak bilmiyorum ama suçlu olduğum kesinleşiyor… Yevgeni Pavloviç, sözlerim yetersiz kaldığından size açıklayamadığım bir şey var ama Aglaya İvanovna anlayacaktır! O beni daima anlar, anlayacaktır…”</p>

      <p class="e-paragraf">“Hayır Prens, anlamayacak! Aglaya İvanovna, sizi insanca, bir hayal gibi değil, bir kadın gibi sevdi. Size bir şey söyleyeyim mi zavallı Prensim, işin doğrusu şu: Siz hiçbirini sevmediniz!”</p>

      <p class="e-paragraf">“Bilmiyorum… Bilmiyorum, olabilir, pek çok açıdan haklısınız, Yevgeni Pavloviç. Sizin kadar zeki birisini tanımıyorum Yevgeni Pavloviç! Of, işte yine başım ağrımaya başladı. Tanrı aşkına, ona gidelim. Tanrı aşkına!”</p>

      <p class="e-paragraf">“Ama size Aglaya’nın Pavlovsk’ta olmadığını söyledim, Kolmino’da.”</p>

      <p class="e-paragraf">“Kolmino’ya gidelim, hemen gidelim!”</p>

      <p class="e-paragraf">Yevgeni Pavloviç sözcükleri uzatarak, “Ol-maz!” dedi ve ayağa kalktı.</p>

      <p class="e-paragraf">“Dinleyin, bir mektup yazayım, ona götürün!”</p>

      <p class="e-paragraf">“Hayır Prens! Bana böyle görevler vermeyin, yapamam.”</p>

      <p class="e-paragraf">Ayrıldılar. Yevgeni Pavloviç’in içinde garip bir duygu vardı. Ona, Prensin akli dengesi yerinde değilmiş gibi geldi. Hem sevip hem de korktuğu bu <span class="e-italik">yüz</span> de ne demekti? Aglaya’yı kaybetmeye belki de gerçekten dayanamayıp ölecek; genç kız da Prensin onu ne kadar sevdiğini hiçbir zaman öğrenemeyecektir. Hah hah ha! İki kadını aynı anda ama farklı türden sevgiyle sevmek de ne neyin nesi? Çok ilginç… Zavallı budala! Peki şimdi ne olacak bu adamın hali?</p>

      <p class="e-2-baslik">X</p>

      <p class="e-paragraf">Prens düğüne kadar ölmese de, iyi uyuyamıyor, kötü düşler görüyordu. Yine de çevresine karşı çok iyi, halinden hoşnut davranıyordu. Bir tek yalnız başına olduğu zamanlar derin düşüncelere dalıyordu. Yevgeni Pavloviç’in gelişinden bir hafta kadar sonra, düğün hazırlıkları hızlandırılmıştı. Bu acele karşısında Prensin en yakın dostları bile, eğer böyle birileri varsa, “zavallıyı kurtarmayı” başaramamış, düş kırıklığına uğramışlardı. Söylentilere göre Yevgeni Pavloviç’in ziyaretinde, General İvan Fedoroviç ve karısı Lizaveta Prokofyevna’nın da parmağı vardı. Ama her ne kadar zavallıyı uçurumun kenarından kurtarmaya çalışmışlarsa da bu gayretlerini tek bir teşebbüsle sınırlandırdılar. Daha fazlasını yapmak için ne durumları ne de duyguları (ki bu gayet doğaldı) izin veriyordu. Daha evvel Prensin etrafındakilerin de ona isyan ettiklerini söylemiştik. Vera Lebedeva’nın elinden yalnız kalınca ağlamaktan başka bir şey gelmiyordu, ancak Prense eskisi kadar sık uğramıyordu. Bu arada Kolya, babasına son görevini yapıyordu. Yaşlı adam, ilkinden sekiz gün sonra gelen ikinci krizde vefat etmişti. Prens, ailenin yasına yürekten katılmıştı. İlk günler Nina Aleksandrovna’nın yanından ayrılmıyordu, cenaze töreninde de hazır bulundu. Pek çok kişi, Prensin kilisede olduğu sırada fısıltılar duymuştu. Sokakta ve parkta da durum aynıydı. Arabayla ya da yaya olarak geçerken herkes onu işaret ediyor, Nastasya Filipovna’yı anıyordu. Nastasya Filipovna cenazeye gelmemişti. Yüzbaşının karısı da yoktu. Lebedev, tam zamanında onu gitmekten vazgeçirebilmişti. Yas töreni Prensin üzerinde derin ve acı bir etki bıraktı. Lebedev’in sorusunun üzerine, böyle bir Ortodoks törenine ilk kez katıldığını söyledi.</p>

      <p class="e-paragraf">“Evet, tabutun içinde yatan adamın, geçenlerde başkan seçtiğimiz adam olduğuna insanın inanası gelmiyor” dedi Lebedev, alçak sesle. “Kime bakıyorsunuz?”</p>

      <p class="e-paragraf">“Hiç, galiba…”</p>

      <p class="e-paragraf">“Rogojin mi?”</p>

      <p class="e-paragraf">“O burada mı?”</p>

      <p class="e-paragraf">“Kilisede, evet.”</p>

      <p class="e-paragraf">“Gözlerini seçer gibi oldum” diye mırıldandı Prens. “Ne işi var ki burada, çağrıldı mı?”</p>

      <p class="e-paragraf">“Kimsenin aklına bile gelmedi. Aile onu tanımıyor ki… Kendisi gelmiştir, kilise herkese açık. Neden böyle şaşırdınız ki? Şu sıralar ona sık sık rastlıyorum; mesela geçen hafta onu Pavlovsk’ta dört kez gördüm.”</p>

      <p class="e-paragraf">“Ben… o zamandan beri onu hiç görmedim” diye kekeledi Prens.</p>

      <p class="e-paragraf">Nastasya Filipovna da Rogojin’e rastladığını söylemediği için Prens, Rogojin’in görünmemek için kendince sebepleri olduğunu düşündü. Gün boyu düşünceliydi Prens; Nastasya Filipovna ise tam aksine o gün bir hayli neşeliydi.</p>

      <p class="e-paragraf">Babasının ölümünden evvel Prensle barışan Kolya, nikâh şahidi olarak Keller’le Burdovski’yi önermişti. Keller’in düzgün davranacağına kefil oluyor, hatta belki faydası da dokunabilir diyordu. Burdovski ise zaten sakin ve ağırbaşlı biriydi. Nina Aleksandrovna’yla Lebedev, nikahın mevsim sona erdikten sonra yapılmasının daha iyi olacağı kanısındaydılar. Bunca gürültü patırtıya gerek var mıydı? Törenin Petersburg’da, evde yapılması daha iyi değil miydi? Prens, bu korkuların kaynağını çok iyi biliyordu. Nastasya Filipovna’nın bu şekilde istediğini belirterek konuyu kapattı.</p>

      <p class="e-paragraf">Nikah şahidi seçildiğini öğrenen Keller, ertesi gün Prensin evine geldi. Eşikte durdu, Prensi görür görmez sağ elinin işaret parmağını havaya kaldırıp yemin eder gibi:</p>

      <p class="e-paragraf">“İçki yok!” diye bağırdı.</p>

      <p class="e-paragraf">Ardından Prense yaklaştı, iki elini tutup sallayarak sıktı; olanları öğrenince ona düşman kesildiğini, bunu da bilardo oynarken ilan ettiğini söyledi. Kızgınlığının nedeni, bir dostu olarak Prensin mesela bir Prenses Rahon’la evlendiğini görmek istemesiydi. Ama şimdi, Prensin etraftaki herkesten on kat daha soylu olduğunu anlıyordu. Çünkü onun amacı şan şöhret, zenginlik, hatta şeref bile değildi, yalnızca gerçekti. Yüksek bazı kimselerden çok daha yüksekti Prens! “Ama serseri takımı bunu başka türlü düşünüyor; şehirde, evlerde, toplantılarda, meyhanelerde, bilardo salonlarında hep bu konu konuşuluyor. Duyduğuma göre, ilk gece pencerelerinizin altında bir rezalet çıkaracaklarmış. Prens, namuslu bir adamın silahına ihtiyaç duyarsanız, ertesi gün zifaf yatağınızdan kalkmadan evvel, soylu kurşunlarımdan yarım düzinesini boşaltmaya hazırım.” Keller, kiliseden gelen halkın hücumuna karşı, avluya bir yangın tulumbası yerleştirmelerini de teklif etti. Ancak Lebedev, tulumba konursa evinin yıkılacağını söyleyerek itiraz etti.</p>

      <p class="e-paragraf">“Tanrı şahidimdir Prens, bu Lebedev arkanızdan dolaplar çeviriyor. Sizi vesayet altına almak istiyorlar, düşünebiliyor musunuz? Özgürlüğünüzü, paranızı, yani bizi dört ayaklılardan ayıran en önemli iki şeyi elinizden alacaklar! Gerçeği söylüyorum. Kendi kulaklarımla duydum!”</p>

      <p class="e-paragraf">Prens kendisi de bu konuda benzer şeyler duyduğunu hatırladı ama doğal olarak bunu önemsememişti. Şimdi de Keller’in söylediklerine güldü ve hemen unuttu. Aslında Lebedev epeydir koşuşturup duruyordu. Bütün planları bir tür ilhamla doğuyordu; büyük bir coşku ve ateşle bunları gerçekleştirmeye kalkıştığında amacından öylesine uzaklaşırdı ki başlangıçtaki amacıyla bir ilgisi kalmazdı. Bu yüzden de hayatında hiçbir planını başarıyla tamamlayamamıştı. Daha sonra, nikah gününe yakın Prense gelip her şeyi itiraf etti. (Kendileriyle ilgili dolaplar çevirdiği kimselere, başarılı olamayınca, gelip itirafta bulunmak Lebedev’in huyuydu.) Bir Taleyran olmak için dünyaya geldiğini, garip bir rastlantıyla Lebedev olarak kaldığını söyleyerek söze başladı. Daha sonra Prense planını bütün ayrıntılarıyla aktardı. Anlattıklarına göre, gerek duyduğunda dayanabilecek önemli mevkilerde bazı kişileri aramış ve bu amaçla ilk önce General İvan Fedoroviç’e gitmişti. General şaşkın görünmüş, “delikanlının iyiliğini ve onu kurtarmayı çok arzu etse bile” bunun uygun düşmeyeceğini söylemişti. Lizaveta Prokofyevna, Lebedev’i ne görmek ne de adını duymak istemişti. Yevgeni Pavloviç’le Prens Şç., bir el hareketliyle onu baştan savmışlardı. Ama Lebedev yine de cesaretini kaybetmemişti. Velinimeti, yakın dostu sayılan yaşlı, saygıdeğer bir hukukçuya danışmıştı. Adam, Prensi kısıtlamanın mümkün olduğunu, aklının yerinde olmadığının sözü geçer kişilerce saptanmasını ve ayrıca tabii ki önemli mevkilerde bulunan bazı kimselerin de yardımı gerektiğini söylemişti. Lebedev sabrını yitirmemiş, bir gün Prensin evine doktor getirtmişti. Bu, yazlarını Pavlovsk’ta geçiren, kravatında Azize Ana nişanı taşıyan saygıdeğer, yaşlı bir doktordu. Lebedev onu etrafı gezdirme bahanesiyle getirmiş ve Prensle tanıştırarak hakkındaki düşüncesini dostça belirtmesini rica etmişti. Prens, doktorun ziyaretini hatırladı. Lebedev bir gün evvel, Prensin hasta olduğunu öne sürmüş ve hemen bir doktorla çıkagelmişti. Durumu kötüleşen İpolit Terentyev’den geldiklerini, doktorun hastayla ilgili kendisine bir şeyler söylemek istediğini belirtmişlerdi. Prens, Lebedev’in hastaya gösterdiği ilgiden etkilenmiş ve doktoru iyi karşılamıştı. Hemen İpolit’ten konuşmaya başlamışlar, doktor intihar olayını sorunca, Prens de olayı ayrıntılarıyla anlatmıştı. Petersburg’un ikliminden, Prensin hastalığından, İsviçre’den, Schneider’den konuşmuşlardı. Doktor, Schneider’in tedavi yöntemleri üzerine Prensin anlattıklarıyla çok ilgilenmişti. Böylece iki saatten fazla bir zaman orada kalmıştı. Bu süre içinde Prensin güzel sigaralarından içmiş, Lebedev’e de likör ikram etmişti. Likörü Vera getirmiş, evli ve çocuk sahibi olan doktor, Vera’yla çok ilgilenince genç kız buna çok kızmıştı. Sonunda Prens ve doktor birbirlerinden dostça ayrılmışlardı. Çıkarken doktor, Lebedev’e, “Prens gibileri vesayet altına alırsak onlara vasi olarak kimleri atarız?” demişti. Lebedev’in yakında olacakları bir felaketmiş gibi anlatması üzerine, başını kurnaz kurnaz sallayarak, “Şimdi herkes istediğiyle evleniyor. Ayrıca söylenenlere bakılırsa söz konusu kadın yalnızca olağanüstü güzellikte değil, ayrıca Totzki ve Rogojin’den kalan malın mülkün sahibi; dahası incileri, elmasları, ipekleri, mobilyaları da var. Kısacası bu seçim, Prensin aptallığını değil aksine ince zekâsını ve işini bilen biri olduğunu gösterir…” Bu sonuç Lebedev’i çok etkiledi, bu yüzden Prense gidip itiraf etti: “Bundan sonra kanımı son damlasına kadar sizin uğrunuza akıtmaya hazırım. Bunu söylemek için geldim.”</p>

      <p class="e-paragraf">Son günlerde İpolit de Prensi epey oyalıyordu, hasta onu sık sık çağırtıyordu. Ailesi, yakındaki küçük bir evde oturuyordu. İpolit’in kardeşleri, hastanın yanından biraz olsun kaçıp bahçeye inebildiklerine seviniyorlardı. Bütün çileyi onu yalnız bırakmayan yüzbaşının karısı, annesi çekiyordu. Prens, zamanını aralarını bulmakla geçiriyordu. Hasta ise arabuluculuğuyla alay ettiği Prense dadım diye hitap ediyordu. İpolit, ölüm döşeğindeki babasının, sonra da dul kalan annesinin yanından ayrılamadığı için ona eskisi kadar sık uğramayan Kolya’ya küsüyordu. Her şeyden sıkılınca da Prensle Nastasya Filipovna’nın evlenmelerini diline doladı; alaylarında ileri gidince Prens de ziyaretlerini kesti. İki gün sonra, yüzbaşının karısı, sabah erkenden Prense uğradı ve ağlayarak ona evlerine gelmesi için yalvardı. Aksi halde İpolit, ciğerini sökecekti. Kadın, hastanın ona önemli bir sırrını açıklayacağını da ilave etti. Prens gitti. İpolit, barışmak istediğini söyleyip gözyaşlarına boğuldu ama ardından gözyaşlarından utandığı için iyice çekilmez oldu. Durumu çok kötüydü, yakında öleceği belliydi. Açıklanacak gizi falan yoktu, ancak heyecandan (belki de yapmacık) tıkanarak “Rogojin’e karşı dikkatli olmasını” tembih etti. “Bu adam, kendine ait olanı elinden kaçırmaz. Bizlere benzemez o Prens, istediği bir şey varsa, hiçbir şey onu durduramaz.” Prens, daha kesin bilgiler edinmek için ona sorular sormaya başladı. Ama İpolit’in duyguları ve izlenimleri dışında başka bir kanıt yoktu. Sonunda İpolit, Prensin içine korku saldığı için büyük bir sevinç duydu. Prens, kendisine sorduğu soruları savuşturdu. “Yurt dışına kaçar, orada evlenirsiniz. Rus papazı her yerde bulunur” gibi tekliflerine de gülümsemekle yetindi. Ama İpolit konuşmasını Prensi iyice tedirgin eden şu cümlelerle bitirdi. “Ben en çok Aglaya İvanovna adına korkuyorum. Rogojin onu ne kadar sevdiğinizi biliyor. Aşka karşı aşk. Siz onun elinden Nastasya Filipovna’yı aldınız, o da Aglaya İvanovna’yı öldürür. Gerçi o artık sizin değil ama yine de üzülürsünüz, değil mi?” Böylece İpolit amacına ulaşmıştı, Prens canı sıkkın bir halde oradan ayrıldı.</p>

      <p class="e-paragraf">Rogojin’le ilgili bu ikaz düğün arifesinde yapılmıştı. O akşam Prens, Nastasya Filipovna’yla nikâhtan evvel son kez görüştü. Ama genç kadın onun kuşkularını dağıtmak şöyle dursun son zamanlarda iyice sıkıntısını arttırıyordu. Birkaç gün önce baş başa kaldıklarında Prensin üzüntüsü onu korkutmuş, sıkıntısını dağıtmak için elinden geleni yapmıştı, hatta şarkılar bile söylemişti. Onu neşelendirmek için komik hikâyeler anlatıyordu durmadan. Prens neşelenmiş gibi davranıyordu, bazen gerçekten de Nastasya Filipovna’nın parlak zekâsı ve heyecanı keyfini yerine getiriyordu. Genç kadın onun güldüğünü görünce seviniyor, üzerindeki etkisinden gurur duyuyordu. Ama Nastasya Filipovna kederli ve tasalıydı. Prens, Nastasya Filipovna’nın yeni bir hayata başlayacağına gönülden inanıyordu. Yevgeni Pavloviç’e onu içten bir aşkla sevdiğini, bu aşkta kendi haline bırakılmayacak kadar hasta ve aciz bir çocuğa duyulan bir acıma duygusunun ağır bastığını söylerken haklıydı. Ona karşı duygularından bahsetmekten hoşlanmıyordu. Baş başa kaldıklarında, duygulardan söz etmezlerdi. Darya Alekseyevna, sonradan onları seyretmekten sevinç ve hayranlık duyduğunu anlatmıştı.</p>

      <p class="e-paragraf">Prensin Nastasya Filipovna’nın ruh ve akıl durumu hakkındaki düşüncesi, onu pek çok kuşkudan kurtarıyordu. Şimdi o, Prensin üç ay evvel tanımış olduğu kadından çok farklıydı. Önceleri evlilikten kaçıp gözyaşları dökerken, şimdi düğün için acele ediyordu. Kendi kendine, “Artık o zamanki gibi, benimle evlenerek mutsuz edeceğinden korkmuyor” diyordu Prens. Onun, kendine karşı güveninin böylesine hızla büyümesini doğal bulmuyordu. Bu güven Aglaya’ya nefretinden ya da Rogojin’den korkmasından kaynaklanmıyordu tabii. Kuşkusuz, bunların da payı vardı ama Prense göre bu durum kadının hasta ruhunun artık iyice çökmesinden kaynaklanıyordu. Bu düşünceler bir noktaya kadar kuşkularını giderse de, Prensi huzura kavuşturmaktan uzaktı. Bazen hiçbir şey düşünmemeye çalışıyordu. Evlenmeyi, yapılması gereken önemsiz bir formalite gibi görüyordu. Kendi geleceğine aldırdığı yoktu.</p>

      <p class="e-paragraf">Bu arada Prens, Nastasya Filipovna’nın, Aglaya’nın kendisi için ne ifade ettiğini çok iyi bildiğini fark etmişti. Genç kadın ondan hiç söz etmiyordu ama Prens, ilk günlerde Epançinler’e gitmeye hazırlanırken, yüzündeki anlamı görmüştü. Onlar gittikten sonra çok neşelenmişti. Prens, Aglaya’yı Pavlovsk’tan gitmeye zorlamak için, Nastasya Filipovna’nın her türlü rezaleti göze alacağının farkındaydı. Sayfiyede evlilikle ilgili söylentilerin yaygınlaşmasında, Nastasya Filipovna’nın payı kuşkusuz büyüktü; bunu, genç kızı üzmek için yapıyordu. Epançinler’e rastlamak kolay olmadığından, bir gün Prensi arabasına bindirmiş, Epançinler’in pencerelerinin önünden geçmek üzere emir vermişti. Prens bunu beklemiyordu, genelde olduğu gibi iş işten geçtikten sonra, yani araba evin önünden geçerken durumu fark etti. Sesini çıkarmadı ama o olaydan sonra iki gün hasta yattı. Nastasya Filipovna da bir daha bu tür deneylere kalkışmadı. Genç kadın düğün yaklaştıkça daha dalgın ve düşünceli olmaya başladı. Genelde üzüntüsünü yenerek neşesine kavuşuyordu ama artık az bir zaman öncesinde olduğu kadar neşeli ve mutlu değildi. Prensin dikkati artıyordu. Nastasya Filipovna’nın Rogojin’den hiç söz etmemesi onu meraklandırıyordu. Derken düğünden beş gün kadar evvel Darya Alekseyevna, Nastasya Filipovna hastalandığı için birini yollayıp onu çağırtmıştı. Prens genç kadının cinnet geçirmek üzere olduğunu gördü. Bağırıyor, titriyor, Rogojin’in bahçede saklandığını, kendisini öldürmek… boğazlamak istediğini haykırıyordu. Bütün gün rahatlamadı. Akşam İpolit’i ziyaret eden Prens, işleri için gittiği şehirden yeni dönen yüzbaşının karısıyla konuşurken, Rogojin’in bugün Petersburg’da evine uğradığını, Pavlovsk hakkında bazı sorular sorduğunu öğrendi. Prens, Rogojin’in saat kaçta geldiğini sorunca, yüzbaşının karısı onun aşağı yukarı Nastasya Filipovna’nın onu bahçede gördüğü zamana denk geldiğini fark etti. Genç kadının hayal gördüğü böylece anlaşıldı. Nastasya Filipovna, daha ayrıntılı bilgi almak için yüzbaşının karısına gitti ve böylece içi rahatladı.</p>

      <p class="e-paragraf">Düğün arifesinde Prens, Nastasya Filipovna’yla bir araya geldiğinde onun son derece heyecanlı ve coşkulu bir halde olduğunu fark etti. Petersburg’dan terzisinin yolladığı gelinliğiyle, duvağıyla ilgileniyordu. Prens onun kılık kıyafetiyle bu denli uğraştığına şaştı nedense. Gelinliğini çok beğendiğini söylediğinde genç kadın daha da mutlu oldu. Yine de içindeki kaygıları saklayamadı. Pavlovsk’ta düğünleri hakkında herkesin ne düşündüğü belliydi. Nastasya Filipovna’nın kulağına, birkaç serserinin müzikli, şiirli bir yuhalama alayı düzenledikleri çalınmıştı, bu hazırlıklar çevreden de destek görmüştü. Bu yüzden başını dik tutmak, tuvaleti ve güzelliğiyle göz kamaştırmak istiyordu. “Cesaretleri varsa bağırsınlar, ıslık çalsınlar bakalım!” Bunun düşüncesi bile Nastasya Filipovna’nın gözlerinde şimşek çaktırıyordu. Açıkça dile getirmese de bir arzusu daha vardı; kilisedeki kalabalıkta, Aglaya’nın ya da onun yolladığı birinin bulunması ve her şeyi görmesi… Prens saat on bire doğru ayrıldığında, durum buydu. Ama gece yarısına yakın, Darya Alekseyevna’nın evinden, Nastasya Filipovna’nın “çok kötü olduğu ve Prensin hemen gelmesini” istediği haberi geldi. Prens, nişanlısını gözyaşları içinde buldu; odasına kapanmıştı ve korkunç bir sinir krizi geçiriyordu. Uzun süre kapıyı açmadı, sonra açtı ve yalnızca Prensi içeri aldı. Ardından kapıyı yeniden kilitledi ve Prensin önünde diz çöktü. (Bunu daha sonra, kapının aralığından bakan Darya Alekseyevna anlatmıştı.)</p>

      <p class="e-paragraf">Nastasya Filipovna, heyecanla Prensin dizlerine sarılarak: “Ne yapıyorum ben! Sana ne yapıyorum ben!” diye bağırıyordu.</p>

      <p class="e-paragraf">Prens, bir saat kadar onun yanında kaldı. O sırada neler konuştuklarını bilmiyoruz. Darya Alekseyevna, bir saat sonra ikisinin de mutlu göründüğünü anlattı. Prens, o gece birini yollayıp nişanlısının durumunu sordurdu ama genç kadın çoktan uyumuştu. Sabah erkenden iki kişi daha yolladı. Genç kadın hâlâ uyuyordu. Prensin gönderdiği üçüncü kişi ise onu rahatlatan haberlerle döndü: “Şu anda Nastasya Filipovna’nın çevresini, Petersburg’dan gelen bir sürü terzi ve berber sarmış. Kendisi, onun gibi bir güzele yaraşan gelinliğini düzeltmekle uğraşıyor. Şu anda hangi mücevherleri takacağını konuşuyorlar.”</p>

      <p class="e-paragraf">Düğünle ilgili daha sonra olanları, görgü tanıklarının anlattıklarından biliyoruz.</p>

      <p class="e-paragraf">Nikâh töreni akşam sekizde yapılacaktı. Nastasya Filipovna saat yedide hazırdı. Altıdan itibaren Lebedev’in ve Darya Alekseyevna’nın evlerinin çevresinde bir izleyici kalabalığı toplanmaya, yedide ise kilise dolmaya başlamıştı. Vera Lebedeva ve Kolya, Prens için çok korkuyorlardı, neyse ki Prensin dairesinde verilecek yemekle çok meşguldüler. Aslında nikâh töreninden sonra bir davet düşünülmemişti. Lebedev, törene zorunlu olarak katılması gerekenler dışında Ptizin’i, Ganya’yı, Darya Alekseyevna’yı ve boynunda Azize Anna nişanı taşıyan doktoru çağırmıştı. Prens, sadece bir kere görüştükleri doktoru neden çağırdığını merak edince Lebedev ciddiyetle, “Boynu nişanlı, saygın bir adamın törene yakışacağını, ağırlık kazandıracağını düşündüğüm için” diye cevap verince Prens güldü. Fraklı ve eldivenli Keller ile Burdovski kusursuz görünüyorlardı. Ama Keller savaşa hazırmış gibi tavırlarıyla Prensi ve etrafındakileri bir hayli telaşlandırmıştı. Evin çevresinde toplananlara düşmanca bakıyor, gözdağı veriyordu.</p>

      <p class="e-paragraf">Sonunda saat yedide Prens, arabayla kiliseye gitti. Bu arada geleneklere bağlı kalınmasına çok dikkat edildiğini, her şeyin uygun biçimde yapıldığını da ilave etmeliyiz. Kiliseye, fısıltıların ve bağrışların arasında, sağa sola tehdit eden gözlerle bakan Keller’in refakatinde geldi. Nikâh şahidi gelini almaya giderken, kendisi mihrabın arkasına çekildi. Darya Alekseyevna’nın evinin önü, Prensin evinin önünden iki üç kat daha kalabalık, insanlar daha küstahtı. Keller, merdivenleri çıkarken, duyduğu sözlere dayanamayıp cevap vermeye hazırlanırken, Burdovski ve Darya Alekseyevna, merdivene koşup onu engellediler. İkisi birden sinirli ve telaşlı Keller’i zorlukla eve soktular. Nastasya Filipovna onu görünce kalktı, daha sonra Keller’in anlattığına göre “çarpık bir gülümsemeyle” son kez aynaya baktı; “ölü gibi sapsarı” olduğunu söyledi, aziz resminin önünde dindarca eğildi ve ardından merdivene çıktı. Büyük bir uğultuyla selamlandı. İlk anda alkışlar, gülüşmeler duyulsa da bir süre sonra sesler değişti.</p>

      <p class="e-paragraf">“Ne güzel bir kadın!” diye bağırıyorlardı kalabalığın içinden.</p>

      <p class="e-paragraf">“Ne ilki ne de sonu!”</p>

      <p class="e-paragraf">“Nikâh her şeyi paklar, aptallar!”</p>

      <p class="e-paragraf">“Böyle güzel zor bulunur!” diye bağırıyordu ön sıradakiler.</p>

      <p class="e-paragraf">“Bu kadın gerçek bir Prenses! Böyle bir Prenses için ruhumu satarım!” diye bağırdı bir kâtip. “Bir geceliğine, hayatımı veririm!”</p>

      <p class="e-paragraf">Nastasya Filipovna ilerledi; yüzü kâğıt gibi bembeyazdı ama iri kara gözleri, çevresine ateş saçar gibi bakıyordu. Halk bu bakışlara dayanamadı, yuhalamalar yerini hayranlık çığlıklarına bıraktı. Arabanın kapısı açıldı, Keller geline elini uzatınca, Nastasya Filipovna bir çığlık atarak merdivenden koşup halkın arasına girdi. Peşindekiler şaşkınlıktan kalakaldı; halk açılarak ona yol verdi. Merdivenin beş altı adım ötesinde Rogojin duruyordu. Nastasya Filipovna kalabalığın arasında onun bakışlarını fark etti. Çıldırmış gibi ona koştu ve ellerini tuttu:</p>

      <p class="e-paragraf">“Kurtar beni! Götür! Nereye istersen hemen götür beni!”</p>

      <p class="e-paragraf">Rogojin, neredeyse kucağında taşıyarak onu arabaya doğru götürdü. Cüzdanından yüz ruble çıkardı ve arabacıya uzattı:</p>

      <p class="e-paragraf">“İstasyona. Tren hareket etmeden varırsan, sana bir yüzlük daha veririm!”</p>

      <p class="e-paragraf">Kendi de arabaya, Nastasya Filipovna’nın yanına atladı. Arabacı ikiletmeden atları kamçıladı. Daha sonra Keller olayı anlatırken, şaşkınlığa kapıldığı için özür1er diliyordu: “Bir saniye sonra kendimi toparlar, gitmelerine müsaade etmezdim.” Burdovski’yle birlikte başka bir arabaya atlayıp kaçakların peşine düştüler ama “Nasıl olsa geç kaldık. Zorla geri getiremeyiz” diyerek bundan vazgeçtiler. İyice sarsılan Burdovski:</p>

      <p class="e-paragraf">“Prens, buna razı olmazdı zaten!” diye karar verdi.</p>

      <p class="e-paragraf">Rogojin’le Nastasya Filipovna istasyona tam zamanında yetiştiler. Arabadan atlayıp trene binecekleri anda, Rogojin, perondan geçen eskice ama iyi kullanılmış koyu renk bir manto giyen bir genç kızı aceleyle durdurdu.</p>

      <p class="e-paragraf">“Mantonuz için elli ruble yeter mi?” dedi parayı çıkararak.</p>

      <p class="e-paragraf">Kız şaşkınlıktan ne olduğunu anlamaya fırsat bulamadan, Rogojin mantoyu çıkarıp Nastasya Filipovna’ya giydirdi. Gösterişli giysisi vagonda dikkat çekecekti. Genç kız ancak sonradan değersiz giysilerini neden pahalıya sattığını anlamıştı.</p>

      <p class="e-paragraf">Olayın gürültüsü inanılmaz bir hızla kiliseye ulaştı. Keller Prensin yanına varınca, tanımadığı kimseler onu soru yağmuruna tuttular. Bağıranlar, gülüşenler bile vardı. Kimse kiliseden çıkmak istemiyor, herkes damadın bu haberi nasıl karşılayacağını merak ediyordu. Prens sarardı ama haberi sakin karşıladı; sadece alçak sesle, “Bundan korkuyordum ama yine de ummuyordum…” dedi. Bir an sustuktan sonra: “Aslında… onun durumunu göz önüne alırsak… bu çok doğal” diye ilave etti. Keller, daha sonra Prensin söylediklerini “eşsiz bir felsefe” olarak yorumladı. Prens, kiliseden ayrılırken sakin ve canlıydı, en azından onu gören kişiler böyle diyordu. Eve dönmek, tek başına kalmak için sabırsızlanıyor gibiydi ama buna imkan tanımadılar. Ptizin, Gavrila Ardalyonoviç ve gitmeye niyeti olmayan doktor, Prensle birlikte odasına kadar geldiler. Bu arada ev, serserilerin istilasına uğramıştı. Prens, Lebedev’le Keller’in taraçaya girmek isteyen memur kılıklı, hiç tanımadıkları biriyle tartıştıklarını işitti. Onlara yaklaşıp, sorunun ne olduğunu öğrenmek istedi. Lebedev’le Keller’i kibarca uzaklaştırarak, girmek isteyenlerin elebaşı olan kır saçlı, yapılı bir adama ziyaretiyle kendisine onur vermesini rica etti. Adam şaşırarak kabul etti. Ardından ikincisi, üçüncüsü derken kalabalık içinden yedi sekiz kişi içeri girdi. Gelenlere iskemle verildi, çay servisi yapıldı. Konuşmaya başladılar. Her şey son derece kibar ve sadeydi, bu da gelenlerde şaşkınlık yaratıyordu. Konuşmayı malum konuya getirebilmek için birkaç saygısız ses yükseldi ama Prens misafirlerine öylesine saygılı ve güvenle davranıyordu ki yersiz sorular kendiliğinden kesiliverdi. Konuşma gittikçe ciddi konulara yöneldi. Adamlardan biri durup dururken, ne olursa olsun topraklarını satmayacağını, bekleyip gelişmeleri göreceğini belirtti. “Teşebbüs kimi zaman paradan daha önemli efendim” dedi. “Benim ekonomik anlayışım budur.” Lebedev bu arada Prensin kulağına bu adamın değil çiftliği bir kulübesinin bile olmadığını fısıldıyordu ama Prens adamın söylediklerini içtenlikle onayladı. Aradan bir saat kadar geçti. Çaylar içilmişti. Ziyaretçiler daha fazla kalmaya çekindiler. Doktorla kır saçlı adam, Prensle coşkuyla vedalaştılar. Ötekiler de izin istedi. Ayrılırken, “Üzülecek bir durum yok, belki de böylesi daha iyi olur” diyerek Prensi teselli etmeye çalıştılar. Şampanya istemeye kalkışanlar olduysa da yaşlılar bu sesleri susturdu. Herkes gittikten sonra Keller, Lebedev’in kulağına eğilerek: “Bize kalsaydı, bağırıp kavga edip polise gidecektik. Ama o, yeni dostlarıyla kaynaşıverdi. Hem de ne dostlar hani! Bunları iyi tanırım ben!” dedi. Bir hayli çakırkeyif olan Lebedev içini çekerek, “Akıllılardan sakladıklarını, çocuklara açar o” dedi. “Bunu kendisine de söylemiştim, şimdi de diyorum ki, çocuklar Tanrı ve azizler tarafından korunuyor!”</p>

      <p class="e-paragraf">Saat on buçuğa doğru Prens nihayet yalnız kaldı. Başı ağrıyordu. En son, damatlık giysisini çıkarmasında Prense yardım ettikten sonra Kolya gitti. Birbirlerinden dostça ayrıldılar. Kolya, o günkü olaydan hiç söz etmedi, ertesi sabah erkenden geleceğine söz verdi. Sonradan anlattığına göre Prens ondan da amacını gizlemişti. Ev boşalmıştı. Burdovski İpolit’e gitmiş, Keller ve Lebedev de bir yerlere dağılmışlardı. Bir tek Vera etrafa çekidüzen vermek için kaldı. Giderken, Prense bir göz attı. Prens masaya oturmuş, dirseklerini dayayıp başını ellerinin arasına almıştı. Vera yavaşça yaklaşıp omzuna dokundu. Prens kıza şaşkın şaşkın baktı, aklını toplamaya çalışır gibiydi. Kendine gelince birden heyecanlandı. Ertesi sabah trene yetişebilmesi için Vera’dan saat yedide kapısını çalmasını istedi ve bundan kimseye söz etmemesini rica etti. Vera söz verdi. Sonunda çıkmak üzereyken, Prens onu çağırdı, ellerini tuttu, sonra öpüp alnına götürdü. “Yarın görüşürüz!” dedi. Vera’nın anlattıkları bu kadardı. Ertesi sabah söz verdiği gibi saat yedide, Petersburg treninin çeyrek saat sonra kalkacağını söylemek üzere kapıyı çalınca Prensi son derece canlı ve neşeli bulmuştu. Vera, Petersburg’a gideceğini söylediği tek kişiydi.</p>

      <p class="e-2-baslik">XI</p>

      <p class="e-paragraf">Prens, bir saat sonra Petersburg’daydı, saat on sularında Rogojin’in kapısını çalıyordu. İçeri girebilmek için giriş kapısının ziline uzun uzun basmıştı. Sonunda Rogojin’in annesinin oturduğu daireden yaşlı, saygıdeğer bir hizmetçi göründü.</p>

      <p class="e-paragraf">“Parfen Semyonoviç evde değiller” dedi kadın kapıyı aralayarak. “Kimi arıyorsunuz?”</p>

      <p class="e-paragraf">“Parfen Semyonoviç’i.”</p>

      <p class="e-paragraf">“Yoklar.”</p>

      <p class="e-paragraf">Hizmetçi, Prense garip bir merakla baktı.</p>

      <p class="e-paragraf">“Peki, geceyi burada mı geçirdi, söyler misiniz?… Yalnız mıydı?”</p>

      <p class="e-paragraf">Hizmetçi sesini çıkarmadan ona bakmaya devam etti.</p>

      <p class="e-paragraf">“Dün akşam… Nastasya Filipovna yanında mıydı?”</p>

      <p class="e-paragraf">“Kim olduğunuzu sorabilir miyim?”</p>

      <p class="e-paragraf">“Prens Lev Nikolayeviç Mişkin. Parfen’le iyi görüşürüz.”</p>

      <p class="e-paragraf">“Evde değiller.”</p>

      <p class="e-paragraf">Hizmetçi kadın bakışlarını eğdi.</p>

      <p class="e-paragraf">“Peki ya Nastasya Filipovna?”</p>

      <p class="e-paragraf">“Bilemeyiz.”</p>

      <p class="e-paragraf">“Biraz bekleyin lütfen! Ne zaman döner?”</p>

      <p class="e-paragraf">“Bunu da bilemeyiz efendim.”</p>

      <p class="e-paragraf">Kapı kapandı.</p>

      <p class="e-paragraf">Prens bir saat sonra yine gelmeye karar verdi. Avluya bakarken, kapıcıya rastladı.</p>

      <p class="e-paragraf">“Parfen Semyonoviç evde mi?”</p>

      <p class="e-paragraf">“Evde.”</p>

      <p class="e-paragraf">“Ama az evvel bana olmadığını söylemişlerdi.”</p>

      <p class="e-paragraf">“Onun dairesinden mi?”</p>

      <p class="e-paragraf">“Hayır, annesinin hizmetçisi söyledi. Ama ben Parfen Semyonoviç’in zilini çaldım, kimse açmadı.”</p>

      <p class="e-paragraf">“Belki çıkmıştır” dedi kapıcı. “Çıkacağını haber vermez. Bazen anahtarlarını yanına alır, dairesi üç gün kapalı kalır.”</p>

      <p class="e-paragraf">“Dün akşam evine dönüp dönmediğini biliyorsundur sen?”</p>

      <p class="e-paragraf">“Döndüler. Bazen ana kapıdan girdiği için görmediğimiz de oluyor.”</p>

      <p class="e-paragraf">“Peki, Nastasya Filipovna dün onunla mıydı?”</p>

      <p class="e-paragraf">“Bunu bilmiyoruz. Pek sık gelmezler, ama gelselerdi, bilirdik…”</p>

      <p class="e-paragraf">Prens çıktı, bir süre kaldırımda dalgın dalgın dolaştı. Rogojin’in dairesinin pencereleri kapalıydı; annesinin pencerelerinin hemen hepsi açıktı. Hava sıcak ve güneşliydi. Prens, pencerelere bir kez daha bakmak için karşı kaldırıma geçti. Rogojin’in pencereleri kapalıydı; hatta beyaz storları da indirilmişti.</p>

      <p class="e-paragraf">Prens bir an, storların arasından Rogojin’in yüzünü görür gibi oldu. Biraz bekledikten sonra gidip zili bir daha çalmak istedi ama vazgeçti ve bir saat sonra tekrar denemeye karar verdi. “Kim bilir, belki de hayaldi” diye geçirdi içinden.</p>

      <p class="e-paragraf">Nastasya Filipovna’nın eskiden İzmaylovski Mahallesi’nde oturduğu eve gitmek için acele ediyordu. Üç hafta evvel, ona Pavlovsk’tan ayrılması için rica ettiği zaman, mahallede oturan bir öğretmenin dul karısının, eşyalarıyla kiraya verdiği evinde kaldığını biliyordu… Nastasya Filipovna yeniden Pavlovsk’a taşınırken, büyük ihtimalle bu evi bırakmamıştı ve Rogojin onu dün gece buraya getirmişti. Prens bir araba tuttu. Yolda giderken, aramaya buradan başlaması gerektiğini düşündü. Kapıcının, genç kadının Rogojin’e pek sık gelmediğini söylediğini hatırladı. Madem seyrek geliyor, belli ki şimdi de Rogojin’de kalmayacaktı. Kendini bu düşüncelerle teselli etmesine rağmen, İzmaylovski’ye yarı ölü bir halde geldi.</p>

      <p class="e-paragraf">Öğretmenin dul karısı, Nastasya Filipovna’nın ne dün ne de daha önce geldiğini söyleyince, özellikle de kendisine gökten düşmüş gibi baktığını görünce Prens şaşırdı. Bütün aile, büyük bir olay varmış gibi onu görmeye koşmuştu. Yaşları yediden on beşe değişen birkaç kız, annelerinin ardından geldiler, Prensin çevresini sarıp ağızları açık ona bakmaya başladılar. Ardından, başına kara bir mendil bağlamış zayıf bir teyzeyle, gözlüklü yaşlı nineleri geldi. Öğretmenin dul karısı Prense içeri buyurmasını rica edince onu kırmayıp girdi. Prens, burada bulunan herkesin onu çok iyi tanıdığını, bir gün evvel de evlendiğini bildiklerini hemen anladı. Düğünden sonra onunla Pavlovsk’ta bulunması gereken kadını neden burada aradığını öğrenmek için yanıp tutuşuyor ama çekindikleri için soramıyorlardı. Prens, birkaç sözle düğün hakkındaki meraklarını giderdi. Olan biteni anlatması üzerine çığlıklar yükseldi. Sonunda akıllı ve heyecanlı bayanlar kurulu, her şeyden evvel Rogojin’e gidip mutlaka kapıyı açtırmak, ondan olanı biteni öğrenmek gerektiğini salık verdi. Eğer Rogojin evde yoksa ya da konuşmak istemezse, o zaman Prens, Nastasya Filipovna’nın Semyonovski’de annesiyle oturan Alman arkadaşına gitmeliydi. Belki de genç kadın heyecandan ve saklanmak istediğinden, geceyi geçirmek üzere oraya gitmişti. Prens kalktı; kadınların sonradan anlattığı gibi çok bitkindi, beti benzi atmıştı ve bacakları titriyordu. Kadınların, gürültü arasında, ona yardım etmek istediklerini, şehirde nerede kaldığını sorduklarını duyabildi. Kalacak yeri olmadığını öğrendiklerinde Prense, bir otelde oda tutmasını söylediler. Prens düşündü ve sonunda beş ay evvel kaldığı otelin adresini verdi. Ardından Rogojin’in evine doğru yola koyuldu.</p>

      <p class="e-paragraf">Bu kez Rogojin’in kapısı açılmadığı gibi, yaşlı kadının dairesinden de ses veren olmadı. Prens aşağı inip kapıcıyı aramaya başladı. Kapıcı meşguldü, sorularına isteksiz yanıt verdi; yine de Parfen Semyonoviç’in sabah erkenden Pavlovsk’a gittiğini, o gün dönmeyeceğini öğrenebildi.</p>

      <p class="e-paragraf">“Beklerim, belki akşama döner.”</p>

      <p class="e-paragraf">“Kim bilir, belki de bir haftadan önce dönmez.”</p>

      <p class="e-paragraf">“Demek geceyi burada geçirdi, öyle mi?”</p>

      <p class="e-paragraf">“Burada geçirmiştir geçirmesine de…”</p>

      <p class="e-paragraf">İşler sarpa sarıyordu. Kapıcı yeni talimatlar almış olabilirdi, yoksa neden az evvel neredeyse gevezelik ettiği halde, şimdi sesini çıkarmıyordu? Prens, bu defa iki saat sonra gelip gerekirse evin önünde nöbet tutmayı kararlaştırdı. Ardından şu anda tek umudu olan Alman kadına, Semyonovski’ye doğru yola koyuldu.</p>

      <p class="e-paragraf">Ama güzel Alman kadına ne istediğini bile anlatamadı. Bazı sözlerinden, onun iki hafta kadar önce Nastasya Filipovna’yla kavga ettiğini, bir daha da görmediğini anlayabildi. Nastasya Filipovna, “Dünyanın bütün Prensleriyle bile evlense” onu hiç mi hiç ilgilendirmiyordu. Prens aceleyle oradan çıktı. Birden aklına genç kadının geçen defa kaçtığı gibi Moskova’ya gitmiş olabileceği geldi. “Rogojin de tabii peşini bırakmamıştır. Bari bir iz bulabilsem!” diye düşündü. Derken henüz kalacak yer ayarlamadığını hatırladı. Hemen Liteynaya Sokağı’ndaki otele koşup bir oda tuttu. Kat görevlisi ona yemek isteyip istemediğini sorunca dalgınlıkla evet dedi ve sonra da yemekte yarım saat oyalandığı için kendine kızdı. Yemeği bırakıp çıkabileceği aklına bile gelmemişti. Karanlık koridorun boğucu havası sezgilerini güçlendirdi, tuhaf bir düşünce aklını çeldi; ancak bunun ne olduğunu tam olarak şekillendiremedi. Otelden şaşkınlık içinde çıktı, başı dönüyordu. Nereye gidecekti? Yine Rogojin’in evine doğru koştu.</p>

      <p class="e-paragraf">Rogojin’den hâlâ ses seda yoktu. Prens, boş yere uzun uzun zili çaldı. Kimse açmayınca yaşlı kadının ziline bastı. Kapı açıldı ve hizmetçi kadın Parfen Semyonoviç’in evde olmadığını, belki de üç günden önce dönmeyeceği söyledi. Prense hâlâ aşırı bir merakla bakması, onu huzursuz etti. Bu kez kapıcıyı bulamadı. Prens yine karşı kaldırıma geçti ve gözlerini pencerelere dikerek, yakıcı sıcakta yarım saat kadar dolaştı. Bu kez kapalı pencereler ve beyaz storlarda hiçbir hareket yoktu. Camlar çok kirliydi ve içeriyi görmek neredeyse imkânsızdı. İlk kez yanılmış olabileceğine inandı. Buna sevinerek İzmaylovski’ye, öğretmenin dul karısının evine döndü.</p>

      <p class="e-paragraf">Orada Prensi bekliyorlardı. Kadın üç dört yere gitmiş, Rogojin’e bile uğramıştı ama hiçbir sonuç alamamıştı. Prens sessizce dinledikten sonra odaya girip divana oturdu. Etrafına baktı, ne diyeceğini bilmediği belliydi. Tuhaf bir ruh hali içindeydi; kâh dikkati artıyor kâh dalgınlaşıyordu. Sonraları bütün aile, Prensin garip göründüğünü söylemişti. Belki de olan olmuş, aklı başından gitmişti. Sonunda kalktı ve Nastasya Filipovna’nın kaldığı odaları görmek istediğini söyledi. Aydınlık, yüksek tavanlı, zevkle döşenmiş iki büyük odaydı. Nastasya Filipovna buraya iyi bir kira ödüyordu. Kadınlar daha sonra, Prensin odadaki her eşyayı tek tek incelediğini, masanın üstünde <span class="e-italik">Mademe Bovary</span> romanını gördüğünü, kitabın açık duran sayfasını kıvırarak işaretledikten sonra almak için izin istediğini anlattılar. Kitabın kütüphaneden alındığını söylemelerine rağmen, Prens bunu duymamış gibi romanı alıp cebine koydu. Sonra açık pencerenin önüne oturdu. Tebeşirle çizilmiş oyun tahtasını fark edince kimin oynadığını sordu. Ev sahipleri, Nastasya Filipovna’nın her akşam Rogojin’le oynadığını söylediler. Oyun merakı, Pavlovsk’tan ayrılıp Petersburg’a yerleştikten sonra başlamıştı. Nastasya Filipovna bir gün, Rogojin’le konuşacak konusu olmadığından yakınarak canının sıkıldığını söyleyip sık sık ağlamaya başlayınca, Rogojin ertesi akşam oyun kâğıtları getirmişti. Nastasya Filipovna kahkaha atmış, oynamaya başlamışlardı. Prens, kâğıtların nerede olduğunu sorunca kadınlar, Rogojin’in her akşam kağıt destesini getirdiğini, giderken de götürdüğünü söylediler.</p>

      <p class="e-paragraf">Bayanlar, prense, Rogojin’in evine yeniden gidip kapıyı hızla çalmasını söylediler. “Şimdi değil akşama, belki o zaman bir şeyler öğrenirsiniz.” Öğretmenin dul karısı, Pavlovsk’a gidip Darya Alekseyevna’dan bir şey bilip bilmediğini öğrenecekti. Ertesi gün ne yapacaklarını planlamak üzere Prensten o gece saat ona doğru gelmesini istediler. Onların cesaret ve umut verici sözlerine rağmen Prensin yüreğini bir umutsuzluk kaplıyordu. Anlatılmaz bir acıyla otele doğru yürüdü. Tozlu ve boğucu Petersburg sıcağı, onu bir cendere gibi sıkıyordu. Umutsuz ve sarhoş insanların arasında yürüyor, gelip geçenleri boş boş süzüyordu. Odasına çıktığında akşam olmak üzereydi. Biraz dinlendikten sonra, Rogojin’in evine gitmeye karar verdi. Divana uzanarak dirseklerini masaya dayadı ve düşüncelere daldı.</p>

      <p class="e-paragraf">Böyle ne kadar kaldığını, aklından neler geçirdiğini Tanrı bilir; içi korku ve acı doluydu. Vera Lebedeva’yı düşündü, Lebedev’in bu işten haberi olup olmadığını merak etti; en azından durumu ondan daha çabuk aydınlatabileceği kesindi. Sonra İpolit’i ve Rogojin’in onu görmeye gittiğini hatırladı. Ardından Rogojin’i düşündü. Elinde bıçakla sahanlıkta onu beklediğini hatırladı. Karanlıkta bakan gözlerini anımsayınca ürperdi. Az önce onu rahatsız eden düşünce bütün ağırlıyla üzerine çöktü.</p>

      <p class="e-paragraf">Buna göre, eğer Rogojin Petersburg’da ise bir süre için saklanmaya devam etse de sonunda mutlaka Prensi görmeye gelecekti. Belki iyi belki kötü niyetle gelecekti ya da amacı geçen defakiyle aynıydı. Ama ne sebeple gelirse gelsin Rogojin onu burada bulacaktı. “Benim daha önce kaldığım otele indiğimi düşünecek ve kesinlikle beni burada arayacak… Beni mutlaka görmesi gerekirse tabi…” Prens böyle düşünüyor ve Rogojin’in neden kendisini mutlaka görmesi gerekebileceği sorusunu asla aklına getirmiyordu. “Eğer mutluysa gelmez, mutsuzsa gelir, kuşkusuz mutsuzdur…” diye düşünüyordu.</p>

      <p class="e-paragraf">Tabii bu durumda Rogojin’i otelde, odasında beklemek en doğrusuydu. Ama Prens şapkasını aldı ve aceleyle odadan çıktı. Karanlık koridordan geçerken, “Ya şu köşeden çıkarsa?” diye düşündü ama etrafta kimsecikler yoktu. Kapıdan çıkıp kaldırımda yürümeye başladı. Güneş batar batmaz sokağa dökülen kalabalığa merakla baktı. Sonra Gorohovaya Sokağı’na yürüdü. Otelin elli adım ilerisindeki dörtyol ağzında, kalabalıkta biri dirseğine dokundu, eğilerek:</p>

      <p class="e-paragraf">“Lev Nikolayeviç, beni izle kardeşim, böyle gerekiyor” diye fısıldadı.</p>

      <p class="e-paragraf">Rogojin’di bu.</p>

      <p class="e-paragraf">Garip bir şey oldu; Prens sevinçten kekeleyerek ve sözcüklerin sonunu tamamlamadan, onu az önce otel koridorunda nasıl beklediğini anlatmaya başladı.</p>

      <p class="e-paragraf">Rogojin ansızın: “Ben oradaydım” dedi. “Gidelim.”</p>

      <p class="e-paragraf">Prens çok şaşırdı, ama cevabı anlamasıyla şaşması arasında iki dakika geçmişti. Söylediğini tam olarak kavrayınca, korkuyla Rogojin’i incelemeye başladı. Rogojin, yarım adım kadar önden gidiyor, önüne bakıyor, gelip geçenlere istemsiz bir hareketle yol vererek yürüyordu.</p>

      <p class="e-paragraf">“Otele kadar geldiğine göre neden beni odamdan çağırmadın?” diye sordu Prens birden.</p>

      <p class="e-paragraf">Rogojin durup ona baktı, düşündü ve sonra sanki soruyu anlamamış gibi:</p>

      <p class="e-paragraf">“Dinle Lev Nikolayeviç, sen doğru benim eve git, orayı biliyorsun değil mi? Ben sokağın karşısından yürüyeceğim. Dikkat et, ayrılmayalım birbirimizden…”</p>

      <p class="e-paragraf">Bunun üzerine karşı kaldırıma geçti. Prense bir göz attı, onun durup kendisine baktığını görünce, eliyle Gorohovaya Sokağı’nı gösterdi. Peşinden gelmesi için sık sık işaret ederek yürüyordu. Prensin onu anladığını, yoldan ayrılmadığını görünce güven geldi içine. Prens, Rogojin’in yolda birisini gözetlediğini, bu yüzden karşı kaldırıma geçtiğini düşündü. “Ama kimi acaba ve onu neden bana göstermiyor?” diye sordu kendi kendine. Böylece beş yüz adım kadar yürüdüler. Prens birden nedenini bilmeden titremeye başladı. Rogojin daha seyrek olsa da geriye bakmayı ihmal etmiyordu. Prens dayanamayarak, eliyle yanına gelmesini işaret etti. Rogojin hemen karşıya geçti.</p>

      <p class="e-paragraf">“Nastasya Filipovna sende mi?”</p>

      <p class="e-paragraf">“Bende.”</p>

      <p class="e-paragraf">“Perdenin arkasından az evvel bakan sen miydin?”</p>

      <p class="e-paragraf">“Evet.”</p>

      <p class="e-paragraf">“Neden…”</p>

      <p class="e-paragraf">Prens ne soracağını bilemediği için sorusunu tamamlayamıyordu. Yüreği öyle hızlı çarpıyordu ki konuşmakta güçlük çekiyordu. Rogojin de sustu ve ona eskisi gibi, dalgın dalgın baktı.</p>

      <p class="e-paragraf">“Ben gidiyorum” dedi birden karşı kaldırıma geçmeye hazırlanarak. “Sen de buradan yürümeye devam et… Ayrı ayrı yürüyelim… Böylesi daha iyi… Anlayacaksın.”</p>

      <p class="e-paragraf">Ayrı kaldırımlardan Gorohovaya Sokağı’na saparak Rogojin’in evine yaklaştıklarında Prens, ayaklarının tutmadığını, adım atmakta zorlandığını hissetti. Saat ona geliyordu. Annesinin pencereleri hâlâ eskisi gibi açıktı. Rogojin’inkiler ise hâlâ kapalı… Alacakaranlıkta inik storlar daha da beyaz görünüyordu. Prens karşı kaldırıma geçerek eve yaklaştı. Rogojin yürüdüğü kaldırımdan merdivene basınca Prense gelmesi için işaret etti. Prens onun yanına gitti.</p>

      <p class="e-paragraf">Rogojin kurnaz, neredeyse memnun bir gülümsemeyle: “Kapıcı eve döndüğümü bilmiyor. Az evvel ona Pavlovsk’a gideceğimi söyledim, anneme de öyle dedim” diye fısıldadı. “Girdiğimizi kimsenin ruhu duymayacak.”</p>

      <p class="e-paragraf">Anahtar elindeydi. Merdiveni çıkarken, Prense dönüp daha sessiz olması için tembih etti. Dairesinin kapısını yavaşça açtı. Prensi içeri buyur etti, ardından kendisi de girip kapıyı kapattı, anahtarı da cebine koydu.</p>

      <p class="e-paragraf">“Geçelim” dedi alçak sesle.</p>

      <p class="e-paragraf">Rogojin daha Liteynaya Sokağı’ndan beri fısıltıyla konuşuyordu. Sakin görünse de yüreği heyecanlı ve kaygılıydı aslında. Salona girince Rogojin pencereye yaklaştı, gizemli bir tavırla Prensi yanına çağırdı.</p>

      <p class="e-paragraf">“Sabah kapı çalınınca, senin geldiğini hemen anladım. Ayaklarımın ucuna basarak kapıya yaklaştım. Pafnutyevna’yla konuşuyordun, işittim. Şafak söker sökmez ona, biri kapımı çalarsa, bunun sen ya da senin yolladığın biri olacağını söyledim. Evde olduğumu asla belli etmemesi için tembihledim. Özellikle de sen, ismini de vermiştim. Sen gidince, sokakta beklediğini düşündüm. O zaman pencereye yaklaştım, perdeyi aralayıp dışarıya baktım. Orada durmuş, bana bakıyordun… İşte böyle.”</p>

      <p class="e-paragraf">“Peki… Nastasya Filipovna nerede?” dedi Prens garip bir sesle.</p>

      <p class="e-paragraf">Rogojin, bir an duraksadıktan sonra: “Burada…” dedi ağır ağır.</p>

      <p class="e-paragraf">“Nerede?”</p>

      <p class="e-paragraf">Rogojin dikkatle Prense baktı.</p>

      <p class="e-paragraf">“Gel benimle.”</p>

      <p class="e-paragraf">Hep fısıldayarak, ağır ağır konuşuyordu, çok dalgındı. Storları nasıl kaldırıp baktığını anlatırken bile, sanki anlattıklarından başka bir şey söylemek ister gibiydi.</p>

      <p class="e-paragraf">Çalışma odasına girdiler. Prensin son gelişinden beri burada bazı değişiklikler yapılmıştı. Yeşil renkli ipek bir perde odayı ikiye bölüyor, iki uçta çıkma yeri bırakarak, Rogojin’in yatağının bulunduğu yüklükle çalışma odasını ayırıyordu. Perde indirilmiş, girişler örtülüydü. Oda çok karanlıktı. Yaz mevsiminin beyaz geceleri kararmaya başlamıştı ve dolunay olmasaydı, kapalı perdeler yüzünden odada bir şeyler seçmek zorlaşırdı. Aslında yüzler belli belirsiz seçiliyordu. Rogojin’in yüzü her zamanki gibi solgundu; Prensi dikkatle, parlak bakışlarla süzmeye devam ediyordu.</p>

      <p class="e-paragraf">“Bir mum yaksaydın bari” dedi Prens.</p>

      <p class="e-paragraf">“Gerekmez” dedi Rogojin. Misafirini elinden tutup oturttu, kendisi de yanına oturdu. İskemlesi öyle yakındı ki neredeyse dizleri birbirine değiyordu. Aralarında yuvarlak küçük bir sehpa vardı. “Otur, biraz dinlenelim” dedi Rogojin. Bir süre sessiz kaldılar. Sonra asıl konuya girmeden, ilgisi olmayan şeylerden söz etmeye başladı. “Aynı otelde kalacağını düşünmüştüm. Koridordan geçerken, ‘Kim bilir, belki o da buradadır, benim onu beklediğim gibi o da beni burada bekliyordur…’ diye düşündüm. Öğretmenin dul karısına gittin mi?”</p>

      <p class="e-paragraf">Prensin yüreği hızla çarpıyordu, güçlükle: “Gittim” dedi.</p>

      <p class="e-paragraf">“Ben de böyle düşünmüştüm. Biraz gevezelik ederler… Sonra geceyi birlikte geçirelim diye onu buraya getiririm dedim…”</p>

      <p class="e-paragraf">Prens birden ayağa kalktı, tir tir titriyordu. “Rogojin, Nastasya Filipovna nerede?” Rogojin de kalktı.</p>

      <p class="e-paragraf">Başıyla perdeyi göstererek: “Orada” dedi.</p>

      <p class="e-paragraf">“Uyuyor mu?” diye fısıldadı Prens.</p>

      <p class="e-paragraf">Rogojin, önceki gibi dikkatle Prense baktı.</p>

      <p class="e-paragraf">“Girelim… Yalnız sen… Neyse, gel girelim.”</p>

      <p class="e-paragraf">Perdeyi kaldırdı, sonra durup Prense doğru döndü.</p>

      <p class="e-paragraf">Eliyle gelmesini işaret ederek: “Gir!” dedi. Prens girdi.</p>

      <p class="e-paragraf">“Karanlık burası” dedi.</p>

      <p class="e-paragraf">“Yine de görülür” diye mırıldandı Rogojin.</p>

      <p class="e-paragraf">“Bir yatak görüyorum sadece.”</p>

      <p class="e-paragraf">“Biraz daha yaklaş” dedi Rogojin alçak sesle.</p>

      <p class="e-paragraf">Prens bir adım daha attı, ardından bir adım daha… Durup gözlerini karanlığa alıştırmak için bekledi. İki adam yatağın yanında durup susuyorlardı. Odanın ölüm sessizliğinde, Prens, yüreğinin çarptığını işitebiliyordu. Gözleri karanlığa alışınca yatakta kaskatı yatan birisini fark etti. Uyuyanın üstü beyaz bir çarşafla tepeden tırnağa örtülüydü, sesi soluğu duyulmuyordu. Yatağın ayakucuna, koltukların üstüne, yerlere karmakarışık giysiler, beyaz ipek bir elbise, çiçekler, kurdeleler saçılmıştı. Küçük bir gece lambası masasının üstüne gelişigüzel konmuş, mücevherler parlıyordu. Yatağın ucundaki bir yığın beyaz dantel kümesi arasından, sanki mermerden yapılmış bir ayak görünüyordu. Prens bakıyor ve baktıkça odadaki sessizliğin derinleştiğini hissediyordu. Birden bir sinek vızıldayarak yatağın başucuna kondu. Prens ürperdi.</p>

      <p class="e-paragraf">Rogojin, Prensin koluna dokunarak: “Çıkalım” dedi.</p>

      <p class="e-paragraf">Çıktılar ve tekrar iskemlelerine karşılıklı oturdular. Prensin titremesi gitgide artıyor, cevap bekleyen bakışlarını Rogojin’in yüzünden ayırmıyordu.</p>

      <p class="e-paragraf">“Titriyorsun Lev Nikolayeviç” dedi Rogojin nihayet. “Hastalanacakmışsın gibi titriyorsun. Moskova’da da hastalanmadan evvel böyle titriyordun… Ya şimdi bir nöbet geçirirsen, ben ne yaparım?”</p>

      <p class="e-paragraf">Prens onu dikkatle dinliyor, bakışlarını ondan ayıramıyordu.</p>

      <p class="e-paragraf">Sonunda başıyla perdeyi göstererek: “Sen mi?” diye sordu.</p>

      <p class="e-paragraf">“Ben…” diye fısıldadı Rogojin başını eğerek.</p>

      <p class="e-paragraf">Beş dakika kadar sessiz kaldılar.</p>

      <p class="e-paragraf">Rogojin konuşmasını sürdürdü: “Şimdi nöbet geçirirsen, gürültüsü avludan, sokaktan duyulur; herkes burada birileri olduğunu anlar… Kapıyı zorlayıp içeri girerler… Biliyorsun, benim burada olmadığımı sanıyorlar. Görünmesin diye mum da yakmadım. Genelde evden ayrılınca, anahtarlarımı da yanıma alırım. Ortalığı toplamak için bile olsa, üç dört gün kimse giremez. Talimatlarım böyle. Bu gece burada olduğumuz anlaşılmasın…”</p>

      <p class="e-paragraf">“Dur, az evvel kapıcıya ve yaşlı hizmetçiye, Nastasya Filipovna’nın geceyi burada geçirip geçirmediğini sormuştum… Demek biliyorlar…”</p>

      <p class="e-paragraf">“Bundan haberim var. Pafnutyevna’ya, Nastasya Filipovna’nın dün buraya geldiğini, on dakika kadar kalıp ardından Pavlovsk’a gittiğini söyledim. Kimse onun gece burada kaldığını bilmiyor, hiç kimse. Sessizce gelmiştik zaten, aynı az önce seninle geldiğimiz gibi… Onun böyle sessiz davranmaya razı olmayacağını düşünüyordum ama aksine… Tek kelime etmeden ayaklarının ucuna basarak yürüyor, hışırtı çıkarmasın diye eteklerini kaldırıyordu. Merdivende bana bile sessiz olmam için işaret etmişti. Senden korkuyordu. Trende, korkudan deli oluyordu. Onu öğretmenin dul karısının evine götürmeyi düşünmüştüm ama geceyi burada geçirmek istedi. ‘Orada Prens beni hemen bulur. Bu gece beni sakla, yarın sabah erkenden Moskova’ya giderim!’ dedi. Orel’e gitmeyi düşünüyordu…”</p>

      <p class="e-paragraf">“Dur bir dakika Parfen, şimdi ne yapmayı düşünüyorsun?”</p>

      <p class="e-paragraf">“Senin bu titremen beni endişelendiriyor! Geceyi birlikte geçireceğiz. Hep birlikte… Bundan başka yatağım yok ama şöyle düşündüm: Divandan yastıkları indirip buraya ikimiz için yer yatağı yaparız… Gelen olursa, odaya bakar, arar, sonunda onu bulup götürür. Beni sorguya çekince, ben yaptım derim, beni alıp götürürler. Şimdilik ikimizin yanında yatsın, senin ve benim!”</p>

      <p class="e-paragraf">“Evet, evet” diye onayladı Prens ateşli bir şekilde.</p>

      <p class="e-paragraf">“Biz bir şey söylemezsek, belki onu alıp götüremezler!”</p>

      <p class="e-paragraf">“Dünyada götüremezler!” dedi Prens.</p>

      <p class="e-paragraf">“Ben de öyle düşündüm kardeşim. Kimse onu götüremez! Bu geceyi sessizce geçirelim. Bütün geceyi onun yanında geçirdim, yalnız sabah bir saatliğine çıktım, sonra akşam seni aramaya gittim. Bu sıcakta koku başlar diye korkuyorum ben aslında. Koku duyuyor musun?”</p>

      <p class="e-paragraf">“Belki, emin değilim. Ama sabah yayılır.”</p>

      <p class="e-paragraf">“Onu muşambayla örttüm; Amerikan malı sağlam bir muşamba… Üzerine de çarşaf çektim. Kapağı açık dört şişe de Jdanov kokusu yerleştirdim çevresine. Hâlâ duruyorlar.”</p>

      <p class="e-paragraf">“Evet… Moskova’daki gibi mi?”</p>

      <p class="e-paragraf">“Koku yüzünden kardeş… Nasıl uyuduğunu bir görsen… Yarın sabah gün doğunca bakarsın.”</p>

      <p class="e-paragraf">Rogojin, Prensin ayağa kalkamayacak derecede titrediğini görünce korkuyla, “Ne var, kalkamıyor musun yoksa?” diye sordu.</p>

      <p class="e-paragraf">“Bacaklarım tutmuyor” diye mırıldandı Prens. “Korkudandır, biliyorum… Korku geçince, ayağa kalkarım…”</p>

      <p class="e-paragraf">“Dur, yataklarımızı sereyim, uzanırsın biraz… Ben de uzanırım… Sonra dinleriz… Çünkü kardeş, bilmiyorum… Önceden haberin olsun diye söylüyorum çünkü ben bilmiyorum…”</p>

      <p class="e-paragraf">Rogojin, bu anlamsız sözleri mırıldanırken, yatakları hazırlamaya başladı. Bu yatak işini daha sabahleyin düşündüğü belliydi. Dün geceyi divanda geçirmişti ama iki kişilik yer yoktu orada. Oysa ikisi birlikte olmalıydı. Bu yüzden büyük bir gayretle iki divandan aldığı türlü boyutlardaki yastıkları odanın bir ucundan öteki ucuna taşıdı ve kapının önüne bir yatak yaptı. Sonra Prense yaklaşıp şefkatle koluna girdi ve yatağa gitmesine yardım etti. Prensin tek başına yürüyebildiğini gördü, belli ki artık korkmuyordu; yine de zangır zangır titremeye devam ediyordu.</p>

      <p class="e-paragraf">Rogojin Prense yatağın daha iyi olan sol yanını verdi. Kendisi de giyinik olarak sağ tarafa uzanıp ellerini ensesinin altına koydu. “Bugün çok sıcak kardeşim” dedi birden. “Koku hemen yayılır… Pencereleri açmaya korkuyorum. Annemde güzel kokulu saksı çiçekleri var, onları buraya getirmeyi düşündüm ama Pafnutyevna bir şeylerden huylanır, çok meraklıdır.”</p>

      <p class="e-paragraf">“Evet, çok meraklı gerçekten” diye onayladı Prens.</p>

      <p class="e-paragraf">“Çiçek alabilirdik… Onu çepeçevre çiçeklerle donatabilirdik. Ama onu… çiçekler içinde görürsek, yüreğimiz dayanmaz diye düşündüm!”</p>

      <p class="e-paragraf">Prens, sanki bir şey sormak isteyip şaşkınlığından ne soracağını unutmuş gibi: “Söylesene… Neyle yaptın? Bıçakla mı? Şu bıçakla mı?”</p>

      <p class="e-paragraf">“Evet, o bıçakla.”</p>

      <p class="e-paragraf">“Bir de Parfen… Onu nikâhtan evvel mi öldürmek istemiştin? Kilisede, bıçakla…”</p>

      <p class="e-paragraf">“İsteyip istemediğimi bilmiyorum…” dedi Rogojin sertçe, soruya şaşırarak.</p>

      <p class="e-paragraf">“Pavlovsk’a gelirken bıçağı yanına alır mıydın?”</p>

      <p class="e-paragraf">“Almazdım.” Bir an sessiz kaldı ve ardından ilave etti: “Bıçak konusunda sana şunu söyleyebilirim Lev Nikolayeviç. Onu kilitli çekmeceden sabah aldım, her şey dört sularında oldu. Bıçak çekmecede duruyordu, bir kitabın sayfaları arasında… Ama… çok… şaştım… Bıçak göğsüne bir buçuk-iki parmak derinliğinde saplandı, sol memesinin altına; yarım kaşık dolusu kadar kan çıktı… Daha fazla değil…”</p>

      <p class="e-paragraf">Prens büyük bir heyecanla doğruldu. “Evet, bunu biliyorum” dedi. “Okumuştum… İç kanama diyorlar… Kimi zaman bir damla kan bile akmazmış. Bıçak tam kalbe saplandığında…”</p>

      <p class="e-paragraf">“Dur, duyuyor musun?” dedi Rogojin birden, yatağında korkuyla doğrularak. “Duyuyor musun?”</p>

      <p class="e-paragraf">Prens aynı onun gibi aceleyle ve korkuyla: “Hayır” dedi.</p>

      <p class="e-paragraf">“Yürüyor, salonda… duyuyor musun?”</p>

      <p class="e-paragraf">İkisi birden kulak kabarttı.</p>

      <p class="e-paragraf">Prens kesin bir ses tonuyla, “Duyuyorum” diye fısıldadı.</p>

      <p class="e-paragraf">“Yürüyor, değil mi?”</p>

      <p class="e-paragraf">“Yürüyor.”</p>

      <p class="e-paragraf">“Kapıyı kapatalım mı?”</p>

      <p class="e-paragraf">“Kapatalım…”</p>

      <p class="e-paragraf">Kapıyı kilitleyip yeniden yattılar. Uzun bir süre tek kelime etmediler.</p>

      <p class="e-paragraf">Prens yine aynı heyecanlı sesle, aceleyle, düşüncesini unutacağından korkuyormuş gibi konuşmaya başladı. Yatağından sıçrayarak: “Ah, evet… Sana… Şu oyun kâğıtlarını sormak istiyordum! Kâğıtlar… Bana, onunla kâğıt oynadığını söylediler.”</p>

      <p class="e-paragraf">Rogojin, kısa bir sessizlikten sonra: “Evet” dedi.</p>

      <p class="e-paragraf">“O kâğıtlar nerede?”</p>

      <p class="e-paragraf">Rogojin uzun uzun sustu, sonra: “İşte…” dedi</p>

      <p class="e-paragraf">Cebinden, oynanmış, gazeteye sarılı bir deste oyun kâğıdı çıkarıp Prense uzattı. Prens şaşkınlıkla aldı. Yüreği yeniden acıyla burkuldu. Çoktan beri söylemek istediği şeyleri söylemediğini, yapması gerektiği şeyleri yapmadığını hissetti. Şimdi elinde tuttuğu bu kâğıtların ona hiçbir yardımı dokunmayacağını anladı. Doğruldu, ellerini umutsuzca birleştirdi. Hareketsiz yatan Rogojin onu görmüyor gibiydi ama açık gözleri karanlıkta parlıyordu. Prens bir iskemleye oturdu ve korkuyla ona baktı. Yarım saat sonra Rogojin birden, yavaş konuşması gerektiğini unutarak, kahkahalarla gülmeye başladı.</p>

      <p class="e-paragraf">“Şu subayı hatırlıyor musun? Konserde onu nasıl da tokatlamıştı! Hah hah ha! Hatırlıyorsun, değil mi? Ya o askeri öğrenciyi… Nasıl da atılmıştı!”</p>

      <p class="e-paragraf">Prens birden iskemlesinden kalktı, yeni bir korkuyla sarsılmıştı. Rogojin sakinleşince (Birden sakinleşmişti) ona doğru eğildi, yanına oturdu ve bakmaya başladı. Yüreği hızla çarpıyor, zorla soluk alıyordu. Rogojin onu unutmuş gibiydi. Prens hep ona bakıyor, bekliyordu; böylece zaman geçti, şafak söktü. Rogojin ara ara, bağlantısız bir şeyler mırıldanmaya, kesik çığlıklar atıp gülmeye başlıyordu. O zaman Prens, titreyen elini ona uzatıyor, saçını, yanaklarını okşuyordu… Bütün yapabildiği buydu! Vücudu tekrar zangır zangır titremeye başladı, bacakları tutmuyordu. İçini sonsuz bir keder kaplamıştı. Hava iyice aydınlanmıştı. Prens, yorgunluk ve çaresizlikten bitkin bir halde yatağına uzandı, yüzünü Rogojin’in solgun yüzüne dayadı, gözyaşları Rogojin’in yanaklarını ıslatıyordu ama Prens artık gözyaşı dökenin kendisi olduğunu bilmiyordu…</p>

      <p class="e-paragraf">Saatler sonra kapı açılınca, katili bilinçsiz bir vaziyette buldular. Prens, yanında, yatağın üstünde hareketsiz duruyordu. Hastanın her çığlığında, onu yatıştırmak ister gibi titreyen ellerini saçlarında ve yanaklarında dolaştırıyordu. Artık sorulan soruları anlamıyor, etrafındaki insanları tanımıyordu. Eğer o anda Schneider, eski hastası ve öğrencisini görmek için İsviçre’den gelmiş olsaydı, elini sallayarak, “Budala!” diyecekti.</p>

      <p class="e-sayfabasibaslik" id="toc_marker-5">SONUÇ</p>

      <p class="e-paragraf">Öğretmenin dul karısı Pavlovsk’a koşarak, doğruca Darya Alekseyevna’nın evine gitti. Ona bütün bildiklerini anlatınca, dünkü olaydan sonra hâlâ kendinde olmayan kadını büsbütün korkuttu. İkisi vakit kaybetmeden Prensin dostu ve de ev sahibi olan Lebedev’e gittiler. Vera Lebedeva bildiklerini anlattı. Lebedev’in nasihatleri üzerine, “olabilecek bir olayı” önlemek için Petersburg’a gitmeye karar verdiler. Böylece hemen ertesi sabah, saat on bire doğru Rogojin’in dairesi, polis memuru, Lebedev, hanımlar ve Rogojin’in erkek kardeşi Semyon Semyonoviç’in huzurunda açıldı. Akşam, Parfen Semyonoviç’in bir arkadaşıyla arka kapıdan sessizce içeri girdiğini gören kapıcının şahitliği üzerine, zillere cevap vermeyen giriş kapısının kırılması kararlaştırıldı.</p>

      <p class="e-paragraf">Rogojin’in beyin damarlarında baloncuklar oluşmuştu. Hastanede iki ay yattı, iyileştikten sonra, sorgulanıp yargılandı. Olan biteni bütün açıklığıyla ve büyük bir içtenlikle anlattı; bunun üzerine Prens dava dışı bırakıldı. Rogojin mahkeme süresince sustu. Savunmasını üstlenen avukatı, suçlunun, cinayeti olaydan çok önce başlayan hastalığı yüzünden işlediğini ustalıkla kanıtladı. Rogojin bu sonuca itiraz etmediği gibi katılmadı da; sadece olayı bütün ayrıntılarıyla anlatmakla yetindi. Hafifletici durumlar göz önüne alındı ve Sibirya’da on beş sene kürek mahkûmiyetine çarptırıldı. Rogojin, kararı düşünceli bir tavırla, sessizce dinledi. Bir bölümünü sefahat aleminde çarçur ettiği büyük serveti, erkek kardeşi Semyon Semyonoviç’e kaldı; o da buna pek memnun oldu. Yaşlı annesi hâlâ hayatta, hayal meyal da olsa sevgili oğlu Parfen’i zaman zaman hatırlıyor. Tanrı onu, acı dolu evlerine çöken bu felaketin bilincinde olmaktan kurtardı.</p>

      <p class="e-paragraf">Lebedev, Keller, Ganya, Ptizin ve hikâyemizin diğer kahramanları, hayatlarını aynı eskisi gibi sürdürüyorlar. Bu yüzden onların hakkında söyleyebileceğimiz fazla söz yok. İpolit, büyük bir heyecanla, Nastasya Filipovna’nın ölümünden iki hafta sonra, beklediğinden daha evvel öldü. Bütün bu olaylar Kolya’yı çok etkiledi, annesine eskisinden daha da fazla bağlandı. Nina Aleksandrovna, yaşına göre olgun gördüğü oğlu için çok endişe ediyor. Kolya büyük ihtimalle ileride iyi bir insan olur. Prensin bundan sonraki hayatıyla ilgili düzenlemeleri de o üstlendi. Kolya için Yevgeni Pavloviç Radomski’nin ayrı bir yeri vardı. Önce ona gitti ve olay hakkında bütün bildiklerini, Prensin o anki durumunu anlattı. Yanılmamıştı; Yevgeni Pavloviç, zavallı “budala”ya yakın ilgi gösterdi. Prens, onun gayret ve teşebbüsleriyle tekrar İsviçre’ye, Schneider’in kliniğine gönderildi. Yevgeni Pavloviç Avrupa’ya gitti; orada uzun süre kalma niyetindeydi. Tüm samimiyetiyle kendisini, “Rusya için gereksiz adam” olarak görüyor. Hiç olmazsa birkaç ayda bir, hasta dostunu görmeye gidiyor. Ama Schneider, hastanın durumu hakkında gittikçe daha kötümser oluyor; başını sallayıp akli organlarının tümüyle bozulduğunu söylüyor. İyileşemeyeceğini açık açık söylemese de bu sonuca varmak zor değil. Yevgeni Pavloviç buna çok üzülüyor, çünkü iyi yürekli biri. Kolya’nın yazdığı mektuplara bazen cevap vermesi de bunu kanıtlıyor. Bu arada onun bir özelliğinin daha ortaya çıktığını belirtmeliyiz. Yevgeni Pavloviç, Schneider’in kliniğini her ziyaretinden sonra, Kolya dışında Petersburg’da yaşayan başka birine daha Prensin sağlığı konusunda ayrıntılı bilgiler içeren mektuplar yolluyor. Bu mektuplarda, saygının yanında, (gittikçe artan) başka bazı duygu ve düşünceler de yer almaktadır. Kısacası bu mektuplarda dostluğun ve yakınlığın ilk belirtileri görülüyor. Yevgeni Pavloviç’le (aslında pek seyrek olarak) mektuplaşan ve onun ilgisini ve saygısını kazanan kişi Vera Lebedeva’dan başkası değildir. Bu ilişkinin nasıl başladığını tam olarak bilemiyoruz ama kuşkusuz nedeni, Prensin durumunun Vera’yı hasta edecek derecede üzmesi. Bunun dışında tanışmaları ve aralarındaki dostluğun nasıl doğduğu hakkında ayrıntılı bilgimiz yok.</p>

      <p class="e-paragraf">Bu mektuplaşmayı aktarmamızın bir nedeni de, mektupların bazılarında Epançin ailesi, özellikle de Aglaya’yla ilgili haberler olmasıdır. Yevgeni Pavloviç Paris’ten yazdığı karmaşık mektubunda, Aglaya’nın, kısa ve tuhaf bir arkadaşlık döneminden sonra, Polonyalı göçmen bir kontla evlendiğini bildirmişti. Ailesi karşı çıksa da büyük bir skandal korkusuyla sonunda razı olmuştu. Vera, altı aylık suskunluktan sonra, Yevgeni Pavloviç’ten aldığı ayrıntılı, uzun bir mektuptan, onun Schneider’e yaptığı son ziyaretinde, bütün Epançin ailesi (işleri yüzünden Petersburg’da kalan İvan Fedoroviç dışında) ve Prens Şç.’ye rastladığını öğrenmişti. Garip bir görüşme olmuş, hepsi Yevgeni Pavloviç’i sevinçle karşılamış, hatta Adelaida ve Aleksandra, onun zavallı Prense karşı gösterdiği iyilikseverliği yüzünden şükran duyduklarını ifade etmişlerdi. Prensin hasta ve düşkün halini görünce, Lizaveta Prokofyevna ağlamaya başlamıştı. Belli ki geçmişi unutmuş ve her şeyi bağışlamıştı. Prens Şç. bu konuda çok akıllıca ve yerinde birkaç söz de söylemişti. Yevgeni Pavloviç’e göre onunla Adelaida arasında henüz özel bir yakınlık yoktu. Ama zamanla ateşli Adelaida’nın, deneyimli ve zeki Prens Şç.’ye yüreğini teslim edeceği kesindi; ailenin başına gelen son olaylardan ve Aglaya’nın Polonyalı göçmen kontla evlenmesinden ders almıştı. Ailenin Aglaya’nın evlenmesiyle ilgili duyduğu kuşkuların tümü, son altı ay içinde, akla gelmeyen bazı sürpriz olaylarla birlikte teker teker gerçekleşmişti. Kontun gerçek bir kont olmadığı, karanlık geçmişi yüzünden göç ettiği anlaşılmıştı. Sahte kont Aglaya’nın gönlünü, vatanına duyduğu hasretle kaynayan kederli ruhuyla kazanmıştı. Öyle ki Aglaya, daha onunla evlenmeden, Polonyalıları Kalkındırma Derneği’ne üye olmuş, ayrıca gönlünü çelen ünlü bir Katolik papazın tarikatına girmişti. Kontun, Lizaveta Prokofyevna ve Prens Şç.’ye belgelerle kanıtlamaya çalıştığı hatırı sayılır servetinin de aslı astarı çıkmadı. Üstelik evlenmelerinden altı ay sonra, kont ve dostu ünlü günah çıkartıcısı, Aglaya’yla ailesinin arasını açmayı başarmıştı; öyle ki aile uzun zamandır kendisini görmemişti… Kısacası anlatacak çok şey vardı ama bütün bu olaylar Lizaveta Prokofyevna’yı, kızlarını ve Prens Şç.’yi öylesine korkutmuştu ki Yevgeni Pavloviç’le konuşurken, bazı konulardan kaçındıkları belliydi. Öte yandan Aglaya İvanovna ile ilgili hikâyeyi iyi bildiğinin farkındaydılar. Zavallı Lizaveta Prokofyevna, Rusya’ya dönmek için can atıyordu. Yevgeni Pavloviç’in dediğine göre, yabancı olan her şeyi kılı kırk yararak eleştiriyordu. “Doğru dürüst ekmek pişirmesini bile bilmiyorlar. Kışın, fareler gibi, mahzenlerde donuyorlar. Sonunda bu zavallıya, gerçek bir Rus gibi, doyasıya ağlayabildim” dedi onu artık tanımayan Prensi heyecanla göstererek. Yevgeni Pavloviç’ten ayrılırken, neredeyse öfkeyle sözünü bitirdi: “Bu kadar hayranlık yeter! Sağduyuya dönme zamanı geldi. Bütün bu yurt dışı, Batınız, Avrupa’nız, fantazyadan başka bir şey değil. Vatanımızdan uzak olduğumuz sürece biz de birer fantazyadan başka bir şey değiliz… Sözlerimi unutmayın, kendiniz de göreceksiniz!”</p>

      <div class="footnotes">
        <div class="footnote">
          <p class="e-dipnotmetni"><a class="footnote-anchor" href="#footnote-202-26-backlink" id="footnote-202-26">26</a> Bunu sen istedin, Georges Dandin (Fransızca).</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-27-backlink" id="footnote-202-27">27</a> İşte gözü pek bir çocuk! Senin baban kim? (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-28-backlink" id="footnote-202-28">28</a> Bir soylunun, üstelik cesur bir soylunun oğlu! Soyluları severim. Sen beni sever misin, çocuk? (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-29-backlink" id="footnote-202-29">29</a> Aslan öğüdü. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-30-backlink" id="footnote-202-30">30</a> Hıh, hurafelere inanıyor artık! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-31-backlink" id="footnote-202-31">31</a> Roma kralı. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-32-backlink" id="footnote-202-32">32</a> Öyleyse küçük bir kız. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-33-backlink" id="footnote-202-33">33</a> Hiçbir zaman yalan söylemeyin. İçten dostunuz, Napolyon. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-34-backlink" id="footnote-202-34">34</a> Benim kusurum, benim kusurum. (Latince)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-35-backlink" id="footnote-202-35">35</a> Yapmayalım. (Latince)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-36-backlink" id="footnote-202-36">36</a> Ya kardeşlik ya ölüm. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-37-backlink" id="footnote-202-37">37</a> Çok ilginç ve çok ciddi! (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-38-backlink" id="footnote-202-38">38</a> Bırakın konuşsun. (Fransızca)</p>
        </div>

        <div class="footnote">
          <p class="e-dipnotmetni"><a class="footnote-anchor" href="#footnote-202-39-backlink" id="footnote-202-39">39</a> Gerçekten mi? (Fransızca)</p>
        </div>
      </div>
    </div>
  </div>
</body>
</html>
