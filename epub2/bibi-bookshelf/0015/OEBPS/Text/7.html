<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Sinek Papazı</title>
</head>

<body>
  <p class="h11"><br /></p>

  <h2 class="h11" style="text-align: center;">Sinek Papazı</h2>

  <p><br /></p>

  <p>Daily Newsmonger'i elimden bırakarak, "Şurası kesin gerçek kurgudan daha garip," dedim.</p>

  <p>Bu düşünce belki de yeni bir şey değildi. Ufak tefek adam yumurta biçimli başını bir yana eğerek ütü çizgisi özenle basılmış pantolonunun üstündeki hayali bir toza parmağının ucuyla bir fiske vurdu. "Ne kadar derin bir görüş! Dostum Hastings ne yaman düşünürmüş meğer!"</p>

  <p>Hiç de hak etmediğim halde benimle dalga geçmesine kızacak yerde bir kenara bıraktığım gazeteye parmaklarımla vurdum. "Bu sabahki gazeteyi okudunuz mu?"</p>

  <p>"Okudum. Okuduktan sonra da simetrisine dikkat ederek tekrar katladım. Senin gibi düzenden ve metottan yoksun birinden bekleneni üzere yere fırlatıp atmadım."</p>

  <p>Poirot'nun en kötü yanı bu zaten. Düzen ve metot onun mabutları. Hatta bütün başarısını onlara mal edecek kadar ileri gidiyor.</p>

  <p>"Öyleyse emprezaryo Henry Reedburn'in öldürülmesiyle ilgili haberi de okumuşsunuzdur," dedim. "Az önce o olayı düşünerek konuştum.Gerçek kurgudan daha garip olmakla kalmıyor aynı zamanda dramatik de. Orta sınıftan şu saygın İngiliz ailesini, Oglander'leri gözünüzün önüne getirin. Anneyle baba, erkek ve kız çocukları bu ülkedeki binlerce aileden bir örnek. Ailenin erkekleri her gün şehir merkezindeki işlerinin başına gidiyorlar; kadınlar da ev işleriyle ilgileniyorlar. Hayatları son derece huzurlu ve bir o kadar da tekdüze. Dün gece banliyöde</p>

  <p>Streatham'da Daisymead adlı evlerinin derli toplu salonunda oturmuş, briç oynuyorlardı. Derken teraslarının kapısı birdenbire açılıveriyor ve bir kadın sendeleyerek odalarına dalıyor. Gri saten elbisesinin üstünde kocaman bir kırmızı leke. Ağzından tek bir kelime çıkıyor. 'Cinayet!' Hemen ardından bayılarak yere yığılıyor. Oglander'lerin onu sinemadan hatırlamaları mümkün. Gizemli kadın, son aylarda Londra'yı kasıp kavuran ünlü dansçı Valerie Saintclair çünkü!"</p>

  <p>Poirot, "Bu güzel konuşma senin eserin mi yoksa Daily Newsmonger"in mi?" diye sordu.</p>

  <p>"Daily Newsmonger baskıya girmek üzere olduğundan olayın ana hatlarını vermekle yetinmiş.</p>

  <p>Ama öykünün dramatik yönü hemen dikkatimi çekti."</p>

  <p>Poirot düşünceli bir tavırla başını salladı. "İnsan doğasının bulunduğu yerde dram da olması kaçınılmaz. Ama o dram her zaman senin tahmin ettiğin yerde olmaz. Unutma bunu. Zaten ben de o olayla ilgileniyorum. Olayın çözümlenmesini benden istemeleri olası çünkü."</p>

  <p>"Sahi mi?"</p>

  <p>"Evet. Bu sabah bir beyefendi beni arayarak Maurania Prensi Paul adına benden bir randevu istedi."</p>

  <p>"Bunun o olayla ne ilgisi var?"</p>

  <p>"İngiltere'nin o skandal gazetelerini okumadığın ne kadar belli. Hani 'küçük bir farenin duyduğuna göre' veya 'küçük bir kuş merak ediyor' diye başlayan türden komik öyküleri basanları.</p>

  <p>Şuraya bak."</p>

  <p>Poirot'nun kısa ve güdük parmağını paragraf boyunca izledim: "...acaba yabancı prensle ünlü dansçı birbirlerine o kadar yakınlar Acaba genç hanım yeni pırlantalı yüzüğünü beğendi mi!"</p>

  <p>Poirot, "Gelelim şimdi senin dramatik öyküne," diye devam et</p>

  <p>"Bayan Saintclair Daisymead'deki oturma odasında halının üstüne düşüp bayılmıştı, değil mi? "</p>

  <p>Omuzlarımı silktim. "Genç bayanın bayılırken mırıldandığı sözler üzerine iki Oglander erkeği evden dışarı fırladılar. Bir tanesi, şok halinde olan genç kadına bakması için bir doktor aramaya giderken, diğeri de polis karakoluna koştu. Burada duyduklarını anlatmasından sonra bu Bay</p>

  <p>Oglander polisle birlikte Mon Desir'in yolunu tuttu. Orasının Bay Reedburn'ün Daisymead'in hemen dışındaki görkemli köşkü olduğunu belirtelim. Pek hoş bir ünü olmayan beyefendiyi orada kütüphanede yerde yatarken buldular. Kafasının arkası tıpkı kırık bir yumurta çatlamıştı."</p>

  <p>Poirot, "Ne yazık ki konuşmanı böleceğim," dedi. "Bağışla beni. Prens hazretleri geldiler!"</p>

  <p>Kibar ziyaretçimiz Kont Feodor adıyla içeri alınmıştı. Garip görüşlü bir gençti. Uzun boylu, zayıf çeneliydi. Ünlü Mauranberg ağzına ve bir fanatiğin ateş saçan gözlerine sahipti.</p>

  <p>"Bay Poirot?"</p>

  <p>Dostum, benim der gibi hafifçe eğildi.</p>

  <p>"Beyefendi, başım dertte, hem de anlatamayacağım kadar korkunç dertte."</p>

  <p>Poirot anladığını belirtmek için bir el hareketi yaptı. "Kaygılanmanızı anlıyorum. Bayan</p>

  <p>Saintclair çok değerli bir dostunuz, öyle değil mi?"</p>

  <p>Prens açık konuştu. "Onu eşim yapmayı ümit ediyorum."</p>

  <p>Poirot koltuğunda doğruldu. Gözleri iri iri açılmıştı.</p>

  <p>Prens devam etti. "Ailemin, dengi olmayan biriyle evlenen ilk üyesi olmam. Ağabeyim</p>

  <p>Alexander da hükümdara karşı gelmişti. Bugün sınıf önyargılarından kurtulmuş daha uygar bir dünyada yaşıyoruz. Ayrıca, Bayan Saintclair konumu itibariyle benim dengim. Ailesinin tarihçesi hakkında bazı söylentiler duymuş olmalısınız."</p>

  <p>"Kökeni hakkında birçok söylentiler ağızdan ağıza dolaşıyor -ünlü dansçılar söz konusu olunca bu çok olağan. Örneğin, İrlandalı bir temizlikçi kadının kızı olduğunu duydum. Başka bir iddiaya göre, annesi bir Rus grandüşesi imiş."</p>

  <p>Genç adam, "Birinci öykü tabii ki saçma," dedi. "Ama ikincisi doğru. Valerie her ne kadar bu sırrı açıklamama durumundaysa da, bana bazı imalarda bulundu. Ayrıca asaletini birçok şekilde bilinçsizce belli ediyor. Ben kalıtıma inanırım, Bay Poirot."</p>

  <p>Poirot, "Ben de kalıtıma inanırım," dedi düşünceli bir tavırla. "Kalıtımla bağlantılı birçok garip şeye tanık olmuşumdur. Ama biz gelelim kendi işimize, prens hazretleri. Benden ne istiyorsunuz?</p>

  <p>Neden korkuyorsunuz? Açık konuşabilirim, değil mi? Matmazel Saintclair'le cinayet arasında bir bağlantı var mı? Tabii ki Reedburn'ü tanıyordu."</p>

  <p>"Evet. Adam, Valerie'ye âşık olduğunu ileri sürüyordu."</p>

  <p>"Ya Bayan Saintclair?"</p>

  <p>"Adamın yüzüne bile bakmıyordu."</p>

  <p>Poirot ziyaretçisine dikkatle baktı. "Bu Redburn'den korkması için bir nedeni var mıydı?"</p>

  <p>Genç adam bir duraklama geçirdi. "Bir olay oldu," dedi sonunda. "Kâhin Bayan Zara'dan söz edildiğini duydunuz mu?"</p>

  <p>"Hayır."</p>

  <p>"Müthiş bir kadın. Siz de bir gün ona başvurmalısınız. Valerie ile ben geçen hafta onu görmeye gitmiştik. Bizim için iskambil falına baktı. Valerie'ye bir beladan -kararan bulutlardan- söz etti.</p>

  <p>Sonra soru kartı çevirdi. Sinek papazıydı. Valerie'ye, 'Dikkatli ol,' dedi. 'Senin üzerinde büyük gücü olan bir adam var. Ondan korkuyorsun, bu nedenle büyük tehlikedesin. Ne demek istediğimi biliyorsun, değil mi?' Valerie bembeyaz kesilmişti. Başını eğip, 'Evet, evet, biliyorum,' dedi.</p>

  <p>Aradan çok geçmeden kalktık. Zara'nın Valerie'ye son sözleri, 'Sinek papazın dan sakın.</p>

  <p>Tehlikedesin!' oldu. Onu tabii ki konuşturmak istedim, bana bir şey söylemek istemedi -her şeyin yolunda olduğunu ileri sürdü. Ama dün geceden sonra Valerie'nin sinek papazının şahsında</p>

  <p>Reedburn’ü gördüğüne eminim ve korktuğu adam da oydu."</p>

  <p>Prens konuşmasına biraz ara verdi. "Bu sabah gazeteyi açınca düştüğüm telaşı şimdi anlıyorsunuzdur. Acaba Valerie bir çılgınlık anında... yok, yok, olamaz bu!"</p>

  <p>Poirot yerinden kalktı ve dostça bir hareketle genç adamın omzunu okşadı. "Lütfen kendinizi perişan etmeyin. Bu işi bana bırakın."</p>

  <p>"Streatham'a gideceksiniz, değil mi? Valerie'nin Daisymead'de hâlâ şokun pençesinde olduğunu tahmin ediyorum."</p>

  <p>"Hemen yola çıkacağım."</p>

  <p>"Elçilik kanalıyla bazı şeyleri ayarladım. Her nereye isterseniz girebileceksiniz."</p>

  <p>"Öyleyse gidelim. Hastings, sen de benimle gelir misin? Hoşça kalın. Prens hazretleri."</p>

  <p>Mon Desir modern olduğu kadar rahat, olağanüstü güzel bir köşktü. Kısa bir araba yolu caddeden kapısının önüne kadar uzanıyordu. Arka tarafında da birkaç dönümlük güzel bahçeler yer alıyordu.</p>

  <p>Kapıyı açan uşak, Prens Paul'ün adını duyunca bizi hemen olayın geçtiği yere götürdü.</p>

  <p>Kütüphane, binanın önünden arkasına kadar uzanan muhteşem bir odaydı. İki ucundaki pencerelerden biri araba yolunu, öbürü ise bahçeleri görüyordu. Ceset ikinci pencerenin girintisinde yatar durumda bulunmuştu. Polis incelemesini tamamlayınca cesedi götürmüşlerdi.</p>

  <p>Poirot'ya, "İşte bu can sıkıcı," diye mırıldandım. "Kimbilir ne kadar ipucunu yok etmişlerdir?"</p>

  <p>Ufak tefek dostum gülümsedi. "Öyle mi! İpuçlarının içten geldiğini sana daha kaç kere söyleyeceğim? Her gizemin çözümü küçük gri hücrelerde gizlidir."</p>

  <p>Poirot bundan sonra uşağa döndü. "Cesedin götürülmesi dışında odaya dokunulmadı, değil mi?"</p>

  <p>"Hayır, efendim. Oda dün gece polis geldiği zaman nasılsa yine öyle."</p>

  <p>"Şu perdeler. Pencere girintisini örtecek biçimde çekilmiş olduklarını görüyorum. Öbür pencereninkiler de öyle. Dün gece de çekilmişler miydi?"</p>

  <p>"Evet, efendim. Onları her gece ben çekerim."</p>

  <p>"Öyleyse Tim Reedburn onları kendisi açmış olmalı?"</p>

  <p>"Öyle olmalı efendim."</p>

  <p>"Efendinizin dün gece.bir ziyaretçi beklediğinden haberiniz var mıydı?"</p>

  <p>"Sözünü etmedi efendim. Ama akşam yemeğinden sonra rahatsız edilmek istenmediğini söylemişti." Poirot kütüphaneden binanın yanındaki terasa çıktı; sağda ise teras bir tuğla duvarın dibinde son buluyordu.</p>

  <p>"İleride meyve bahçesi var efendim. Biraz ötede oraya açılan bir kapı vardır, ama saat altıda mutlaka kilitlenir."</p>

  <p>Poirot başını sallayarak tekrar kütüphaneye girdi, uşak da onu izledi.</p>

  <p>"Dün geceki olaylarla ilgili olarak hiç mi bir şey duymadınız?"</p>

  <p>"Saat dokuza az bir zaman kala kütüphanede sesler duyduk. Ama özellikle bir hanımın sesi olduğundan bunda olağandışı bir taraf yoktu. Ancak hepimiz binanın öbür yanındaki hizmetkârlar dairesine geçtikten sonra tabii ki hiçbir şey duymadık. Sonra saat on bir sularında polis geldi."</p>

  <p>"Kaç ses duydunuz?"</p>

  <p>"Orasını bilemem efendim. Sadece hanımınkine dikkat ettim."</p>

  <p>"Ya!"</p>

  <p>"Özür dilerim, efendim, Dr. Ryan hâlâ evde. Acaba kendisini görmek ister miydiniz?"</p>

  <p>Güler yüzlü, orta yaşlı bir adam olan doktor birkaç dakika sonra yanımıza gelerek Poirot'ya gereksindiği bütün bilgileri verdi. Reedburn pencerenin yanında yatıyordu, başı da pencerenin mermerden oturulacak yerine dayalıydı. Cesette iki yara vardı: biri gözlerinin arasında ölümcül olan ikincisi ise başının arkasındaydı.</p>

  <p>"Sırtüstü mü yatıyordu?"</p>

  <p>"Evet. İşte..." Doktor böyle diyerek yerdeki koyu renkli, küçük bir izi gösterdi.</p>

  <p>"Başının arkasındaki darbe izi, yere çarpması sonucunda oluşmuş olamaz mı?"</p>

  <p>"Mümkün değil. Her neyse, silah kafatasının içine kadar girmiş." Poirot düşünceli bir yüzle önüne bakıyordu. Her pencerenin önünde mermerden oturulacak bir yer vardı; bunların kolları ise aslan kafası biçiminde oyulmuştu. Poirot'nun gözlerinde bir şimşek çaktı. "Arkaya sendeleyip aslan başı biçimindeki bu çıkıntının üstüne düştüğü oradan da yere kaydığını varsayalım. Bu, tarif ettiğiniz biçimdeki bir yaraya yol açmaz mı?"</p>

  <p>"Evet, olabilir. Ama cesedin yattığı yerde oluşturduğu açı bu varsayımı imkânsız kılıyor. Ayrıca, oturağın mermerinin üstünde mutlaka kan izleri olurdu."</p>

  <p>"Yıkanıp temizlenmedilerse tabii."</p>

  <p>Doktor omuzlarını silkti. "Bu hiç olası değil. Kazaya cinayet süsü vermenin kime yararı olabilir ki?"</p>

  <p>Poirot, "Orası öyle," diye doğruladı. "Darbelerden biri bir kadın tarafından indirilmiş olabilir mi?"</p>

  <p>"Söz konusu değil. Herhalde Bayan Saintclair'i düşünüyorsunuz?"</p>

  <p>Poirot, "Emin olmadan özellikle kimseyi düşünmem," diye yavaşça yanıt verdi.</p>

  <p>Böyle derken gözleriyle açık teras kapısını inceliyordu. Doktor bir yandan devam ediyordu.</p>

  <p>"Bayan Saintclair buradan kaçmış. Ağaçların arasından Daisymead seçilebiliyor. Yol üstünde daha yakın başka evler varsa da, bu yandan bakınca Daisymead görülebilen biricik ev."</p>

  <p>Poirot, "Yardımlarınıza teşekkür ederim, doktor," dedikten sonra, "Gel Hastings, biz de matmazelin ayak izlerini takip edelim," diye ekledi.</p>

  <p>Poirot önde, ben arkada önce bahçeden geçtik, demir kapıdan çıkıp yeşilliklerin arasında kısa bir süre yürüdükten sonra Daisymead'in bahçe kapısının önüne vardık. Burası bir buçuk dönümlük bir bahçenin içinde iddiasız bir evdi. Birkaç basamakla bir teras kapısının önüne varılıyordu. Poirot o yönü çenesiyle işaret etti.</p>

  <p>"Bayan Saintclair buradan geçti. Onun kadar telaşlı olmadığımıza göre bizim ön kapıya gitmemiz daha doğru olur."</p>

  <p>Kapıyı açan hizmetçi bizi salona aldı ve Bayan Oglander'i aramaya gitti. Odaya belli ki bir gece öncesinden beri el sürülmemişti. Küller hâlâ şöminenin ateşliğinde duruyordu; briç masası da odanın ortasında kalmıştı. Mekân, cafcaflı biblolarla fazlaca doluydu. Duvarlara da birbirinden çirkin aile portreleri asılmıştı.</p>

  <p>Poirot bunlarla benden daha çok ilgilendi ve biraz çarpılmış olan birkaçını düzeltti. "Aile çok güçlü bir bağ, değil mi?" dedi. "Duygu, güzelliğin yerini alıyor."</p>

  <p>Bunu doğruladım. Bakışım, sakalları kulaklarına kadar tırmanmış bir centilmen, saçları tepesinde toplu bir hanım, tıknaz yapılı bir erkek çocuk, gereksiz kordeleler ve fiyonglarla süslü iki küçük kızdan oluşan bir aile portresine takılmıştı. Bunun Oglander ailesinin daha önceki bir tarihte çekilmiş bir fotoğrafı olduğuna karar vererek ilgiyle inceledim.</p>

  <p>O sırada kapı açıldı ve genç bir kadın içeri girdi. Saçları derli topluydu, arkasında rengi solmuş bir pardesüyle bir tüvit eteklik vardı.</p>

  <p>Bize merakla baktı. Poirot ona doğru bir adım attı. "Matmazel Oglander, değil mi? Sizi rahatsız ettiğime üzgünüm, hele başınızdan geçenlerden sonra. Dünkü olay sizi oldukça sarsmış olmalı."</p>

  <p>Genç kadın, "Gerçekten de öyle," diye itiraf etti. Dramatik öğelerin Bayan Oglander'i pek etkilemediğini, hayal gücünden yoksun oluşunun trajedilere ağır bastığını düşünmeye başlamıştım.</p>

  <p>Genç kadın "Odanın durumundan dolayı özür dilerim. Hizmetkârlar o kadar kötü heyecanlanıyorlar ki," deyince bu düşüncem doğrulanmış oldu.</p>

  <p>"Dün gece burada oturuyordunuz, değil mi?"</p>

  <p>"Evet, akşam yemeğinden sonra briçe oturmuştuk. O sırada..."</p>

  <p>"Kusuruma bakmayın, ne kadar zamandır oynamaktaydınız?"</p>

  <p>"Bakayım..." Genç Bayan Oglander düşünür gibiydi. "Tam olarak söyleyemeyeceğim Sanırım, o sırada saat yaklaşık ondu. Hatırladığım kadarıyla, birkaç el oynamıştık."</p>

  <p>"Siz nerede oturuyordunuz?"</p>

  <p>"Yüzüm pencereye dönüktü. Ben annemle eşleşmiştim ve sanzatu oynamıştım. Derken pencere küt diye açıldı ve Bayan Saintclair içeri daldı."</p>

  <p>"Onu tanıdınız demek?"</p>

  <p>"Yüzü bana yabancı gelmemişti."</p>

  <p>"Kendisi hâlâ burada, değil mi?"</p>

  <p>"Evet, ama kimseyi görmek istemiyor. Hâlâ bitkin durumda."</p>

  <p>"Beni göreceğini düşünüyorum. Kendisine, Mauretania Prensi Paul'ün isteği üzerine burada olduğumu söyler misiniz?"</p>

  <p>Kral ailesinden bir prensten söz edilmesinin Bayan Oglander'in sukûnetini sarsacağını düşünmüştüm. Ama genç kadın hiç istifini bozmadan odadan çıktı ve kaşla göz arasında geri dönerek Bayan Saintclair'in bizi odasında göreceğini haber verdi.</p>

  <p>Genç kadının arkasından yukarı çıkarak büyük ve aydınlık bir yatak odasına girdik. Pencerenin yanındaki divanda yatan kadın biz içeri girince başını çevirdi. İki kadının arasındaki aykırılık ilk bakışta gözüme çarptı. Özellikle de yüz çizgileri ve renkleri bakımından benzer yanları olduğu için.</p>

  <p>Ama aralarındaki fark daha da çarpıcıydı. Valerie Saintclair'in her bakışı, her hareketi bir dram etkisi yapıyordu. Sanki etrafa romantik bir hava yaymaktaydı. Ayaklarının üstüne koyu kırmızı bir yünlü sabahlık atılmıştı. Çok sıradan bir giysiydi, bu, ama genç kadının karizması ona egzotik bir hava veriyor, Doğu'nun göz kamaştırıcı renklerdeki kaftanlarına benzetiyordu.</p>

  <p>Genç kadının iri kara gözleri Poirot'nun üzerinde kilitlenmişti.</p>

  <p>"Paul'den mi geliyorsunuz?" diye sordu. Sesi de görünüşüne uygun, dolgun ve baygındı.</p>

  <p>Poirot, "Evet, hanımefendi," dedi. "Ona -ve size- hizmet etmek için buradayım."</p>

  <p>"Ne öğrenmek istiyorsunuz?"</p>

  <p>"Dün gece bütün olanları. Tekrar ediyorum: bütün olanları!"</p>

  <p>Genç kadın zayıf bir gülümseyişle karşılık verdi.</p>

  <p>"Yalan mı söyleyeceğimi sandınız? O kadar da budala değilim. Gerçeği gizlemenin bir yolu olmadığını görebiliyorum. Adam benimle ilgili bir sırrı biliyordu, o adam şimdi öldü. Sırrımı koz olarak kullanmış, beni tehdit etmişti. Paul'ün hatırı için onunla uzlaşmaya çalıştım, Paul'ü kaybetmeyi göze alamazdım... Adam şimdi öldüğüne göre güvendeyim demektir. Ama buna rağmen onu öldürmedim."</p>

  <p>Poirot gülümseyerek başını salladı. "Bana bunu söylemeniz gerekmez, matmazel. Şimdi dün gece olanları bana anlatın."</p>

  <p>"Ona para teklif ettim. Kabul eder göründü. Dün gece saat dokuz için randevu verdi. Mon Desir'e gitmem gerekiyordu. Orasını biliyordum, daha önce de oraya gitmiştim.Hizmetkârların beni görmemesi için yan kapıdan kütüphaneye girecektim."</p>

  <p>"Kusura bakmayın, ama oraya gece yalnız başınıza gitmekten korkmadınız mı?"</p>

  <p>Bana mı öyle geldi bilmem, yanıt vermeden önce kısa bir duraklama geçirdi.</p>

  <p>"Belki de korkmuşumdur," dedi. "Ne çare ki benimle gelmesini isteyebileceğim hiç kimsem yoktu. Ve çaresizdim. Reedburn beni kütüphaneye aldı. Ahlaksız adam! Öldüğüne sevindim!</p>

  <p>Benimle kedinin fareyle oynaması gibi oynamaya girişti. Karşısında diz çökerek yalvardım. Beni alaya aldı. Ona tüm ziynetlerimi teklif ettim. Boşuna! Bundan sonra kendi koşulunu bildirdi. Bunun ne olduğunu tahmin edersiniz. Reddettim. Ona hakkında ne düşündüğümü söyledim. Ona bağırıp çağırdım. Karşımda gülümseyerek duruyordu. En sonunda bağırmaktan yorulup sustuğum sırada pencereyi örten perdenin arkasında bir gürültü oldu... Reedburn de duymuştu. O tarafa yürüyerek perdeyi kapattı. Oraya bir adam gizlenmişti; korkunç görünüşlü, serseriye benzer derbeder biri. Bay</p>

  <p>Reedburn'e vurdu, sonra tekrar vurdu ve yere yıktı. Serseri bunun arkasından beni de kanlı eliyle kavradı, kendimi kurtararak pencereden dışarı kaçtım ve var gücümle Derken bu evde ışık olduğunu gördüm ve bu tarafa atıldım. Pancurlar açık olduğundan içerde bazı kimselerin briç oynadıklarını görüyordum. Odanın içine adeta düştüm. 'Cinayet!' diye bağırabildim, ondan sonra benim için her şey karardı..."</p>

  <p>"Teşekkür ederim, matmazel. Büyük bir şoka uğradığınız belli. O serseriye gelince, onu bana tarif edebilir misiniz? Arkasında ne olduğu hatırınızda mı?"</p>

  <p>"Hayır... her şey o kadar çabuk olup bitti ki. Ama adamı nerede görsem tanırım. Yüzü beynime nakşoldu desem yeridir."</p>

  <p>"Bir sorum daha var, matmazel. Öbür pencerenin, araba yoluna açılanının perdeleri kapalı mıydı?"</p>

  <p>Dansçının yüzünde ilk kez şaşkınlık biçimlendi. Hatırlamaya çalışıyor görünüyordu.</p>

  <p>"Sizi dinliyorum, matmazel?"</p>

  <p>"Düşünüyorum da... evet, evet, eminim! O perdeler kapalı değildi.</p>

  <p>"Öbür perdeler kapalı olduklarına göre bu tuhaf. Her neyse. Bu ayrıntı herhalde fazla önemli değildir. Burada uzun kalacak mısınız, matmazel?"</p>

  <p>"Doktor, yarına kadar Londra'ya dönebilecek kadar iyileşeceğimi söyledi." Genç kadın odanın içinde etrafına bakındı. Genç Bayan Oglander dışarı çıkmıştı. "Bu insanlar çok iyiler, çok düşünceliler, ama benim dünyama o kadar yabancılar ki. Onları şoke ediyorum! Sizin anlayacağınız, burjuvalardan hoşlanmıyorum!" dedi.</p>

  <p>Bu sözleri söyleyişinde acı bir anlam seziliyordu.</p>

  <p>Poirot başını salladı. "Anlıyorum. Umarım, sorularımla sizi fazla yormamışımdır."</p>

  <p>"Kesinlikle yormadınız, beyefendi. Ben sadece Paul'ün en kısa zamanda her şeyi öğrenmesini istiyorum."</p>

  <p>"Şu halde size iyi günler, matmazel."</p>

  <p>Odadan çıkarken Poirot'nun bir çift rugan iskarpine ayağı takıldı. "Bunlar sizin mi, matmazel?" diye sordu.</p>

  <p>"Evet, beyefendi. Az önce temizleyip yukarı çıkardılar."</p>

  <p>Merdiveni indiğimiz sırada Poirot, "Görünüşe bakılırsa, hizmetkârlar iskarpinleri temizlemeyecek kadar heyecanlı değiller, ama şöminenin ateşliğini unutuyorlar," dedi. "Neyse, mon ami, önceleri bir, iki ilginç nokta dikkatimi çekmişti, ama korkarım ki bu olay kapandı. Her şey yeterince açık görünüyor."</p>

  <p>"Ya katil?"</p>

  <p>Ufak tefek dostum tumturaklı bir dille, "Hercule Poirot serserilerin arkasından koşmak âdetinde değildir," diye karşılık verdi.</p>

  <p>Genç Bayan Oglander bizi holde karşıladı. "Bir dakika salonda beklerseniz, annem sizinle konuşmak istiyor," dedi.</p>

  <p>Odaya hâlâ el sürülmemişti. Poirot iş olsun gibilerden iskambilleri toplayarak onları bakımlı elleriyle karıştırdı.</p>

  <p>"Ne düşündüğümü biliyor musun, dostum?" diye sordu."</p>

  <p>"Hayır."</p>

  <p>"Genç Bayan Oglander sanzatu oynamakla bence hata etmiş. Üç maça oynamalıydı."</p>

  <p>"Olur şey değilsin, Poirot!"</p>

  <p>"Tanrım! Daima cinayetlerden söz edemem ya!"</p>

  <p>Dostum birden irkildi. "Hastings. Hastings baksana! Destede sinek papazı eksik!"</p>

  <p>"Zara!" diye bağırdım.</p>

  <p>"Ne?" Poirot neden söz ettiğimi pek anlayamamıştı. Mekanik hareketlerle kartları toparladı ve kutularına koydu. Yüzünde ciddi bir anlam vardı.</p>

  <p>"Hastings," dedi sonunda. "Ben, Hercule Poirot büyük bir hata, çok büyük bir hata yapmama ramak kalmıştı."</p>

  <p>Etkilenmiş, fakat anlamsız gözlerle ona baktım. "Yeniden başlamamız gerek, Hastings. Evet, yeniden başlamamız şart. Ama bu kez yanılmayacağız."</p>

  <p>Orta yaşlı hoş bir kadın Poirot'nun konuşmasını yarıda kesti. Elinde bazı defterler vardı. Poirot kadının önünde eğildi.</p>

  <p>Anne Bayan Oglander doğrudan konuya girdi. "Anladığım kadarıyla Bayan Saintclair'in dostusunuz?"</p>

  <p>"Onun bir dostu tarafından geliyorum, hanımefendi."</p>

  <p>"Anlıyorum. Düşündüm ki..."</p>

  <p>Poirot birden pencereyi işaret etti. "Dün gece jaluzilerin iz kapalı değil miydi?"</p>

  <p>"Hayır -işte bu yüzden Bayan Saintclair ışığı bu kadar net olarak gördü."</p>

  <p>"Dün gece mehtap vardı. Pencerelere bakan koltuğunuzdan Bay Saintclair'i görmeyişinize şaşıyorum."</p>

  <p>"Herhalde oyuna dalmıştık. Daha önce başımıza hiç böyle bir şey gelmemişti."</p>

  <p>"Buna inanabilirim, hanımefendi. Neyse, içiniz rahat etsin. Bay Saintclair yarın gidiyormuş."</p>

  <p>"Öyle mi!" Kadıncağızın yüzü güldü.</p>

  <p>"Ve size iyi günler hanımefendi."</p>

  <p>Ön kapıdan çıktığımız sırada bir hizmetçi basamakları yıkamakla meşguldü. Poirot ona sordu.</p>

  <p>"Yukardaki genç hanımın iskarpinlerini siz mi temizlediniz?"</p>

  <p>Hizmetçi hayır gibilerden başını salladı. "Temizlendiklerini sanmıyorum, efendim."</p>

  <p>Poirot ile birlikte yolda yürüdüğümüz sırada, "Öyleyse o iskarpinleri kim temizlemiş?" diye sordum.</p>

  <p>Poirot. "Hiç kimse," dedi. "Temizlenmeleri gerekmiyordu ki."</p>

  <p>"Güzel bir gecede yolda ya da bahçe patikasında yürümenin iskarpinleri kirletmeyeceğini tahmin ederim. Ama bahçe otlarının arasından geçildikten sonra kirlenmiş ve lekelenmiş olmaları gerekirdi."</p>

  <p>Poirot yüzünde garip bir gülümsemeyle, "Evet," dedi. "O zaman kirlenebileceklerini ben de kabul ediyorum."</p>

  <p>"İyi ama..."</p>

  <p>"Yarım saat sabret sevgili dostum. Mon Desir'e geri dönüyoruz."</p>

  <p>Uşak bizi tekrar gördüğüne şaşırmış göründüyse de kütüphaneye dönmemize itiraz etmedi.</p>

  <p>Poirot'nun araba yoluna bakan pencereye yönelmesi üzerine, "İyi ama bu yanlış pencere," diye seslendim.</p>

  <p>"Sanmıyorum, dostum. Şuraya bak." Poirot mermerden aslan kafasını işaret etti. Üstünde solmuş bir leke seçilebiliyordu. Poirot yerdeki benzer bir lekeyi gösterdi.</p>

  <p>"Birisi Reedburn'ün iki gözünün arasına yumruk atmış," dedi. Adam arkaya doğru giderek bu mermer çıkıntısının üstüne düşmüş, oradan da yere kaymış. Sonra, yerde öbür pencereye doğru sürüklenmiş ve oraya bırakılmış. Ama doktorun ifadesinden de anlaşıldığına göre, aynı açıyı oluşturacak biçimde değil."</p>

  <p>"İyi ama niçin? Bunun yapılması bana gereksiz görünüyor."</p>

  <p>"Aksine bu zorunluydu. Aynı zamanda, katilin kimliğine işaret ediyor. Hoş, Reedburn'ü öldürmek niyetinde olmadığına göre, adama katil demek yersiz. Çok güçlü bir adam olmalı!"</p>

  <p>"Cesedi yerde sürüklediği için mi?"</p>

  <p>"Sayılmaz. Bu çok ilginç bir olay. Ve ben ise az daha her şeyi yüzüme, gözüme bulaştırıyordum."</p>

  <p>"Yani her şeyin bittiğini, sizin ise her şeyi bildiğinizi mi söylemek istiyorsunuz?"</p>

  <p>"Evet."</p>

  <p>Birden bir şeyi hatırlamam üzerine, "Hayır," diye atıldım. "Bilmediğiniz bir şey var!"</p>

  <p>"Neymiş o?"</p>

  <p>"Kayıp sinek papazının nerede olduğunu bilmiyorsunuz!"</p>

  <p>"Öyle mi? işte bu komik, hem de çok komik dostum."</p>

  <p>"Niçin?"</p>

  <p>"O kart cebimde olduğu için!" Poirot böyle diyerek kartı abartılı bir hareketle ortaya çıkardı.</p>

  <p>Bozularak, "Ya!" dedim. "Peki, onu nerede buldunuz? Burada mı?"</p>

  <p>"Bunda şaşılacak bir taraf yok. Sadece öbür kartlarla birlikte dışarı çıkarılmamış, kutunun içinde kalmıştı."</p>

  <p>"Bu da size bir fikir verdi, öyle mi?"</p>

  <p>"Evet, dostum. Ve majestelerine saygılarımı sunarım."</p>

  <p>"Madam Zara'ya da mı?"</p>

  <p>"Ha evet... o hanıma da."</p>

  <p>"Peki, şimdi ne yapacağız?"</p>

  <p>"Londra'ya döneceğiz. Ama önce Daisymead'deki bir hanıma söylenecek bir çift sözüm var."</p>

  <p>Aynı hizmetçi bize kapıyı açtı.</p>

  <p>"Hepsi yemekteler efendim. Ama görmek istediğiniz Bayan Saintclair'se o da dinleniyor."</p>

  <p>"Anne Bayan Oglander'i bir, iki dakika görsem olur. Geldiğimi kendisine haber verir misiniz?"</p>

  <p>Beklememiz için salona alındık. Geçerken yemek odasındaki aile gözüme ilişti. Bu kez kilolu ve güçlü kuvvetli görünüşlü iki erkek hanımlara katılmıştı. Biri bıyıklıydı, öbürünün ise bıyıktan başka bir de sakalı vardı.</p>

  <p>Birkaç dakika sonra Bayan Oglander odaya girdi. Poirot'ya merak la bakması üzerine dostum hafifçe eğildi.</p>

  <p>"Hanımefendi, benim ülkemde annelere büyük saygımız vardır. Ailenin annesi bizim için her şeydir!"</p>

  <p>Bu başlangıç Bayan Oglander'i büsbütün şaşırtmış görünüyordu</p>

  <p>Poirot, "Ben de bu maksatla geldim," dedi. "Bir annenin endişelerini gidermek için geldim. Bay Reeburn'un katili bulunamayacak. Bu yüzden korkmayın. Bunu ben Hercule Poirot size söylüyorum. Haklıyım, değil mi? Ya da bir eşi mi rahatlatmam gerekiyor?"</p>

  <p>Araya bir sessizlik girdi. Bayan Oglander, Poirot'nun aklından geçenleri gözlerinden okumaya çalışıyordu. Sonunda sakin bir sesle konuştu. "Nasıl bildiğinizi bilemiyorum ama evet, haklısınız."</p>

  <p>Poirot ciddi bir yüzle başını salladı. "Hepsi bu kadar, hanımefendi Ama telaşlanmayın. Sizin</p>

  <p>İngiliz polislerinde Hercule Poirot'nun gözleri yok." Böyle derken duvardaki aile portresine parmağının ucuyla vurdu.</p>

  <p>"Bir zamanlar bir kızınız daha vardı, hanımefendi. Yoksa öldü mü?'</p>

  <p>Yine bir sessizlik oldu. Kadıncağız bakışını Poirot'nun gözlerinden ayırmıyordu. Sonunda yanıt verdi: "Evet, öldü."</p>

  <p>Poirot sadece, "Yaa!" dedi. "Neyse, artık Londra'ya dönmemiz gerek. Şu sinek papazını iskambil destenize yani yerine koymama izin verir misiniz? Yaptığınız tek hata buydu. Bir saatten uzun süre elli bir kartla briç oynadığınızı ileri sürdünüz. Bu oyun hakkında en küçük bir fikri olan buna bir dakika bile inanmaz. Neyse, size iyi günler!"</p>

  <p>İstasyona yürüdüğümüz sırada Poirot, "Artık her şeyi görüyorsundur, dostum!" dedi.</p>

  <p>"Hiçbir şey gördüğüm yok! Reedburn'ü kim öldürdü?"</p>

  <p>"Oğul John Oglander. Öldürenin baba mı, oğul mu olduğuna pek emin değilim, ama ikisinin içinde daha kuvvetlisi ve daha genci olduğu için oğulun üzerinde durdum. Pencere dolayısıyla ikisinden birinin olası gerekiyordu."</p>

  <p>"Niçin?"</p>

  <p>"Kütüphaneden dört çıkış vardı; iki kapı ve iki pencere. Ama bunların sadece biri söz konusu olabilirdi. Üç çıkış doğrudan veya dolaylıyla binanın ön yüzüne açılıyordu. Valerie Saintclair'in bir rastlantı soncu Daisymead'e gelmesi için trajedinin arka pencerenin önünde gerçekleşmesi gerekiyordu. Genç kadının bayıldığı doğruydu, bunun için de John Oglander'in onu evine kadar omuzlarında taşıması gerekmişti. O yüzden kuvvetli bir adam olması gerektiğini söyledim."</p>

  <p>"Yani oraya beraber mi gitmişler?"</p>

  <p>"Evet. Yalnız başına gitmekten korkup korkmadığını sorduğum zaman Valerie'nin durakladığını hatırlarsın. John Oglander de onunla beraber gitmişti -bu da Reedburn'ün öfkesini artırmıştı sanırım. Kavga ettiler, adamın Valerie'ye savurduğu hakaret de Oglander'in ona vurmasına yol açtı.</p>

  <p>Ben böyle düşünüyorum. Bundan sonrasını sen de biliyorsun."</p>

  <p>"İyi ama niçin briç oynadıklarını ileri sürdüler?"</p>

  <p>"Briç oyunu dört oyuncu gerektirir. Bütün akşam o odada yalnız üç kişinin bulunduğunu kim tahmin edebilirdi?" Hâlâ pek anlayamamıştım.</p>

  <p>"Akıl erdiremediğim bir şey var," dedim. "Oglander'lerin dansçı Valerie Saintclair'le ne ilgileri var?"</p>

  <p>"Bunu göremeyişine şaşıyorum. Oysa duvardaki o resme uzun süre -benden de uzun süre- bakmıştın. Bayan Oglander'in öbür kızı ailesi için ölmüş olabilir, ama dünya onu Valerie Saintclair olarak tanıyor!"</p>

  <p>"Ne?"</p>

  <p>"İki kız kardeşi bir arada görünce aralarındaki benzerlik dikkatim çekmedi mi?"</p>

  <p>"Hayır," diye itiraf ettim. "Sadece ne kadar farklı iki kadın olduklarını düşünmüştüm."</p>

  <p>"Bu, aklının yüzeysel romantik izlenimlere bu kadar açık olmasından kaynaklanıyor, sevgili</p>

  <p>Hastings. İki kızın yüz çizgileri hemen hemen birbirinin aynı. Renkleri de öyle. İşin ilginç yanı,</p>

  <p>Valerie'nin ailesinden, ailesinin de ondan utanç duyması. Öyleyken bir tehlike anında genç kadın ağabeyinden yardım istedi, işler sarpa sarınca da hepsi birbirlerine destek oldular. Aile bağı müthiş bir şeydir. Bu ailenin bütün bireyleri rol yapabiliyor. Valerie drama yeteneğini onlardan almış.</p>

  <p>Prens Paul gibi ben de kalıtıma inanıyorum. Beni aldattılar! Benim için şanslı bir rastlantı ve bir test sorusu olmuş olmasa Oglander'ler Hercule Poirot'yu kandırmalarıyla övünebileceklerdi.</p>

  <p>Hatırlıyor olmalısın: Bayan Oglander'e, masanın etrafında ne şekilde oturduklarını sorarak kızını yalancı çıkarmasını sağlamıştım."</p>

  <p>"Prens'e ne söyleyeceksiniz?"</p>

  <p>"Valerie'nin cinayeti işlemiş olamayacağını ve serserinin bulunabileceğine hiç ihtimal vermediğimi. Aynı zamanda Zara'yı da kutlamak isterim. Ne garip rastlantı bu, değil mi? Bu olaya</p>

  <p>Sinek Papazının Serüveni adını takmayı düşünüyorum. Ne dersin, dostum?"</p>
</body>
</html>
