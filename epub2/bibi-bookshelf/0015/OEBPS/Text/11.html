<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Çikolata Kutusu</title>
</head>

<body>
  <p class="h11"><br /></p>

  <h2 class="h11" style="text-align: center;">Çikolata Kutusu</h2>

  <p><br /></p>

  <p>O gece hava korkunç kötüydü. Dışarda rüzgâr acı acı uluyor, yağmur olanca gücüyle çarptığı camları sarsıyordu.</p>

  <p>Poirot ile ben şöminenin önünde karşı karşıya oturmuş, ateşe uzattığımız bacaklarımızı ısıtıyorduk. Aramızda küçük bir masa vardı. Masanın benim yanımda olan kısmında sıcak bir&#160;<span style="line-height: 1.3em;">limonlu şerbet, Poirot'nun yanında ise üstüne para verseler içmeyeceğim zengin bir çikolatalı süt vardı. Poirot pembe porselen fincandaki kahverengi çamurdan bir iki yudum aldı ve hoşnut bir tavırla içini çekti.</span></p>

  <p>Fransızca olarak, "Hayat ne güzel!" diye mırıldandı.</p>

  <p>"Evet, şu eski dünyamızda yaşamak güzel," diye onayladım. "Benim iyi bir işim var! Siz ise ünlü birisiniz."</p>

  <p>Poirot, "Yok canım, mon ami!"diye itiraz edecek oldu.</p>

  <p>"Ünlüsünüz. Ve bu ünü fazlasıyla hak ediyorsunuz. O uzun başarılar dizinizi gözümün önüne getirince resmen şaşırıyorum. Herhalde başarısızlığın ne demek olduğunu bilmezsiniz!"</p>

  <p>"Böyle bir iddiada bulunmak gülünç olur!"</p>

  <p>"Ciddiyim, hiç başarısızlığı tattığınız oldu mu?"</p>

  <p>"Hem de çok, dostum. Ne yapalım, şans daima sizden yana olmaz ki. Bazı olaylarda geç çağırıldığım olmuştur. Ya da aynı hedefe doğru emekleyen bir başkası oraya benden önce varmıştır, iki kere de başarılı olmama ramak kaldığı bir sırada hastalanarak yatağa düşmüştüm.</p>

  <p>Hayatın inişlerini de çıkışlarıyla birlikte kabul etmek zorundasınız dostum."</p>

  <p>"Benim kastettiğim o değildi," dedim. "Demek istediğim, bir olayı araştırırken sırf kendi suçunuz yüzünden başarısız oldunuz mu?"</p>

  <p>"Ah, anlıyorum! Hiç enayi yerine konup konmadığımı soruyorsun. Bir kere oldu, dostum..."</p>

  <p>Poirot'nun yüzünde hafif bir gülümseme dolaştı. "Evet, bir keresinde tam anlamıyla enayi durumuna düşürüldüm.</p>

  <p>Dedektif koltuğunda birden dimdik oturdu.</p>

  <p>"Küçük başarılarımın kaydını tuttuğunu biliyorum, dostum. Şu koleksiyona bir öykü daha katacaksın: bir başarısızlığın öyküsünü!</p>

  <p>Poirot eğilip ateşe bir kütük daha attı. Sonra, şöminenin yanında bir çivide asılı bir beze ihtimamla ellerini sildikten sonra, arkasına yaslandı ve öyküsüne başladı.</p>

  <p>-Poirot'nun dediğine göre- olay uzun yıllar önce Belçika'da meydana gelmişti. Fransa'da kiliseyle hükümet arasındaki müthiş mücadale sırasında. Bay Paul Deroulard saygın bir Fransız milletvekiliydi. Er ya da geç bakan olacağı söylentisini duymayan kalmamıştı. Katoliklere karşı olan grubun en fanatik üyelerindendi ve iktidara gelir gelmez büyük bir düşmanlıkla karşılaşacağı kesindi. Birçok bakımlardan garip adamdı. İçkisi, sigarası olmamakla beraber, başka bakımlardan o kadar titiz değildi. Anlarsın ya, Hastings, konu kadınlardı -ah şu kadınlar!</p>

  <p>"Birkaç yıl önce Brükselli genç bir kızla evlenmiş, gelin ona yüklü bir drahoma getirmişti.</p>

  <p>İstemiş olsa kendine Baron dedirtebilecek durumdaydı. Ama ailesi zengin değildi, dolayısıyla da para kariyerin çok işine yarayacaktı. Çocuğu olmamıştı, zaten karısı da evlenmelerinden iki yıl sonra merdivenlerden düşmüş ve bunun sonucunda ölmüştü. Bayan Deroulard'ın kocasına bıraktığı miras arasında Brüksel'deki Louise Caddesi'nde bulunan bir ev de bulunuyordu.</p>

  <p>Milletvekilinin ani ölümü de bu evde gerçekleşti. Bu olay, yerine geçeceği bakanın istifa zamanına denk düşmüştü. Bütün gazetelerde milletvekilinin kariyeriyie ilgili uzun yazılar yer aldı.</p>

  <p>Ölümüne bir akşam yemekten sonra geçirdiği kalp krizinin neden olduğu öne sürüldü.</p>

  <p>"Senin de bildiğin gibi o sıralarda Belçika emniyet teşkilatında görevliydim, mon ami. Bay Paul</p>

  <p>Deroulard'ın ölümü benim için o kadar da ilginç değildi. Senin de bildiğin gibi, koyu bir Katolik olduğum için ölümü aksine hoşuma gitti.</p>

  <p>"Aradan üç gün geçmiş, tatilim henüz başlamıştı ki kaldığım apartımana bir ziyaretçi geldi. Yüzü bir vualetin arkasında gizli olmakla birlikte çok genç olduğu belli olan bir hanımdı, bu. Onun seçkin bir genç hanım olduğunu hemen anlamıştım.</p>

  <p>Tatlı bir sesle, "Bay Hercule Poirot'sunuz, değil mi?" diye sordu, evet gibilerden başımı eğdim. dedektifsiniz, değil mi?"</p>

  <p>Yine başımı eğdim. "Lütfen oturun, matmazel," dedim. genç kız bir sandalyeye ilişti ve yüzünü örten vualeti kenara çekti, güzel olmakla beraber, yüzü döktüğü gözyaşlarından allak bullaktı ve bir kaygıyı dile getiriyordu.</p>

  <p>Anladığım kadarıyla tatile çıkmışsınız, beyefendi," dedi. "Onun için özel bir olaya bakmakta serbest olduğunuzu sanıyorum. Sizin anlayacağınız, polisi bu işe karıştırmak istemiyorum." Başımı salladım. "Korkarım ki isteğinizi yerine getirmem olanaksız, küçükhanım. Çünkü tatilde olsam bile hâlâ polis teşkilatının bir üyesiyim."</p>

  <p>Genç kız öne eğildi. "Dinleyin, beyefendi. Sizden bütün istediğim, küçük araştırmada bulunmanız. Araştırmanızın sonuçlarını polise bildirmekte özgürsünüz. Zaten doğru olduğundan şüphelendiğim şey doğruysa, yasaların desteğine ihtiyacımız olacak."</p>

  <p>Bu, işi değiştiriyordu, ben de daha fazla nazlanmadan yardıma hazır olduğumu bildirdim.</p>

  <p>Genç kızın yanaklarına hafif bir renk geldi. "Teşekkür ederim, beyefendi. Sizden Bay Paul</p>

  <p>Deroulard'ın ölümünü araştırmanızı rica edeceğim."</p>

  <p>Şaşkınlıkla, "Ne dediniz?" diye atıldım.</p>

  <p>"Beyefendi, elimde kanıt yerine geçebilecek bir şey yok. Beni sadece kadınlık içgüdüm yönlendiriyor. Ama Bay Deroulard'ın doğal bir nedenle ölmediğine inanıyorum hatta buna eminim."</p>

  <p>"İyi ama, doktorlar ne dediler?"</p>

  <p>"Doktorlar yanılmış olabilirler. O, o kadar sağlam, o kadar güçlüydü ki. Sizden bana yardım etmenizi yalvarırım, Bay Poirot."</p>

  <p>Zavallı kızcağız perişan durumdaydı. Neredeyse önümde diz çökecekti. Onu elimden geldiğince avutmaya çalıştım.</p>

  <p>"Size yardım edeceğim, matmazel," dedim. "Korkularınızın dayanağı olmadığına aşağı yukarı eminim, ama göreceğiz. Sizden o evde kalanları bana anlatmanızı isteyeceğim."</p>

  <p>"Tabii ki önce hizmetkârlar var: Jeannette, Felice ve ahçı. Ahçı Denise yıllardan beri bu işte, ama öbürleri basit köylü kızları. François var, ama o evin emektar uşağı. Ayrıca, Bay Deroulard, annesi ve ben varım. Benim adım Virginie Mesnard. Bay Paul'ün rahmetli Bayan Deroulard'ın fakir bir akrabasıyım ve üç yılı aşkın bir zamandan beri onlarla kalıyorum. Size ev halkını tarif ettim. Bir de evde kalan iki konuk vardı."</p>

  <p>"Onlar kimdi?"</p>

  <p>"Fransa'da Bay Deroulard'ın komşusu olan bir Bay de Saint Alard’la John Wilson adında bir</p>

  <p>İngiliz dost."</p>

  <p>"Hâlâ sizdeler mi?"</p>

  <p>"Bay Wilson, evet, ama de Saint-Alard dün gitti."</p>

  <p>"Peki, planınız nedir, Matmazel Mesnard?"</p>

  <p>"Yarım saat sonra eve gelirseniz, sizin gelişinize mantıklı bir açıklama getirecek bir öykü düzenlemiş olurum. Sizi gazeteci olarak tanıtmam uygun olur. Paris'ten geldiğinizi ve Bay de Saint</p>

  <p>Alard'dan bir tanıtım mektubu getirdiğinizi söyleriz. Bayan Deroulard'ın sağlığı bozuk. Çok da güçsüz olduğundan ayrıntılarla ilgileneceğini hiç sanmıyorum.</p>

  <p>Matmazelin zekice hazırlanmış planı sayesinde eve alındım. Milletvekilinin annesi saygı uyandıran, soylu görünüşlü, fakat sağlığının olmadığı belli olan bir hanımefendiydi. Kendisiyle kısa bir görüş yaptıktan sonra evde istediğim gibi dolaşmak imkânım oldu.</p>

  <p>Poirot devam etti. "Görevimin ne kadar zor olduğunu bilmem gözünün önüne getirebiliyor musun, dostum? Üç gün önceki bir ölümü araştırmak durumundaydım. Adam eğer bir cinayete kurban gittiyse oh nedeni olarak ancak bir tek olasılık söz konusu olabilirdi- zehir! Cesedi görmek fırsatını bulamamıştım, ayrıca, zehirin verilmesinde kullanılmış aracı incelemek veya tahlil etmek de olanak dışıydı. Arasam bile sahici veya sahte ipucu da yoktu. Bay Deroulard gerçekten zehirlenmiş miydi? Doğal bir nedenle mi ölmüştü? Hiçbir şeyden ya da kimse yanıt alamayacak olan ben, Hercule Poirot, buna karar vermek zorundaydım.</p>

  <p>Önce hizmetkârları sorguya çektim ve onların yardımıyla söz konusu akşamın kurgusunu yapabildim. Yemekte sofraya getirilen yemekle -ve bunların veriliş biçimininin özellikle üzerinde durdum. Çorba bizzat Bay Deroulard tarafından büyük bir çorba kâsesinin içinden dağıtılmış. Daha sonra pirzolalarla tavuğun servisi yapılmıştı. Yemek faslı bir meyve kompostosuyla son bulmuştu.</p>

  <p>Bunların hepsi masaya getirilmiş servisleri bizzat beyefendi tarafından yapılmıştı. Kahve de büyük bir ibrik içinde sofraya getirilmişti. Özetle, oradakilerin birini zehirlemek hepsini zehirlemeyi göze almak gerekiyordu. Yemekten sonra Bayan Deroulard kendi dairesine çekilmiş, Virginie hanımefendiyle birlikte gitmişti. Üç erkek ise Bay Deroulard'ın çalışma odasının yolunu tutmuşlardı. Orada bir süre dostça bir hava içersinde gevezelik etmişler, derken, milletvekili birdenbire yere yığılmıştı. Bay Saint Alard hemen dışarı koşmuş ve uşaktan vakit kaybetmeden bir doktor getirmesini istemişti. Bu arada bir inme ya da kalp krizi olasılığı üzerinde durmuştu. Fakat doktor geldiğinde hasta ölmüştü bile. Matmazel Virginie tarafından tanıştırıldığım John Wilson, o günler -John Bull tipi olarak tanımlanan orta yaşlı ve iri yapılı İngilizlerdendi- İngiliz şiveli bir Fransızcayla aşağı yukarı aynı şeyleri anlattı. "Yüzü birdenbire kıpkırmızı olan Deroulard yere yığıldı." Orada bulunabilecek başka bir şey yoktu. Arkasından, trajedinin gerçekleştiği yer olan çalışma odasına geçtim ve isteğim üzerine orada yalnız bırakıldım. Bu noktaya kadar Matmazel</p>

  <p>Mesnard'ın teorisini tekleyecek hiçbir şey yoktu. Kızcağızın şüphesinin kuruntudan başka bir şey olmadığına inanmak durumundaydım. Büyük bir olasılıkla ölen adama romantik bir tutkuyla bağlanmış, bu da olaya normal yoldan bakmasını engellemişti. Buna rağmen çalışma odasını büyük bir titizlikle araştırdım. Bir enjektörün ölen adamın koltuğuna ölümcül bir enfeksiyona yol açacak biçimde yerleştirilmiş olması mümkündü. Açacağı minik deliğin ise göze çarpmaması olasıydı.</p>

  <p>Fakat bu teoriyi destekleyecek hiçbir kanıt bulamadım. Bunun üzerine umutsuzluk içinde koltuğa çöktüm.</p>

  <p>Yüksek sesle, "Pes ettim!" dedim. "Hiçbir yerde bir ipucu yok! Bütün her şey tamamen normal!"</p>

  <p>Ama bu sözleri söylerken yakındaki bir masanın üstünde duran büyük bir çikolata kutusuna gözlerim takıldı ve kalbim duracak gibi oldu. Kutu Bay Deroulard'ın ölümüne ilişkin bir ipucu olmayabilirdi, ama en azından burada normal olmayan bir şey vardı. Kutunun kapağını kaldırdım.</p>

  <p>Kutunun içindeki çikolatalara dokunulmamıştı; bir tanesi bile eksik değildi. Ama bu, gözüme çarpan acayipliği daha çarpıcı kılıyordu. Çünkü kutunun renginin pembe olmasına karşın, kapak mavi renkteydi, Hastings. İnsan, pembe bir kutunun mavi bir kordeleyle bağlanmış ya da bunun tam tersinin olduğunu görebilir, ama kutunun bir renk kapağının ise başka renk olması görülmüş şey değildir!</p>

  <p>Bu küçük olayın işime yarayıp yaramayacağını bilmemekle beraber, normal olmaması nedeniyle konuyu araştırmaya karar verdim. François'nın gelmesi için zile bastım ve rahmetli efendisinin şekerlemelere düşkün olup olmadığını sordum. Uşağın dudaklarında hazin bir gülümseme belirdi.</p>

  <p>"Hem de aşırı derecede düşkündü, beyefendi. Evde daima bir kutu çikolata bulundururdu. Çünkü şaraba hiç düşkünlüğü yoktu."</p>

  <p>"Ama bu kutuya hiç dokunulmamış," dedim ve öyle olduğunu göstermek için kutunun kapağını kaldırdım.</p>

  <p>"Özür dilerim, beyefendi, öldüğü gün satın alınmış kutuydu. Öbüründeki çikolatalar hemen hemen tükenmişti."</p>

  <p>"Demek öbür kutudaki çikolatalar öldüğü gün tükenmişti," dedim.</p>

  <p>"Evet, beyefendi. Önceki kutuyu sabahleyin boş olarak buldum ve attım."</p>

  <p>"Bay Deroulard günün her saatinde şekerleme yer miydi?"</p>

  <p>"Genellikle akşam yemeğinden sonra yerdi efendim."</p>

  <p>Durum kafamın içinde aydınlanmaya başlamıştı.</p>

  <p>"François," dedim. "Çenenizi tutmasını bilir misiniz?"</p>

  <p>"Gerekirse evet, beyefendi."</p>

  <p>"Güzel. Öyleyse polis olduğumu bilin. Bana öbür kutuyu bulabilir misiniz?"</p>

  <p>"Tabii, beyefendi. Çöp kovasındadır."</p>

  <p>Uşak odadan çıktı, birkaç dakika sonra da toz içinde bir cisimle geri döndü. Bu, masanın üstündeki kutunun eşiydi, şu farkla ki bu kutu mavi renkte, kapağı ise pembeydi. François'ya teşekkür ettim, çenesini tutmasını bir kere daha öğütledikten sonra da Louise Caddesi'ndeki evden çıktım.</p>

  <p>Bundan sonra Bay Deroulard'a bakan doktorun muayenehanesine uğradım. Onunla işim hiç de kolay olmadı. Ağdalı terimlerden örülü bir duvarın arkasına sığınmasına rağmen, onun bu olay hakkında isteyebileceği kadar emin olmadığını sezdim.</p>

  <p>Onu biraz rahatlatmamdan sonra, "Bu tür bazı garip olaylar görülmüştür," diye fikir yürüttü.</p>

  <p>"Özellikle ağır bir yemekten sonra ani bir öfke veya aşırı bir heyecanın arkasından kan kişinin beynine hücum eder -bunun sonucunda olanlar da belli!"</p>

  <p>"Ama Bay Deroulard olayında öfke ya da heyecan olmamış ki."</p>

  <p>"Öyle mi? Bay de Saint Alard'la arasında şiddetli bir tartışmanın geçtiğini öğrendim."</p>

  <p>"Niçin acaba?"</p>

  <p>Doktor omuzlarını silkti. "Bay de Saint Alard çok tutucu bir Katoliktir. Kilise ve devletle ilgili tartışmaları aralarındaki dostluğu bozmaktaydı. Bay de Saint Alard'ın gözünde Deroulard tam bir din ve İsa düşmanıydı."</p>

  <p>Bu beklenmedik bir bilgiydi ve beni uzun uzun düşündürdü.</p>

  <p>"Bir sorum daha var, doktor bey," dedim. "Bir çikolatanın içine öldürücü bir zehir dozu enjekte etmek mümkün müdür?"</p>

  <p>Doktor, "Herhalde mümkündür," dedi ağır ağır. "Buharlaşma durumu olmaması halinde saf asit prusik işi görür. Herhangi bir şeyin bir küreciği de fark edilmeden yutulabilir, ama bu bana pek olası gözükmüyor. Morfin veya strikninle dolu bir çikolata." Doktorun yüzünde alaycı bir ifade belirdi. "Tahmin edersiniz ki böyle bir çikolatanın bir kere ısırılması dahi fazlasıyla yeter, Bay Poirot. En kısa yoldan öbür dünyaya boylarsınız!"</p>

  <p>"Teşekkür ederim, doktor bey."</p>

  <p>Doktorun muayenehanesinden ayrıldım. Bundan sonraki uğrağım özellikle Louise Caddesi yakınındaki eczaneler oldu. Polis olmanın yararları vardır. İstediğim bilgiyi herhangi bir zorlukla karşılaşmadan bildim. Bu eczanelerin yalnız birinden söz konusu eve bir zehir gönderilmiş olduğunu öğrenebildim. Bunlar Bayan Deroulard için atropinfatlı göz damlalarıydı. Atropin güçlü bir zehirdir, ben de kısa bir zaman sevinç duydum, ama atropin zehirlenmesinin belirtileri ptomain'ink çok benzer, oysa benim incelediğim olaylardakilerle bir benzerliği yoktur. Ayrıca, reçete oldukça eskiydi. Bayan Deroulard'ın yıllardan her iki gözünde de katarakt vardı.</p>

  <p>Sevincim kursağımda kalmıştı. Tam eczaneden çıkacağım sırada eczacının bana seslendiğini duydum.</p>

  <p>"Bir dakika, Bay Poirot. Reçeteyi getiren kızı hatırladım. Buradan İngiliz eczacıya gitmek zorunda olduğunu söylemişti. Oraya da bir kere uğraşanız."</p>

  <p>Uğradım. Yine resmi statümden yararlanarak istediğim bilgiyi elde ettim. Bay Deroulard'ın ölümü gününde Bay John Wilson için bir reçete hazırlamışlardı. Aslında hazırlanacak fazla bir şey yoktu. Söz konusu ilaç küçük trinitrin tabletleriydi. Bunlardan bir örnek görmek istedim. Eczacı gösterdi. Bunun üzerine kalp atışlarım hızlandı, çünkü minik tabletler çikolatadandı.</p>

  <p>"Bir zehir mi bu?" diye sordum.</p>

  <p>"Hayır, beyefendi."</p>

  <p>"Etkisini bana tarif edebilir misiniz?"</p>

  <p>"Kan basıncını düşürür. Bazı kalp rahatsızlıklarına karşı verilir. Örneğin, angina pectoris yani göğüs anjininde. Atardamar tansiyonunu azaltır. Arterioskleroz'a gelince..."</p>

  <p>Eczacının sözünü kestim. "Bu söyledikleriniz benim için hiçbir anlam taşımıyor. Yüzün kızarmasına neden olur mu?"</p>

  <p>"Hiç şüphesiz."</p>

  <p>"Farz edin ki şu minik tabletlerinizin on tanesini ya da yirmi tanesini yuttum. Sonra ne olur?"</p>

  <p>Eczacı dudak büktü. "Bunu hiç tavsiye etmem."</p>

  <p>"Ama zehir olmadığını söylüyorsunuz?"</p>

  <p>Eczacı omuzlarını silkti. "Zehir olarak bilinmediği halde insanı öldürebilen pek çok etkisi vardır."</p>

  <p>Dükkândan ayrılırken keyfim yerindeydi. En sonunda bir ilerleme kaydetmeye başlamıştım!</p>

  <p>John Wilson'un elinde cinayeti işlemek için bir araç olduğunu artık biliyordum -ama cinayet nedeni ne olabilirdi? İş için Belçika'ya gelmiş ve az çok tanıdığı Bay Deroulard'dan onu konuk etmesini rica etmişti. Deroulard'ın ölümünün ona herhangi bir yararı dokunmazdı. Ayrıca,</p>

  <p>İngiltere’de yaptırdığım bir araştırmadan Wilson'un bir kalp hastalığı olduğunu öğrenmiştim. Bu yüzden o tabletlerden yanında bulundurması kadar doğal bir şey olabilir mi? Bununla birlikte, birisinin çikolata kutusuna gittiğine, dolu olanını yanlışlıkla açtığına, son çikolatanın içindekileri boşalttığına ve içine alabildiği kadar minik trinitrin tabletlerinden doldurduğuna emindim. Çikolata oldukça iriydi. İçine yirmi veya otuz tablet doldurulmuş olabilirdi. Ama kim yapmıştı bunu?</p>

  <p>Evde iki konuk vardı. John Wilson'un bunu yapma olanağı, Saint Alard'ın ise nedeni vardı. Bir bağnaz olduğunu unutmayalım, dinsel bağnaz gibisi ise yoktur. John Wilson'un trinitrinlerine herhangi bir şekilde el atmış olabilir miydi?</p>

  <p>Aklıma küçük bir fikir daha geldi. Sen de küçük fikirlerime hep gülersin! Wilson'un niçin trinitrinleri tükenmişti? Herhalde İngiltere'den yeterli bir stok getirmişti. Louise Caddesi'ndeki eve tekrar uğradım, Wilson orada değildi, ama odaları düzelten kızı buldum. Adı Felicie olan kızdan,</p>

  <p>Bay Wilson'un kısa zaman önce lavabonun rafında duran bir trinitrin şişesini kaybettiğinin doğru olup olmadığını sordum. Kız hemen yanıt verdi. Bu doğruydu. Kendisi bu yüzden haksız yere suçlanmıştı, İngiliz centilmeni herhalde onun şişeyi kırdığını zannetmiş, ama onunla yüzleşmemişti. Oysa Felicie şişeye dokunmamıştı bile. Bunu yapan mutlaka -elini sürmemesi gereken şeyleri karıştıran- Jeannette'di.</p>

  <p>Kızı susturarak evden ayrıldım. Artık bilmek istediğim her şeyi biliyordum. Bunu sadece kanıtlamak kalıyordu. Ama bunun kolay olmayacağının farkındaydım. Saint Alard'ın trinitrin şişesini Wilson'un lavabo rafından yürüttüğüne emin olsam bile, bazı kanıtlar öne sürmek zorundaydım. Oysa elimde hiçbir kanıt yoktu!</p>

  <p>Ama biliyordum ya, hepsinden önemlisi buydu. Styles olayında karşılaştığımız güçlüğü anımsıyor musun, Hastings? O zaman da katili biliyordum, ama katile karşı toparladığım kanıtlar zincirinin son halka bulmam uzun zamanımı almıştı.</p>

  <p>Matmazel Mesnard'dan bir görüşme rica ettim. Hemen geldi. Ondan Bay de Saint A lard'ın adresini istedim. Kız durakladı.</p>

  <p>"Niçin adresini istiyorsunuz, beyefendi?"</p>

  <p>"Bu gerekli, matmazel."</p>

  <p>Virginie hâlâ karar veremiyordu.</p>

  <p>"O size bir şey söyleyemez," dedi. "Düşünceleriyle bu dünyanın dışında olan bir adamdır.</p>

  <p>Etrafında olan bitenleri fark etmez bile."</p>

  <p>"Olabilir, matmazel. Ama öyle de olsa, Bay Deroulard'ın eski dostuydu. Bana söyleyebileceği şeyler vardır -geçmişe ait şeyler, eski krizler, eski aşk serüvenleri."</p>

  <p>Genç kız kızararak dudağını ısırdı. "Nasıl isterseniz -ama- yanıldığıma artık eminim. İsteğimi geri çevirmediğiniz için size minnettarım, ama o sırada allak bullak haldeydim. Şimdi ise çözümlenecek şey olmadığını düşünüyorum. Artık bu işi bırakalım, mösyö, size yalvarırım."</p>

  <p>Virginie'yi dikkatle süzdüm.</p>

  <p>"Matmazel," dedim. "Bir köpeğin bir kokunun izini bulması bazen zordur, ama onu bir kere buldu mu, kıyamet kopsa onu o izden uzaklaştıramazsınız! Tabii iyi bir köpekse! Ben ise çok iyi bir köpeğimdir matmazel."</p>

  <p>Genç kız tek kelime söylemeden uzaklaştı. Birkaç dakika sonra bu kâğıt parçasına karaladığı adresle geri döndü. Evden çıktım. Françoise. dışarda beni bekliyordu. Bana endişeyle bakıyordu.</p>

  <p>"Bir haber yok mu, beyefendi?"</p>

  <p>"Henüz yok, dostum."</p>

  <p>"Ah! Zavallı Bay Deroulard!" Adam içini çekti. "Ben de onun düşünce biçimini paylaşıyordum.</p>

  <p>Papazlardan hoşlanmam. Ama evin içinde bunu asla söylemem. Hanımların hepsi dinlerine bağlıdırlar. Bu belki de iyi bir şeydir. Hanımefendi çok dindardır. Bayan Virginie de öyle!"</p>

  <p>Bayan Virginie ha? Çok mu dindardı? O ilk gün gördüğüm gözyaşlarından ıslanmış yüz gözlerimin önünde canlanınca bundan şüphe duydum.</p>

  <p>Bay de Saint Alard'ın adresini aldıktan sonra daha fazla vakit kaybetmedim. Ardennes bölgesindeki şatosunun yakınlarına geldim, ama eve girebilmek için bir bahane bulmama kadar birkaç gün geçti. Sonunda nasıl girdim dersin dostum -bir boru tesisatçısı olarak. Yatak odasında bir gaz sızıntısı ayarlamam bir saniye bile sürmedi. Aletlerimi getirmeye gittim ve meydanı boş bulacağımı bildiğim bir saatte dönmeye dikkat ettim. Neyi aradığımı doğru dürüst bilmiyordum.</p>

  <p>Gereksindiğim şeyi bulmaktan fazla bir umudum yoktu. Onu saklama riskini dünyada göze alamazdı.</p>

  <p>Lavabonun yukarsındaki küçük dolabı kilitli bulunca içinde ne olduğuna bakma isteğime ka rşı koyamadım. Kilidin açılması kolaydı. Dolabın kapısı açılıverdi. İçersi eski şişelerle doluydu.</p>

  <p>Titreyen bir elle hepsini birer birer alıp açtım. Birden bir çığlık attım. Düşün bir kere, dostum, üstünde İngiliz eczacının etiketi olan küçük şişe elimdeydi. Üstünde de, Trinitrin tabletleri. Yalnız gerektiğinde bir tane almak üzere. Bay John Willson, diye yazılıydı.</p>

  <p>Heyecanıma engel olmaya çalışarak küçük dolabı kapadım, küçük şişeyi cebime attım ve gaz sızıntısını onarmayı sürdürdüm! Metodik olmak gerekiyordu. Sonra şatodan ayrıldım ve en kısa zamanda ülkeme dönmek üzere trene bindim. Brüksel'e o gece geç saatte vardım. Ertesi sabah polis şefine bir rapor kaleme aldığım sırada bana bir pusula getirildi. Yaşlı Bayan Deroulard'dan geliyordu ve hiç gecikmeden Louise Caddesi'ndeki eve gelmemi istiyordu.</p>

  <p>François bana kapıyı açtı.</p>

  <p>"Barones hanımefendi sizi bekliyor," dedi.</p>

  <p>Uşak beni yaşlı hanımefendinin dairesine çıkardı. Bayan Deroulard büyük bir koltukta azametli bir tavırla oturuyordu. Matmazel Virginie ortalarda yoktu.</p>

  <p>Yaşlı hanımefendi, "Bay Poirot," dedi. "Sizin kendinizi tanıttığınız şahıs olmadığınızı öğrenmiş bulunuyorum. Meğer bir polis memuruymuşsunuz."</p>

  <p>"Bu doğru, hanımefendi."</p>

  <p>"Oğlumun ölümüyle ilgili gerçeği araştırmak için buraya geldiniz, değil mi?"</p>

  <p>Bir kere daha, "Bu doğru, hanımefendi," diye yanıt verdim.</p>

  <p>"Nasıl bir gelişme kaydettiğinizi bana söylerseniz sevinirim."</p>

  <p>Durakladım.</p>

  <p>"Önce bütün bunları nasıl öğrendiğinizi bilmek isterim, hanımefendi."</p>

  <p>"Artık bu dünyada olmayan birinden öğrendim."</p>

  <p>Sözleri ve bu sözlerin söyleniş biçimi yüreğimi burktu. Konuşamadığımın farkına vardım.</p>

  <p>Bayan Deroulard devam etti. "Onun için de araştırmanızda ne kadar bir gelişme kaydettiğinizi bana mutlaka söylemenizi rica edeceğim."</p>

  <p>"Soruşturmam sona erdi, hanımefendi."</p>

  <p>"Oğlum?"</p>

  <p>"Bilinçli olarak öldürülmüştür."</p>

  <p>"Kimin tarafından biliyor musunuz?"</p>

  <p>"Evet, hanımefendi."</p>

  <p>"Öyleyse katil kim?"</p>

  <p>"Mösyö de Saint Alard."</p>

  <p>Ama yaşlı hanım hayır, der gibi başını salladı.</p>

  <p>"Yanılıyorsunuz. Saint Alard böyle bir cinayeti işleyebilecek bir adam değildir."</p>

  <p>"Kanıtlar elimde."</p>

  <p>"Bana her şeyi anlatmanız için size yalvarıyorum."</p>

  <p>Bu kez itaat ettim ve beni gerçeği keşfetmeye götüren adımları birer birer açıkladım. Bayan</p>

  <p>Deroulard beni dikkatle dinliyordu. Sonunda yine başını salladı.</p>

  <p>"Evet, evet, her şey dediğiniz gibi oldu. Ama oğlumu öldüren de Saint Alard değildi. Onu öldüren, benim."</p>

  <p>Yaşlı hanımefendiye bakakalmıştım. O yavaşça başını sallamayı sürdürüyordu.</p>

  <p>"Sizi çağırttığım isabet oldu. Virginie'nin manastıra gitmeden önce ne yaptığını bana söylemesi</p>

  <p>Tanrı'nın lûtfu. Beni dinleyin, Bay Poirot! Oğlum kötü bir insandı. Kiliseye karşı savaş açmıştı.</p>

  <p>Tam bir günahkâr hayatı sürüyor, kendisiyle birlikte başkalarını da günah uçurumuna sürüklüyordu. Ama daha kötüsü de var. Bir sabah yatak odamdan çıktığım sırada gelinimin merdivenin başında durduğunu gördüm. Bir mektup okuyordu. Oğlumun onun arkasına sinsice sokulduğunu fark ettim. Bir tek itiş zavallı gelinimin merdivenden başını mermer basamaklara çarpa çarpa yuvarlanmasını sağladı. Onu kaldırdıkları sırada ölmüştü bile. Oğlum bir katildi ve bunu yalnız annesi olan ben biliyordum."</p>

  <p>Yaşlı kadın bir an gözlerini kapadı. "Çektiğim ıstırabı, umutsuzluğumu tahmin edemezsiniz, beyefendi. Ne yapabilirdim ki? Oğlumu polise ihbar etmek mi? Bunu yapamadım. Bu görevimdi, ama annelik ağır bastı. Hem bana inanırlar mıydı? Gözlerim son zamanlarda çok zayıflamıştı - yanıldığımı söylerlerdi. Ben de sustum. Sustum ama, vicdanım bana rahat yüzü göstermiyordu.</p>

  <p>Susmakla ben de bir katil oluyordum. Oğlum karısının parasına konmuştu. Ondan sonra Tanrı ona yürü ya kulum dedi. Üstelik yakında bakan da olacaktı. O zaman kiliseye karşı savaşı daha da şiddetlenecekti. Üstüne üstlük Virginie de vardı. Dinine bağlı, o güzel çocuğu büyülemişti.</p>

  <p>Oğlumun kadınların üstünde korkunç bir etkisi vardı. Olacakları görebiliyordum. Ama önlemek elimde değildi. Oğlumun Virginie'yle evlenmeye niyeti yoktu tabii. En sonunda kızcağızın her şeyini ona teslim etmeye hazır olduğu bir zaman geldi.</p>

  <p>"İşte o zaman ne yapmam gerektiğini anladım. Paul oğlumdu. Onu ben dünyaya getirmiştim.</p>

  <p>Ondan sorumluydum. Gelgelelim, o bir kadını öldürmüştü ve başka bir kadının ruhunun katili olmaya hazırlanıyordu. Bay Wilson'un odasına gittim ve ilaç şişesini aldım. Wilson bir keresinde o şişede bir insanı öldürmeye bol bol yetecek kadar tablet olduğunu söylemişti gülerek. Çalışma odasına giderek her zaman masanın üstünde duran büyük çikolata kutusunu açtım. Yanlışlıkla yeni bir kutuyu açmışım. Öbür kutu da masanın üstündeydi ve içinde bir tek çikolata kalmıştı. Bu, işi kolaylaştırıyordu. Oğlumla Virginie'den başka çikolata yiyen yoktu. Virginie'yi o gece yanımda tutacaktım. Her şey planladığım gibi oldu..."</p>

  <p>Bayan Deroulard durakladı, gözlerini bir an kapadı, sonra tekrar açtı.</p>

  <p>"Elinizdeyim, Bay Poirot. Bana yaşayacak fazla bir vaktimin kalmadığını söylüyorlar, işlediğim günahın Tanrı karşısında hesabını vermeye hazırım. Ama bu dünyada da mı cezamı çekmem gerekiyor?"</p>

  <p>Tereddüt ettim. Vakit kazanmak için, "Ya boş şişe, hanımefendi dedim. "Nasıl oluyor da Bay de Saint Alard'ın evinde bulundu?"</p>

  <p>"Bana veda etmeye geldiği zaman, şişeyi adamın cebine gizlice koydum, beyefendi. Ondan nasıl kurtulacağımı bilemiyordum. O kadar halsizim ki yardım almadan fazla dolaşamıyorum, boş olarak odamda bulunması ise şüphe uyandırabilirdi. Sizin anlayacağınız, beyefendi...' Kadıncağız bütün cüssesiyle doğruldu. "Amacım Bay de Saint Alard'ın üzerine şüphe çekmek değildi! Böyle bir şey aklımdan geçmedi bile Uşağının boş şişeyi bulup üstünde durmadan atacağını düşündüm."</p>

  <p>Başımı eğdim. "Anlıyorum, hanımefendi."</p>

  <p>"Peki, kararınız ne olacak, beyefendi?"</p>

  <p>Yaşlı kadının sesi titremiyordu, başı da her zamankinden dikti.</p>

  <p>Ayağa kalktım.</p>

  <p>"Hanımefendi, size hoşça kalın demekten şeref duyuyorum. Ben kovuşturmamı yaptım... ve başarısızlığa uğradım! Bu sorun kapanmıştır."</p>

  <p>Poirot kısa bir sessizlikten sonra yine yavaş sesle konuştu. "Yaşlı hanımefendi bir hafta sonra öldü. Matmazel Virginie çıraklık devresini geçirdi ve rahibe oldu. Hikâyem işte bu, dostum. Ve içinde pek övünülecek bir rolümün olmadığını itiraf ederim."</p>

  <p>"Ama sizin yaptığınıza başarısızlık denemezdi ki," diye itiraz ettim. "O koşullar a ltında başka ne düşünebilirdiniz?"</p>

  <p>Poirot birden canlandı. "Göremiyor musun, dostum? O tarihte otuz altı yaşında ve otuz altı kere budalaydım! Gri hücrelerim henüz çalışmıyordu. Oysa en önemli ipucu hep avucumdaydı."</p>

  <p>"Hangi ipucu bu?"</p>

  <p>"Çikolata kutusu. Görmüyor musun? Gözleri iyi gören birinin böyle bir hataya düşmesi mümkün müdür? Bayan Deroulard'ın gözlerinde katarakt olduğunu biliyordum, atropin damlaları bunun kanıtıydı. Bütün evin içinde kutuya hangi kapağı koyacağını bilemeyecek kadar gözleri bozuk olan bir tek kişi vardı. Çözüme giden yola beni saptıran o kutu oldu, ama gerçek anlamını son ana kadar kavramaktan aciz kaldım!</p>

  <p>"Psikolojiden de bütünlemeye kaldım. De Saint Alard aradığımız katil olsaydı, onu suçlayacak şişeyi hiç saklar mıydı? Yalnız başına bunun bulunması adamın suçsuzluğunun kanıtıydı. Onun çok dalgın olduğunu Bayan Virginie'den duymuştum. Yani bu çok sevimsiz bir öykü. Onu yalnız sana anlattım. Dediğim gibi, içinde hiç de sevimli bir rolüm yok! Yaşlı bir hanımefendi o kadar basit ve akıllıca bir biçimde cinayet işliyor ki ben, Hercule Poirot bile tamamen aldanıyorum. Bunun düşüncesi bile korkunç. Boş ver bunu. Ya da fazla kibirli olmaya başladığımı düşünürsen -ki bu olası değil, ama yine de olabilir- bu öyküyü hatırlarsın."</p>

  <p>Belli belirsiz gülümsedim. "O zaman bana sadece 'Çikolata kutusu' dersin. Tamam mı?"</p>

  <p>"Kabul."</p>

  <p>Poirot, "Yine de unutulmayacak bir deneyimdi," dedi düşünceli bir tavırla. "Günümüzde</p>

  <p>Avrupa'nın en parlak zekâsına sahip olan ben arada yücegönüllü davranabilirim!"</p>

  <p>Yavaşça, "Çikolata kutusu," diye mırıldandım.</p>

  <p>"Ne dedin, dostum?"</p>

  <p>Soru sorar gibi öne eğilmiş olan Poirot'nun masum yüzüne bakarken yüreğim sızladı. Bu adamın elinden çok çekmiştim, ama ben Avrupa'nın en parlak zekâsına sahip olmasam bile arada sırada yücegönüllü olabilirdim!</p>

  <p>"Hiç," diye yalan söyledim ve kendi kendime gülümseyerek pipomu yaktım.</p>
</body>
</html>
