<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">XI</h1>

  <p class="normal">&nbsp;</p>

  <p class="normal">Litvinov kitabı eline aldı ama bir türlü okumaya veremedi kendini. Otelden çıktı, bir süre dolaştı, müzik dinledi, kumar oynayanlara baktı, sonra tekrar otele döndü, tekrar okumaya çalıştı, ama hiçbirinin yararı olmadı. Zaman geçmek bilmiyordu. İyi yürekli arabulucu Pişçalkin geldi. Üç saat kadar pek durgun oturdu. Bir şeyler anlattı, birtakım sorunlardan söz etti, (kâh yüce, kâh yararlı konularda) karmakarışık birtakım düşüncelerini açıkladı, sonunda öylesine can sıkıcı oldu ki zavallı Litvinov az kalsın feryadı basacaktı. Pişçalkin can sıkıntısı (kasvetli, soğuk, içinden çıkılmaz, insanı umutsuzluğa düşüren bir can sıkıntısı hem de) yaratmakta, bu alanda ünlü en yüksek ahlak hocalarının arasında bile rakibi olamayacak biriydi. Yalnızca usturaya vurulmuş dazlak kafası, cansız ifadeli açık renk gözleri ve müşfik burnuyla bile insanın içini elinde olmadan bir hüzünle doldururdu. Uykulu gibi çıkan yavaş bariton sesiyse sanki iki kere ikinin asla üç veya beş edemeyeceği, hep dört ettiği, suyun ıslak olduğu, iyiliğin övülmeyi hak ettiği, devletin bireyden, bireyin de devletten üstün olmadığı, yatırım için kredinin elzem olduğu gibi herkesin bildiği bilgileri tekrarlamak için yaratılmıştı. Bütün bunlara karşın harika bir insandı Pişçalkin! Bu da Rusya’nın kaderiydi işte: Harika insanlar sıkıcı olur bizde. Pişçalkin gitti, arkasından Bindasov geldi ve hemen hiç sıkılmadan Litvinov’dan yüz gulden borç istedi. Litvinov, Bindasov’u hiç sevmemesine, hatta ondan tiksinmesine, verdiği parayı asla geri alamayacağını da bilmesine karşın borç verdi. Oysa onun da paraya ihtiyacı vardı. Okuyucu “Öyleyse neden verdi?” diye soracaktır. Nedenini şeytan bilir! Bu bakımdan da pek yiğittir Ruslar. Lütfen elini vicdanına koysun da düşünsün okur: Kendi hayatında kaç davranışının bir başka nedeni olmuştur? Öte yandan Bindasov teşekkür bile etmedi Litvinov’a, bir bardak affentaler (kırmızı Baden şarabı) istedi, dudaklarını bile silmeden, çizmelerini yüzsüzce yere vura vura gitti. Litvinov çıkar düşkünü bu adamın arkasından kıpkırmızı ensesine bakarken ne çok tiksinmişti!</p>

  <p class="normal">Akşamüzeri Tatyana’dan bir mektup aldı. Tatyana teyzesi hasta olduğu için, beş altı günden önce Baden’de olamayacağını yazıyordu. Bu haber hiç hoşuna gitmedi Litvinov’un. Can sıkıntısı daha da artmıştı. Bu yüzden kötü bir ruh hali içinde erkenden yattı. Bir sonraki gün de öncekinden daha iyi değildi, hatta biraz daha kötüydü. Sabah erkenden yurttaşları dolmuştu odasına: Bambayev, Voroşilov, Pişçalkin, iki subay, Heidelberg Üniversitesi’nden iki öğrenci... bir anda hepsi odaya doluşmuş, anlatacak bir şeyleri kalmayana kadar konuştuktan sonra, canlarının sıkılmasına karşın öğlene kadar oturmuşlardı. Gidecek bir yerleri olmadığı belliydi. Bu yüzden de Litvinov’un evinde, nasıl demeli, “takılıp kalmışlardı”. Önce, Gubarev’in Heidelberg’e döndüğünden, onu ziyarete gitmek gerektiğinden söz ettiler. Sonra biraz felsefe yaptılar, Polonya sorununa değindiler; daha sonra kumardan, Lorettalardan konuştular, birtakım skandallar anlatmaya koyuldular; nihayet ne güçlü kuvvetli insanların, şişkoların, oburların olduğuna geldi sıra. Eski öyküler döküldü ortaya: İddia üzerine bir oturuşta otuz üç ringa balığı yiyen papazın öyküsü, İzyedinov adında sıkı disipliniyle ünlü bir hafif süvari albayının öyküsü, sığır kemiğini alnında kıran bir erin öyküsü... Kısacası yalanlar birbirini izliyordu. Pişçalkin bile esneyerek, Ukrayna’da köylü bir kadının öldükten sonra tartıldığında yirmi yedi pud,<sup class="calibre3"><a href="../Text/kitap_split_109.html#footnote-426-79" id="footnote-426-79-backlink">79</a></sup> birkaç funt<sup class="calibre3"><a href="../Text/kitap_split_110.html#footnote-426-80" id="footnote-426-80-backlink">80</a></sup> geldiğini; bir çiftlik sahibinin de sabah kahvaltısında üç kaz ile bir mersin balığı yediğini gördüğünü anlattı. Bunun üzerine Bambayev birden coştu, kendisinin de bir oturuşta bir koyunu (elbette sosuyla birlikte) yiyebileceğini söyledi. Voroşilov ise gücü kuvveti yerinde askeri okul öğrencisi bir arkadaşıyla ilgili öylesine tuhaf şeyler saçmaladı ki herkes bir anda sustu, birbirlerinin yüzüne baktılar ve şapkalarını alıp kendilerini sokağa attılar. Sonunda yalnız kalan Litvinov bir şeyle ilgilenmek istedi, ama kafasının içine duman dolmuştu sanki, doğru dürüst bir şey yapamıyordu. O günün akşamını da boş geçirdi. Ertesi sabah kahvaltı yapmaya hazırlanıyordu ki, odasının kapısını tıklattı biri. “Aman Tanrım!” diye geçirdi içinden Litvinov, “Dün gelenlerden biri olmasın sakın!” Bir parça çekinerek seslendi:</p>

  <p class="normal">— Herein!<sup class="calibre3"><a href="../Text/kitap_split_111.html#footnote-426-81" id="footnote-426-81-backlink">81</a></sup></p>

  <p class="normal">Kapı yavaşça açıldı, odaya Potugin girdi.</p>

  <p class="normal">Litvinov onu gördüğüne çok sevinmişti. Hiç beklemediği konuğunun elini var gücüyle sıkarak,</p>

  <p class="normal">— Buna sevindim işte! –dedi.– Geldiğiniz için çok teşekkürler! Kesinlikle önce ben uğrardım size, ama nerede kaldığınızı söylemek istemediniz. Oturun lütfen, şapkanızı şuraya koyun. Otursanıza.</p>

  <p class="normal">Potugin Litvinov’un bu gönül alıcı sözlerine karşılık vermeden, bedeninin ağırlığını bir ayağından ötekine vererek odanın ortasında ayakta duruyor, yalnızca başını sallayarak gülümsüyordu. Litvinov’un bu candan karşılamasının onu duygulandırdığı belliydi. Ama yüzünde bir çeşit zorlama ifadesi var gibiydi. Hafiften kekeleyerek,</p>

  <p class="normal">— Burada... küçük bir yanlış anlama söz konusu... –diye başladı.– Kuşkusuz her zaman seve seve gelirim size... ancak şimdi özellikle yolladılar beni size...</p>

  <p class="normal">Litvinov sitemli bir tavırla mırıldandı:</p>

  <p class="normal">— Yani kendi isteğinizle gelmediğinizi mi söylemek istiyorsunuz?</p>

  <p class="normal">— Yo, rica ederim!.. Ama ben... size uğramamı istemeselerdi bugün belki de sizi rahatsız edecek cesareti bulamazdım kendimde. Anlayacağınız bugün bir görevle geldim buraya.</p>

  <p class="normal">— Kimin verdiği görevle, öğrenebilir miyim?</p>

  <p class="normal">— Tanıdığınız bir hanımın, İrina Pavlovna Ratmirova’nın verdiği görevle... Üç gün önce kendisini ziyaret edeceğinize söz vermiş ama gitmemişsiniz.</p>

  <p class="normal">Litvinov şaşkın şaşkın baktı Potugin’in yüzüne.</p>

  <p class="normal">— Siz tanıyor musunuz Bayan Ratmirova’yı?</p>

  <p class="normal">— Gördüğünüz gibi tanıyorum.</p>

  <p class="normal">— Yakından mı?</p>

  <p class="normal">— Evet, bir ölçüde dostu sayılırım.</p>

  <p class="normal">Bir süre bir şey söylemedi Litvinov. Neden sonra şöyle dedi:</p>

  <p class="normal">— İzninizle sorabilir miyim, İrina Pavlovna’nın beni neden görmek istediğini biliyor musunuz?</p>

  <p class="normal">— Bir parça biliyorum. Anladığım kadarıyla sizinle karşılaştığına çok sevinmiş, geçmişteki ilişkinizi tazelemek istiyormuş.</p>

  <p class="normal">— Tazelemek, –diye tekrarladı Litvinov.– Ama izin verirseniz bir soru daha soracağım: Geçmişte ne tür bir ilişkimiz olduğundan haberiniz var mı?</p>

  <p class="normal">— Doğrusunu söylemek gerekirse yok. Ama öyle sanıyorum ki... –Birden dönüp Litvinov’un yüzüne bakarak ekledi Potugin:– Çok iyi bir ilişkiydi aranızdaki. İrina Pavlovna anlata anlata bitiremiyor sizi. Ben de ona, sizi getireceğime söz verdim. Gideceksiniz, değil mi?</p>

  <p class="normal">— Ne zaman?</p>

  <p class="normal">— Şimdi... hemen şu anda...</p>

  <p class="normal">Litvinov yalnızca kollarını iki yana açtı. Potugin konuşmayı sürdürüyordu:</p>

  <p class="normal">— İrina Pavlovna öyle sanıyor ki... kendisi... nasıl söylesem, önceki gün kendisini gördüğünüz çevrenin hoşunuza gitmediğini düşünüyor... Ama size gördüğünüz çevrenin hiç de şeytanın gösterdiği kadar da kötü, karanlık olmadığını söylememi rica etti.</p>

  <p class="normal">— Hım... özellikle o çevre için mi... söylüyor bunu?</p>

  <p class="normal">— Evet... genel olarak.</p>

  <p class="normal">— Hım... Peki Sozont İvanoviç, sizin şeytan üzerine düşünceniz nedir?</p>

  <p class="normal">— Şeytan hiç de onu tanıttıkları gibi değildir sanırım Grigori Mihayloviç.</p>

  <p class="normal">— Daha mı iyidir yani?</p>

  <p class="normal">— Daha iyi mi, yoksa daha kötü mü olduğunu söylemek zor. Ama dedikleri gibi de değildir. Ee, gidiyor muyuz?</p>

  <p class="normal">— Önce oturun şöyle. Ne yalan söyleyeyim biraz tuhaf geldi bana bu...</p>

  <p class="normal">— Sorabilir miyim? Nedir size tuhaf gelen?</p>

  <p class="normal">— İrina Pavlovna’yla dost olmanız...</p>

  <p class="normal">Potugin kendine yukardan aşağı şöyle bir baktıktan sonra:</p>

  <p class="normal">— Kendimle, toplum içindeki yerimle çelişiyor gibi bu dostluk, –dedi.– Ama bilirsiniz Shakespeare bir yerde şöyle der: “Yerde gökte daha öyle şeyler var ki Horatio!”<sup class="calibre3"><a href="../Text/kitap_split_112.html#footnote-426-82" id="footnote-426-82-backlink">82</a></sup> Hayat şakaya gelmez. Buyurun size bir örnek: Karşınızda bir ağaç var, rüzgârsız bir hava... En alt daldaki bir yaprak en üst daldaki bir yaprağa nasıl dokunabilir? Hiçbir türlü dokunamaz... Ama bir fırtına kopsa her şey birbirine karışır ve o iki yaprak birbirine dokunur...</p>

  <p class="normal">— Ya!.. Demek fırtınalar koptu, öyle mi?</p>

  <p class="normal">— Hem de nasıl! Fırtınasız hayat olur mu hiç? Neyse felsefeyi bırakalım da yola çıkalım artık.</p>

  <p class="normal">Litvinov hâlâ kararsızdı. Potugin yüzünü komik bir biçimde buruşturarak:</p>

  <p class="normal">— Ah Tanrım! –dedi.– Günümüzün gençleri ne tuhaf! Harika bir bayandan davet alıyorlar, hatta özel ulak yolluyorlar ama hâlâ engel çıkarıyorlar! Utanın bayım, utanın. Şapkanız şurada. Alın şapkanızı ve ateşli Alman dostlarımızın dediği gibi: “Vorwärts!”<sup class="calibre3"><a href="../Text/kitap_split_113.html#footnote-426-83" id="footnote-426-83-backlink">83</a></sup></p>

  <p class="normal">Litvinov dalgın, bir süre daha düşündükten sonra şapkasını aldı, Potugin’le birlikte çıktı odadan.</p>
</body>
</html>
