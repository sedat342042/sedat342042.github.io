<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">XIX</h1>

  <p class="normal">&nbsp;</p>

  <p class="normal">Litvinov Hôtel de l’Europe’un merdivenlerini koşarcasına çıktı... Kalmuklara özgü kurnaz yüzlü, on üç yaşlarında bir kız çocuğu (Litvinov’u bekliyordu anlaşılan) onu durdurup Rusça, “Bu yandan buyurun efendim,” dedi. “İrina Pavlovna şimdi gelecek.” Litvinov şaşkınlıkla kızın yüzüne baktı. Kız gülümseyerek tekrarladı: “Buyurun, buyurun.” İrina’nın yatak odasının karşısındaki yolculuk valizleriyle, çantalarıyla dolu genişçe bir odaya götürdü Litvinov’u ve hemen kayboldu, arkasından kapıyı usulca kapadı.</p>

  <p class="normal">Litvinov daha çevresine bakınamamıştı ki, aynı kapı hızla açıldı; İrina, üzerinde tozpembe bir balo tuvaleti, saçlarında, boynunda incilerle girdi. Koşup Litvinov’un ellerini tuttu, birkaç saniye bir şey söylemeden öylece durdu. Gözlerinin içi ışıl ışıldı, göğsü yüksek bir merdiveni koşarak çıkmış gibi inip kalkıyordu. Aceleyle fısıldadı:</p>

  <p class="normal">— Sizi salona alamadım... Biraz sonra davetli olduğumuz bir akşam yemeğine gitmemiz gerekiyor çünkü. Ama ne pahasına olursa olsun görmek istedim sizi... Bugün yanınızda gördüğüm bayan nişanlınızdı galiba?</p>

  <p class="normal">— Evet nişanlım idi.</p>

  <p class="normal">Litvinov “idi” sözcüğünü özellikle vurgulayarak söylemişti.</p>

  <p class="normal">— Neyse bütünüyle özgür olduğunuzu, dün olanlar yüzünden düşüncenizi değiştirmemeniz gerektiğini söylemek için, bir dakikalığına da olsa görüşmek istedim sizinle...</p>

  <p class="normal">—İrina! –dedi Litvinov.– Neden böyle söylüyorsun?</p>

  <p class="normal">Bunları sesini yükselterek söylemişti... Sesinde içten bir tutku vardı. İrina elinde olmadan bir an kapadı gözlerini. Sesini daha da alçaltarak, dayanılmaz bir tutkuyla fısıldadı:</p>

  <p class="normal">— Oh, sevgilim! Seni ne kadar sevdiğimi bilemezsin! Ama dün bir borcumu ödedim yalnızca, eski bir kabahatimi bağışlattım... Ah! Ne yazık ki, istediğim gibi veremedim sana gençliğimi. Ama herhangi bir zorunluluk altına sokmadım seni, verdiğin herhangi bir sözden dönmeni istemedim senden sevgilim! Nasıl istersen öyle yap, kuş gibi özgürsün, herhangi bir bağlılığın yok, bunu bil, bil!</p>

  <p class="normal">Litvinov bu kez fısıltıyla kesti İrina’nın sözünü:</p>

  <p class="normal">— Ama sensiz yaşayamam ben İrina... Dünden sonra hayatımın sonuna kadar seninim... Ancak senin ayaklarına kapanmışken soluk alabilirim ben...</p>

  <p class="normal">Böyle derken birden başını eğip titreyerek İrina’nın ellerine sarılmıştı. İrina yukarıdan onun başına bakarken mırıldandı:</p>

  <p class="normal">— Öyleyse bil ki ben de her şeye hazırım, ben de kimseyi ve hiçbir şeyi umursamam. Sen nasıl karar verirsen öyle olacak. Ben de hayatımın sonuna kadar seninim... senin.</p>

  <p class="normal">O anda biri sessizce tıklattı kapıyı. İrina Litvinov’a eğilip bir kez daha fısıldadı: “Seninim... hoşça kal!” Litvinov saçlarında İrina’nın soluğunu, dudaklarının dokunuşunu hissetti. Doğrulduğunda İrina odada yoktu. Yalnızca koridordan tuvaletinin hışırtısı geliyor, daha uzaktan ise Ratmirov’un “Eh bien! Vous ne venez pas?”<sup class="calibre3"><a href="../Text/kitap_split_164.html#footnote-426-134" id="footnote-426-134-backlink">134</a></sup> diye seslendiği duyuluyordu...</p>

  <p class="normal">Litvinov yüksekçe bir sandığın üzerinde oturuyordu. Elleriyle yüzünü kapamıştı. Hoş, taptaze bir kadın kokusu hissediyordu... İrina bir süre bırakmamıştı ellerini... “Bu kadarı da fazla... fazla...” diye geçiriyordu içinden Litvinov. Biraz önceki kız çocuğu girdi odaya, Litvinov’un endişeli bakışına tekrar gülümseyerek şöyle dedi:</p>

  <p class="normal">— Artık gidin efendim, şimdilik...</p>

  <p class="normal">Litvinov kalktı, otelden çıktı. Oteline hemen dönemezdi. Kendini biraz toparlaması gerekiyordu. Kalbi çok yavaş ve düzensiz atıyordu. Yer ayaklarının altında sanki geriye doğru ağır ağır kayıyordu. Litvinov gene Lichtental Caddesi’nde yürüyordu. Kesin karar anının geldiğini, bunu ertelemenin, gerçeği gizlemenin, birtakım başka yollar aramanın artık imkânsız olduğunu görüyordu. Tatyana ile konuşmak zorundaydı... Nişanlısının şimdi otelde oturmuş, kıpırdamadan onu beklediğini biliyordu... Ne diyecekti Tatyana’ya? Söze nasıl başlayacaktı?</p>

  <p class="normal">Hazırladığı öylesine düzenli, huzurlu, olumlu geleceğini elinin tersiyle itiyordu: Çok yanlış bir adım attığını, başını çevirip bakmaması gereken bir uçuruma kendini baş aşağı, düşüncesizce attığını biliyordu... Ama onu korkutan bu değildi. O iş bitmiş, artık karar verilmişti çünkü. Gelgelelim kendi kendine nasıl hesap verecekti? Elinde alevden kılıçla bir melek dikilseydi karşısına, günahkâr yüreğinin kolayına gelirdi... Ama kılıcı yüreğine bizzat saplaması gerekiyordu... Bu da kepazelikten başka bir şey değildi! Peki geri dönse, ötekinden vazgeçse, kendisine tanınan özgürlüğü seçse... Hayır! Ölürdü de razı olmazdı buna! Hayır, öylesine iğrenç bir özgürlüğü istemiyordu... O sevdalı bakışlar için ölmeye bile hazırdı...</p>

  <p class="normal">— Grigori Mihayloviç!</p>

  <p class="normal">Hemen yanında kederli bir ses duydu Litvinov, biri ağır elini omzuna koymuştu.</p>

  <p class="normal">Litvinov ürkerek dönüp baktı, Potugin’i gördü. Potugin her zamanki mütevazı tavrıyla:</p>

  <p class="normal">— Affedersiniz Grigori Mihayloviç, –dedi,– sanırım rahatsız ediyorum sizi. Ama uzaktan görünce düşündüm ki... Ama sizi rahatsız ediyorsam...</p>

  <p class="normal">Litvinov dişlerinin arasından,</p>

  <p class="normal">— Tersine, çok sevindim, –dedi.</p>

  <p class="normal">Potugin Litvinov’un yanı sıra yürümeye başladı.</p>

  <p class="normal">— Çok güzel bir akşam, –dedi.– Hava çok sıcak! Uzun süredir mi dolaşıyorsunuz?</p>

  <p class="normal">— Hayır biraz önce çıktım.</p>

  <p class="normal">— Niye sorduysam bunu... Biraz önce Hôtel de l’Europe’tan çıktığınızı gören ben değilimmişim gibi...</p>

  <p class="normal">— Demek arkamdan geliyordunuz?</p>

  <p class="normal">— Evet.</p>

  <p class="normal">— Bir şey mi söylemek istiyorsunuz bana?</p>

  <p class="normal">Neredeyse fısıldayarak tekrarladı Potugin:</p>

  <p class="normal">— Evet.</p>

  <p class="normal">Litvinov durdu, davetsiz konuğuna baktı. Yüzü bembeyaz, bakışları dalgındı; az önceki kederi çarpılmış yüz çizgilerine yansımış gibiydi.</p>

  <p class="normal">— Bana özellikle söylemek istediğiniz nedir? –diye sordu ağır ağır ve yürümeye devam etti.</p>

  <p class="normal">— Lütfederseniz... Sizin için sakıncası yoksa, şu bankta biraz oturalım. Daha rahat konuşuruz.</p>

  <p class="normal">Litvinov banka, Potugin’in yanına otururken mırıldandı:</p>

  <p class="normal">— Pek esrarlı... Pek kendinizde değil gibisiniz Sozont İvanoviç.</p>

  <p class="normal">— Yo, iyiyim. Esrarlı bir şey de yok ortada... Özellikle şunu söylemek istiyordum size... Nişanlınızın... nişanlınızdı o genç kız, değil mi?.. Neyse bugün beni tanıştırdığınız o genç kızın üzerimde bıraktığı izlenimi anlatmak istiyorum. Size şunu söylemek zorundayım ki, ömrümde onun kadar sempatik, içten bir insanla karşılaşmadım. Altın gibi bir kalbi, melek gibi bir ruhu var.</p>

  <p class="normal">Potugin gene o kederli, üzgün tavrıyla söylüyordu bütün bunları. Hatta yüz ifadesiyle söyledikleri arasındaki tuhaf çelişkiyi Litvinov bile fark etmişti.</p>

  <p class="normal">— Önce onunla aramdaki ilişkiyi biliyor olmanıza; sonra, onu böylesine çabuk değerlendirmenize şaşmamak elde olmasa da Tatyana Petrovna’yı çok doğru anlamışsınız, –dedi Litvinov.– Gerçekten melek ruhlu bir kızdır. Peki benimle konuşmak istediğiniz bu muydu?</p>

  <p class="normal">Potugin bu son soruyu geçiştirmek ister gibi:</p>

  <p class="normal">— Onun nasıl bir insan olduğunu hemen anlamamak mümkün değil, –dedi.– Gözlerinin içine bir kez bakmak yeter... Yeryüzünde her türlü mutluluğu hak eden bir insan... Ona bu mutluluğu verecek erkek de dünyanın en mutlu erkeği olacaktır! Umarım o erkek bu mutluluğu hak eden biri olur.</p>

  <p class="normal">Litvinov hafiften çattı kaşlarını.</p>

  <p class="normal">— Bir dakika Sozont İvanoviç; doğrusu söylediklerinizi çok ilginç buldum... Şunu öğrenmek istiyorum: Bu sözlerinizle beni mi ima ediyorsunuz?</p>

  <p class="normal">Potugin hemen cevap vermedi Litvinov’a: Kendi kendiyle mücadele ediyor gibiydi. Sonunda şöyle başladı:</p>

  <p class="normal">— Grigori Mihayloviç, ya sizin hakkınızda çok yanıldım ya da kimden gelirse gelsin, ne denli kapalı olursa olsun, her türlü gerçeği dinleyebilecek bir yapıdasınız. Sizi nereden çıkarken gördüğümü biraz önce söyledim size.</p>

  <p class="normal">— Evet, Hôtel de l’Europe’den çıkarken gömüşsünüz. Gördüyseniz ne olmuş?</p>

  <p class="normal">— Ama orada kiminle görüştüğünüzü de biliyorum!</p>

  <p class="normal">— Anlayamadım?</p>

  <p class="normal">— Bayan Ratmirova ile görüştünüz orada.</p>

  <p class="normal">— Evet ona uğramıştım. Başka?</p>

  <p class="normal">— Başka mı?.. Tatyana Petrovna’nın nişanlısısınız ve sevdiğiniz... sevginize de karşılık aldığınız Bayan Ratmirova ile görüştünüz...</p>

  <p class="normal">Litvinov birden ayağa kalktı. Kanı beynine sıçramıştı. Öfkesini bastırmaya çalışarak yükseltti sesini:</p>

  <p class="normal">— Ne demek istiyorsunuz siz? Bayağı bir şaka mı, ispiyonculuk mu bu yaptığınız? Söyler misiniz lütfen?</p>

  <p class="normal">Potugin bezgin bir bakışla baktı Litvinov’un yüzüne.</p>

  <p class="normal">— Ah, söylediklerime gücenmeyin Grigori Mihayloviç... Ben de sizin söyleyeceklerinize gücenmem. Bu amaçla açmadım size konuyu, şu anda şaka yapacak durumda da değilim.</p>

  <p class="normal">— Olabilir, mümkündür. İyi niyetli olduğunuza inanmaya hazırım; ama sormadan edemeyeceğim: Başka birinin aile işlerine, gönül ilişkilerine ne hakla karışabiliyorsunuz? Ayrıca neye güvenerek sizin o... uydurma düşüncelerinizi gerçekmiş gibi öne sürebiliyorsunuz?</p>

  <p class="normal">— Uydurma düşüncelerim mi? Bunu uydurmuş olsaydım kızmazdınız bana! Ayrıca bir insanın kendi kendine, boğulan birine elini uzatma hakkı olup olmadığını sorduğunu hiç duymadım.</p>

  <p class="normal">— Bu hassasiyetinize teşekkür ederim, –dedi Litvinov öfkeyle.– Ama buna hiç ihtiyacım yok. Sosyete kadınlarının toy gençlere hazırladıkları felaketler üzerine, yüksek sosyetenin ahlaksızlığı üzerine anlatılan bütün bu hikâyeleri boş laf sayarım ben; bir bakıma küçümserim de onları. Bu yüzden rica ederim zahmet edip, kurtarıcı elinizi uzatmayın bana; bırakın rahat rahat boğulayım.</p>

  <p class="normal">Potugin bir kez daha başını kaldırıp baktı Litvinov’un yüzüne. Soluk almakta güçlük çekiyor, dudakları titriyordu. Neden sonra eliyle göğsüne vurarak şöyle dedi:</p>

  <p class="normal">— Bana bakın genç adam, kendini beğenmiş, kafasız bir ahlak hocasına benzer yanım var mı benim? Durumunuza ne denli üzülsem de bu konuda tek sözcük söylemeyeceğimi, bana sitem etme hakkını size vermeyeceğimi anlayamıyor musunuz? Dahası övünmekten, insanın üzerine gitmekten nefret ettiğimi de bilmiyor musunuz? Ortada bambaşka bir neden olduğunun; karşınızda sizi kurtarmak istediği aynı duygu yüzünden ezilmiş, küçük düşürülmüş, yıkılmış bir insan olduğunun farkında değil misiniz? O... o kadına olan duygusu yüzünden yok olmuş bir insanın...</p>

  <p class="normal">Litvinov bir adım geri çekildi.</p>

  <p class="normal">— Olacak şey değil! Siz... siz ha Sozont İvanoviç? Ama ya Bayan Belskaya... ya çocuk...</p>

  <p class="normal">— Ah bir şey sormayın bana... Söylediklerime inanın! Size anlatmak istemediğim kapkaranlık, korkunç bir öyküdür bu... Bayan Belskaya’yı doğru dürüst tanımam, o çocuk da benden değildir, ama her şeyi üzerime aldım... çünkü... çünkü o kadın istedi bunu, çünkü kendisi için önemliydi bu. Yoksa ne işim vardı benim sizin şu iğrenç Baden’inizde. Hem belki de acıdığım için sizi kurtarmak istediğimi sanıyorsunuzdur. Bir anlığına da olsa öyle düşünmüş olabilirsiniz... Oysa şu iyi yürekli, tatlı kıza, nişanlınıza acıyorum ben. Sizin... o kadınla ikinizin başınıza geleceklerden bana ne? Ama onun için üzülüyorum... o kız için.</p>

  <p class="normal">— Teşekkürler Bay Potugin, –dedi Litvinov.– Kendi ifadenizle, ikimiz de aynı durumda olduğumuza göre, bu tür uyarıları neden kendinize de yapmıyorsunuz? Ayrıca bu kaygınızı neden başka bir duyguya vermeyeyim?</p>

  <p class="normal">— Yani kıskançlığa mı demek istiyorsunuz? Ah, genç adam ah, numara yapmaya, kurnazlık etmeye utanmıyor musunuz? Şu anda bu sözlerimin ne büyük bir acıyı dile getirmekte olduğunu anlamazlıktan gelmek hiç yakışmıyor size. Hayır, sizinle aynı durumda değiliz! Ben yaşlı, gülünç, zararsız, tuhaf bir adamım... oysa siz öyle değilsiniz! Başka söze ne gerek var! Benim oynamakta olduğum rolü siz bir saniye bile üzerinize almayı kabul edemezsiniz. Ama ben seve seve oynuyorum bu rolü! Kıskançlık mı demiştiniz? Bir damlacık olsun umudu olmayan biri kıskanmaz... Hem ben böyle bir duyguyu, bu nedenle duyacak değilim. Yalnızca korkuyorum ben... o kadın adına korkuyorum, bunu anlamaya çalışın. Beni, sizi ona getirmem için otelinize yolladığında, üzerine aldığı günahın onu buralara götüreceğini düşünebilir miydim?</p>

  <p class="normal">— Ama bir şeyler biliyor gibisiniz Sozont İvanoviç...</p>

  <p class="normal">— Hiçbir şey bilmiyorum ve de çok şey biliyorum. –Başını öte yana çevirip ekledi:– Biliyorum, onun dün nerede olduğunu biliyorum. Ama durdurulamaz artık: Uçuruma atılmış bir taş gibi yuvarlana yuvarlana dibe kadar inecektir. Sözlerimin sizi durduracağını düşünmek benim için çılgınlık olurdu... sizin gibi bir erkeği... Böyle bir kadının... Neyse kapatalım artık bu konuyu. Tutamadım kendimi, bütün suçum bu. Hem sonra, ne bileyim bir deneyeyim dedim... Belki aklınızı başınıza toplarsınız... Söylediğim bir sözcük ruhunuza işler, onu da, kendinizi de, ayrıca o masum, güzel kızcağızı da felakete sürüklemekten vazgeçersiniz diye düşündüm... Ah! Kızmayın, tepinmeyin sakın! Sizden korkmaya da, nezaket göstermeye de ihtiyacım yok benim! Şu anda böyle konuşmamın nedeni kıskançlık da değil, acıma duygusu da... Ayaklarınıza kapanmaya, size yalvarmaya hazırım... Yine de, hoşça kalın. Korkmayın bütün bunlardan kimsenin haberi olmayacak. Sizin iyiliğinizi düşünmüştüm sadece...</p>

  <p class="normal">Potugin iki yanı ağaçlı yolda yürüdü, çökmekte olan karanlıkta gözden kayboldu... Litvinov onu durdurmaya çalışmamıştı.</p>

  <p class="normal">Potugin Litvinov’a “kapkaranlık, korkunç bir öyküden...” söz etmiş, ama ne olduğunu anlatmak istememişti... Birkaç sözcükle biz anlatalım bu öyküyü.</p>

  <p class="normal">Potugin sekiz yıl kadar önce çalıştığı bakanlık tarafından Kont Reyzenbah’ın yanına gönderilmişti. Mevsimlerden yazdı. Potugin koltuğunun altında evraklarla günlerce Kont Reyzenbah’ın yazlığına gidip gelmiş, günlerini orada geçirmişti. İrina o zamanlar kontun yanındaydı. İrina alt sınıf insanları hiçbir zaman aşağı görmüyor, hiç değilse onlara uzak durmuyordu. Kontes Moskovalılara özgü bu senlibenliliği yüzünden birçok kez sitem bile etmişti ona. İrina frakının önü boydan boya ilikli bu mütevazı memurun zeki bir insan olduğunu fark etmekte gecikmemişti. Onunla sık sık sohbet etmekten hoşlanıyordu... Potugin de... âşık olmuştu ona. Büyük bir tutkuyla gizliden gizliye seviyordu onu! Öyle sanıyordu Potugin. Yaz geçmiş, kontun yardıma ihtiyacı kalmamıştı. İrina’yı göremiyordu artık Potugin, ama onu unutamıyordu da. Üç yıl sonra hiç beklemediği bir anda orta sınıftan bir kadından bir davet aldı Potugin. Kadın önce ona açılmakta biraz zorlandı, ama duyacaklarını kimseye söylemeyeceğine yemin ettirdikten sonra, son derece gizli olarak kendisine, sosyetede önemli bir yeri bulunan, ama evlenmesi zorunlu bir kızla... evlenmesi önerisinde bulundu. Kadın söz konusu olayda asıl kişinin kim olduğunu açıklamadan, Potugin’e para... hem de çok para önerdi. Potugin bu öneriyi gurur sorunu yapmadı, şaşkınlığı öfkesini yenmişti çünkü. Ama kuşkusuz, öneriyi de geri çevirmişti. O zaman kadın bir mektup sıkıştırmıştı eline. Mektup İrina’dandı. Şöyle yazıyordu İrina: “Siz iyi yürekli, dürüst bir insansınız. Benim için her şeyi yapacağınızı da biliyorum. Bu fedakârlığı bekliyorum sizden. Benim için çok değerli olan birini kurtaracaksınız. Onu kurtarınca beni de kurtarmış olacaksınız... Bir şey sormayın bana. Sizden başka kimseden böyle bir şey isteyemezdim, ama size elimi uzatıyor ve şöyle diyorum: Bunu benim için yapın.” Potugin biraz düşündükten sonra İrina Pavlovna için her şeyi yapmaya hazır olduğunu, ama bu dileği İrina Pavlovna’nın kendisinden duymak istediğini söyledi. Aynı akşam buluştular. Görüşme kısa sürdü. O aracı kadından başka kimsenin de haberi olmadı bundan.</p>

  <p class="normal">— Neden özellikle ben? –diye sordu Potugin.</p>

  <p class="normal">İrina Potugin’in iyi özelliklerinden söz etmeye başlamıştı ki birden durdu...</p>

  <p class="normal">— Hayır, size gerçeği söylemem gerekir, –dedi.– Beni sevdiğinizi biliyordum, şu anda da biliyorum, bunun için sizi seçtim...</p>

  <p class="normal">Sonra her şeyi oldu gibi anlattı Potugin’e.</p>

  <p class="normal">Eliza Belskaya öksüz bir kızdı. Akrabaları sevmiyorlardı onu ve ona kalacak mirasa göz dikmişlerdi... Kızcağızı gelecekte yoksulluk bekliyordu. İrina Eliza’yı kurtarmaya çalışırken aslında her şeye neden olan, şimdi de kendisine, İrina’ya çok yakın olan birine yardım etmiş oluyordu... Potugin bir şey söylemeden uzun uzun baktı İrina’nın yüzüne ve öneriyi kabul etti. İrina ağlamaya başladı, gözyaşları içinde Potugin’in boynuna sarıldı. O da ağlamaya başladı... ne var ki, ikisinin döktüğü gözyaşları farklıydı.</p>

  <p class="normal">Gizli bir nikâh için her şey hazırlandı, güçlü bir el her türlü engeli aştı... Ne var ki bir terslik oldu... bir kız çocuğu doğmuş, anne de... kendini zehirlemişti. Bu durumda bebeği ne yapacaklardı? Potugin bebeği gene İrina’nın yardımıyla yanına aldı.</p>

  <p class="normal">Korkunç, kapkaranlık bir öykü... Hemen geçelim sevgili okur, hemen!</p>

  <p class="normal">Aradan bir saatten fazla geçmişti ki Litvinov otele dönmeye karar verdi. Otele yaklaştığında arkasında bir ayak sesi duydu. Sanki biri ısrarla onu izliyordu. O hızlandıkça arkasındaki ayak sesleri de sıklaşıyordu. Bir sokak fenerinin altına gelince durdu Litvinov, arkasına bakınca General Ratmirov’u gördü. General beyaz kravatıyla, önü boydan boya açık şık paltosuyla, frakının göğsünde altın kordona dizili yıldız ve haç nişanlarıyla akşam yemeğinden yalnız dönüyordu. Doğrudan Litvinov’a diktiği kaba, küstah bakışında öylesine bir aşağılama, öylesine bir nefret vardı ve bütün varlığıyla Litvinov’a öylesine meydan okurcasına bakıyordu ki Litvinov istemeden de olsa, “bir olay” çıkarmak için ona doğru yürümek zorunda hissetti kendini. Ancak Litvinov yanına vardığında birden değişti generalin yüzü: Her zamanki şakrak, kibar ifadesini takındı, leylak rengi eldivenli eli parlak şapkasını hayli yükseğe kaldırdı. Litvinov da bir şey söylemeden çıkardı şapkasını ve her biri kendi yoluna gitti.</p>

  <p class="normal">Litvinov, “Bir şey fark etti galiba!” diye düşündü; general ise şöyle geçiriyordu içinden: “Bari... başka birini seçseydi!”</p>

  <p class="normal">Litvinov yanlarına girdiğinde Tatyana ile teyzesi kâğıt oynuyorlardı. Kapitolina Markovna kâğıtları masanın üzerine atıp haykırdı:</p>

  <p class="normal">— Bu yaptığın doğru mu şimdi azizim? Daha ilk günden bütün akşam yoksun yanımızda! Bekledik, bekledik, sonra da verdik veriştirdik sana...</p>

  <p class="normal">— Ama ben bir şey söylemedim teyzeciğim, –dedi Tatyana.</p>

  <p class="normal">— Sen zaten hep susarsın... Gelin oturun bakalım beyefendi! Üstelik nişanlısınız...</p>

  <p class="normal">Litvinov yarım yamalak özür diledikten sonra oturdu. Kısa süren bir sessizlikten sonra:</p>

  <p class="normal">— Neden bıraktınız oyunu? –diye sordu.</p>

  <p class="normal">— Bu da soru mu yani? Zaten yapacak bir şey olmadığından, sıkıntıdan oynuyorduk... Siz geldiniz işte.</p>

  <p class="normal">— Akşam konserini dinlemek isterseniz sizi seve seve götürürüm, –dedi Litvinov.</p>

  <p class="normal">Kapitolina Markovna yeğeninin yüzüne baktı.</p>

  <p class="normal">— Gidelim teyzeciğim, –dedi Tatyana.– Ben hazırım zaten, ama burada kalsak daha mı iyi olur acaba?</p>

  <p class="normal">— O da olur! Çay içeriz, Moskova usulü... semaveri hazırlatırız... Güzelce konuşuruz. Şunun şurasında doğru dürüst konuşamadık zaten.</p>

  <p class="normal">Litvinov çayı getirmelerini söyledi, ama “güzelce” konuşamadılar. Litvinov’un vicdanı sürekli sızlıyordu. Ne söylerse söylesin, hep yalan söylüyor, Tatyana da bunu anlıyormuş gibi geliyordu ona. Ama genç kızda herhangi bir değişiklik göze çarpmıyordu. Her zamanki gibi sakin, doğaldı... Yalnız bakışını Litvinov’un yüzünde bir kez bile durdurmamış, sanki hoşgörü ve ürkeklikle gözlerini kaçırmıştı. Yüzü de her zamankinden daha bir soluktu.</p>

  <p class="normal">Kapitolina Markovna başının ağrıyıp ağrımadığını sordu ona.</p>

  <p class="normal">Tatyana teyzesine önce ağrımadığını söylemek istedi, ama bir an düşünüp “Evet, biraz ağrıyor,” dedi.</p>

  <p class="normal">— Yol yorgunluğundandır, –dedi Litvinov.</p>

  <p class="normal">Bunu söylerken yüzü kızarmıştı bile.</p>

  <p class="normal">— Evet, –dedi Tatyana,– yol yorgunluğundandır.</p>

  <p class="normal">Gene kaçırdı bakışını Litvinov’dan.</p>

  <p class="normal">— Dinlenmelisin Tatyana’cığım.</p>

  <p class="normal">— Evet teyzeciğim, ben de erken yatmayı düşünüyorum zaten.</p>

  <p class="normal">Masanın üzerinde “Guide des Voyageurs”<sup class="calibre3"><a href="../Text/kitap_split_165.html#footnote-426-135" id="footnote-426-135-backlink">135</a></sup> vardı. Litvinov rehberi alıp Baden’in çevresinde görülecek yerleri yüksek sesle okumaya başladı.</p>

  <p class="normal">Kapitolina Markovna sözünü kesti:</p>

  <p class="normal">— Bütün bunlar çok iyi de, şunu da unutmamalı: Dediklerine göre burada keten bezi çok ucuzmuş. Çeyiz için biraz alsak fena olmayacak.</p>

  <p class="normal">Tatyana bakışını önüne indirdi.</p>

  <p class="normal">— Daha zamanımız var teyzeciğim. Sizin de hiç kendinizi düşündüğünüz yok. Oysa kendinize yeni bir şeyler diktirmeniz gerekiyor. Görüyorsunuz herkes ne güzel, ne şık giysilerle dolaşıyor burada...</p>

  <p class="normal">— Aman kızım! Ne gereği var? Şıklık neyime benim? Grigori Mihayloviç’in tanıdığı şu kadın gibi olsam hadi neyse... Adı neydi?</p>

  <p class="normal">— Hangi kadın?</p>

  <p class="normal">— Bugün karşılaştığımızın işte...</p>

  <p class="normal">Litvinov yapmacık bir kayıtsızlıkla:</p>

  <p class="normal">— Ha, şu! –dedi.</p>

  <p class="normal">Gene utandı, iğrendi kendinden. Şöyle geçirdi içinden: “Hayır! Böyle sürdüremeyeceğim bunu.”</p>

  <p class="normal">Nişanlısının yanında oturuyordu. Oysa Tatyana’nın beş on santim yakınında, Litvinov’un yan cebinde de İrina’nın mektubu duruyordu.</p>

  <p class="normal">Kapitolina Markovna birkaç dakikalığına bitişik odaya geçti.</p>

  <p class="normal">Litvinov kendini zorlayarak:</p>

  <p class="normal">— Tatyana’cığım... dedi.</p>

  <p class="normal">Gün boyunca ilk kez “Tatyana’cığım” diyordu ona.</p>

  <p class="normal">Tatyana dönüp baktı.</p>

  <p class="normal">— Ben... ben size çok önemli bir şey söylemek istiyorum.</p>

  <p class="normal">— Ya! Gerçekten mi? Ne zaman söyleyeceksiniz? Şimdi mi?</p>

  <p class="normal">— Hayır, yarın.</p>

  <p class="normal">— Ya! Demek yarın. İyi o zaman.</p>

  <p class="normal">Litvinov’un içine birden sınırsız bir acıma duygusu dolmuştu. Nişanlısının elini tuttu, bir suçlu gibi öptü. Tatyana’nın yüreği burkulur gibi oldu. Bu öpüş hiç de mutlu etmemişti onu.</p>

  <p class="normal">Yeğeniyle aynı odada yatan Kapitolina Markovna gece saat ikiye doğru birden kaldırdı başını, kulak kesildi.</p>

  <p class="normal">— Tatyana’cığım! –diye seslendi.– Ağlıyor musun sen?</p>

  <p class="normal">Hemen cevap vermedi Tatyana. Neden sonra yumuşak fısıltısı duyuldu:</p>

  <p class="normal">— Hayır teyzeciğim, nezleyim.</p>
</body>
</html>
