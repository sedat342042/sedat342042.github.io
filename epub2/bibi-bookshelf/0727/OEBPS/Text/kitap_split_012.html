<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">X</h1>

  <p class="normal">&nbsp;</p>

  <p class="normal">Litvinov çok geç uyudu ve erken uyandı: Yataktan kalktığında güneş yeni doğmuştu. Odasının penceresinden gözüken karaltılı dağların ıslak mor tepeleri masmavi gökyüzünde pırıl pırıl yanıyordu. “Oradaki ağaçların altında ne güzel, serin bir hava vardır şimdi!” diye geçirdi içinden ve dün geceden bu yana daha da güzel açmış çiçek demetine dalgın dalgın bakarak aceleyle giyindi. Bastonunu aldı, ünlü “Kayalar”ın üzerindeki “Eski Şato”ya doğru yola çıktı. Sabahın güçlü, sakin havası sarmıştı bütün benliğini. Derin derin nefes alıyor, dinç adımlar atıyordu. Damarlarında sağlıklı gençliğinin ateşi dolaşıyordu. Hafif ayaklarını toprak kendi kaldırıyordu sanki. Her adımda daha canlı, daha neşeli oluyordu. İki yanında dalları ilkbaharın parlak yeşil tomurcuklarıyla bezenmiş çam ağaçları olan kum bir yolda, çiy düşmüş serinlikte yürüyordu. Sık sık “Ah ne harika!” diye mırıldanıyordu kendi kendine. Birden tanıdık birtakım sesler duydu. Bakınca, ileride, ona doğru gelmekte olan Voroşilov’la Bambayev’i gördü. Öğretmenini görünce panikleyen bir öğrenci gibi ne yapacağını şaşırdı, hemen yana attı kendini, bir çalının arkasına gizlendi... “Tanrım! ne olur görmesinler beni!” diye dua ediyordu. O anda kendisini görmemeleri için varını yoğunu vermeye hazırdı herhalde... Gerçekten de görmediler onu: Tanrı, Voroşilov’la Bambayev’in onu fark etmeden önünden geçmelerini sağlamıştı. Voroşilov kendinden emin asker sesiyle Bambayev’e gotik mimarinin çeşitli “evreleri” üzerine bilgi veriyor, Bambayev de olumlu anlamda başını sallamakla yetiniyordu. Voroşilov’un “evreler”le ilgili anlattıklarıyla karşısındakinin kafasını uzun süredir şişirdiği, heyecanlı bir yapıya sahip olan temiz yürekli Bambayev’in canının da artık iyiden iyiye sıkılmaya başladığı belliydi. Litvinov boynunu uzatıp dudaklarını ısırarak uzun süre onların uzaklaşmakta olan ayak seslerini dinledi. Voroşilov’un arada burundan taşan, gırtlaktan gelen sesiyle sürdürdüğü öğretici söylevi daha uzun süre duyuldu. Sonunda sesler kesildi. Litvinov derin bir göğüs geçirdi, saklandığı yerden çıktı, yürüyüşünü sürdürdü.</p>

  <p class="normal">Üç saat kadar dolaştı dağlarda. Kâh patikadan çıkıp yumuşak yosunların üzerinde kayarak bir taştan ötekine atlıyor, kâh bir meşe veya kayın ağacının altında bir kaya parçasına oturup akan suların bitmek tükenmek bilmez şırıltısını, boy atmış eğrelti otlarının, yaprakların insana huzur veren hışırtısını, karatavukların çın çın öten yalnız şarkılarını dinleyerek tatlı hayallere dalıyordu. Bu arada yumuşak, gene tatlı bir uyku ona arkadan usulca sokulup kucaklıyordu sanki ve gözleri kapanıyordu... Ama birden gülümseyerek açıyordu gözlerini, çevresine bakınıyordu; ormanın, orman havasının altın sarısı rengi ile yeşil rengi yumuşakça okşuyordu gözlerini... tekrar gülümsüyor, gözlerini kapıyordu. Kahvaltı yapmak istedi canı, küçük bir para karşılığında nefis bir bardak sütle kahve içebileceği Eski Şato’ya doğru yürüdü.</p>

  <p class="normal">Şatonun önündeki terasta beyaza boyalı küçük masalardan birine yeni oturmuştu ki birkaç atın gürültülü homurtusu duyuldu ve üç fayton göründü, faytonlardan kadınlı erkekli oldukça büyük bir kalabalık indi... Aralarında Fransızca konuşuyor olmalarına karşın Rus olduklarını anlamakta gecikmemişti Litvinov... Ruslar gibi Fransızca konuşuyorlardı çünkü. Kadınlar tuvaletlerinin şıklığıyla dikkati çekiyordu. Erkeklerin üzerindeyse günümüzde pek alışılmadık olan, bedeni sıkıca saran yepyeni redingotlar, parlak kül rengi, dar pantolonlar, gözalıcı şapkalar vardı. Hepsi dar, siyah kravatlarını sıkıca bağlamıştı ve davranışlarında askeri bir şeyler göze çarpıyordu. Gerçekten de askerdi hepsi; Litvinov yüksek sosyeteden önemli kişilerin, genç generallerin pikniğine tanık oluyordu. Gelenlerin önemli kişiler olduğu davranışlarından belliydi: Ağırbaşlı olmaya çalışmalarından, sevecen-mağrur gülümseyişlerinden, bakışlarındaki gergin dalgınlıktan, kadınsı bir tavırla omuz silkişlerinden, bedenlerini sağa sola döndürüşlerinden, dizlerini kırışlarından... Toplum içinde önemli insanlar oldukları, daha önemsiz insanlara bir şey söylerkenki nazik ama küçümser ses tonlarından da anlaşılıyordu. Hepsi özenle yıkanıp tıraş olmuş, soylu kişilerle muhafız birliği subaylarının kullandıkları en kalitesinden tütün kokusuna karışan, nefis silhat kokuları sürünmüşlerdi. Hepsinin elleri soylu eliydi: Bembeyaz, iri ve güçlü; tırnaklarıysa fildişi gibi parlıyordu. Hepsinin bıyığı pomatlı, dişleri pırıl pırıldı; narin derileriyse yanaklarında pembe, çenelerinin altında gök mavisine yakındı. Genç generallerden bazıları neşeli, bazılarıysa dalgındı; ama hepsinin tavrında zarif bir seçkinlik dikkati çekmekteydi. Her birinin kişisel meziyetlerini, gelecekte devlet yönetiminde oynayacakları önemli rolleri gayet iyi bildiği, bu nedenle de tavırlarında hem ciddi, hem de hafif bir –yurtdışı gezilerinde kendiliğinden ortaya çıkıveren– “şeytan alsa umurumda değil” kayıtsızlığıyla rahat görünmek istedikleri belliydi. Gürültülü, gösterişli bir biçimde oturduktan sonra onları görünce telaşlanan garsonlara seslendiler. Litvinov bir bardak sütünü aceleyle içti, hesabını ödedi, şapkasını başına geçirdi, generaller topluluğunun önünden geçiyordu ki bir kadın sesi duydu:</p>

  <p class="normal">— Grigori Mihayloviç, tanımadınız mı beni?</p>

  <p class="normal">Elinde olmadan durdu Litvinov. Bu ses... Bu ses bir zamanlar yüreğinin hızla çarpmasına neden olan sesti... Dönüp sesin geldiği yana baktı ve İrina’yı gördü.</p>

  <p class="normal">İrina bir masada oturuyor, kollarını hemen yanındaki sandalyenin arkalığına çapraz koymuş, başını hafifçe yana eğmiş, gülümseyerek, dostça, neredeyse sevinçle ona bakıyordu.</p>

  <p class="normal">On yıl önceki son görüşünden beri İrina hayli değişmişti; artık genç bir kız değil, genç bir kadındı, ama gene de hemen tanımıştı onu Litvinov.</p>

  <p class="normal">İnce, narin bedeni gelişmiş, serpilmişti. Bir zamanlar daracık olan omuzları, eski İtalyan saraylarının tavanlarına çizilmiş tanrıçalarınkini andırıyordu artık. Ama gözleri aynıydı ve ona gene öyle, Moskova’daki o küçük evde baktıkları gibi bakıyorlar gibi gelmişti Litvinov’a.</p>

  <p class="normal">Kararsızlık içinde mırıldandı Litvinov:</p>

  <p class="normal">— İrina Pavlovna...</p>

  <p class="normal">— Tanıdınız mı beni? Sizi gördüğüme sevindim! Çok sevindim... –Bir an duraladı, hafifçe kızararak doğruldu ve Fransızca olarak devam etti:– Çok hoş bir rastlantı bu... İzin verin kocamla tanıştırayım sizi. Valérien, Monsieur Litvinov, un ami d’enfance;<sup class="calibre3"><a href="../Text/kitap_split_080.html#footnote-426-50" id="footnote-426-50-backlink">50</a></sup> Valerian Vladimiroviç Ratmirov, kocam...</p>

  <p class="normal">Genç generallerin belki de en gösterişlerinden biri sandalyesinden kalktı, son derece kibar bir tavırla öne eğilerek selamladı Litvinov’u. Bu arada öteki arkadaşları, yabancı bir siville her türlü yakınlaşmayı peşinen protesto eder gibi neredeyse hafifçe bir somurtmuş, somurtmayanlar da bir anlığına dalgınlaşmıştı. Pikniğe katılan öteki hanımlar ise gözlerini belertmeyi, hafiften gülümsemeyi, hatta yüzlerine bir şaşkınlık ifadesi takınmayı uygun görmüşlerdi.</p>

  <p class="normal">General Ratmirov Rusça konuşmuyormuş gibi bir tavır takınarak:</p>

  <p class="normal">— Siz... –dedi besbelli karısının çocukluk arkadaşıyla ne konuşacağını bilemeden.– Siz uzun zamandır mı Baden’desiniz?</p>

  <p class="normal">— Yeni geldim, –diye cevap verdi Litvinov.</p>

  <p class="normal">Kibar general sormayı sürdürdü:</p>

  <p class="normal">— Çok kalmayı düşünüyor musunuz?</p>

  <p class="normal">— Henüz karar vermedim.</p>

  <p class="normal">— Ya! Bu çok hoş işte... çok...</p>

  <p class="normal">General sustu. Litvinov da söyleyecek bir şey bulamadı. İkisi de şapkaları ellerinde, bedenleri öne eğik, sırıtarak birbirilerine bakıyorlardı kaş altından.</p>

  <p class="normal">Sarı yüzünde kendi görünüşünü bağışlayamıyormuş gibi sürekli sinirli bir ifade olan miyop bir general (arkadaşları arasında yalnızca onun biçimsiz bir yüzü vardı) bir Fransız şarkısı mırıldanmaya başladı:</p>

  <p class="normal">—“Deux gendarmes un beau dimanche.”<sup class="calibre3"><a href="../Text/kitap_split_081.html#footnote-426-51" id="footnote-426-51-backlink">51</a></sup></p>

  <p class="normal">Elbette yanlış söylüyordu şarkıyı, şimdiye kadar bu şarkıyı doğru söyleyebilen tek Rus soylusu görülmemiştir.</p>

  <p class="normal">— Neden oturmuyorsunuz Grigori Mihayloviç? –dedi sonunda İrina.</p>

  <p class="normal">Litvinov söz dinleyip oturdu.</p>

  <p class="normal">Gene genç ama şişmanca, bakışları gökyüzüne çakılı gibi duran bir general, kar beyazı parmaklarını yavaşça gür, ipeksi favorilerinin arasına sokarak:</p>

  <p class="normal">— I say, Valerien, give me some fire,<sup class="calibre3"><a href="../Text/kitap_split_082.html#footnote-426-52" id="footnote-426-52-backlink">52</a></sup> –dedi.</p>

  <p class="normal">Ratmirov gümüş bir kibrit kutusu uzattı ona.</p>

  <p class="normal">Hanımlardan biri:</p>

  <p class="normal">— Avez-vous des papiros?<sup class="calibre3"><a href="../Text/kitap_split_083.html#footnote-426-53" id="footnote-426-53-backlink">53</a></sup> –diye sordu “r” harfini gırtlaktan söyleyerek.</p>

  <p class="normal">— Des vrais papelitos, comtesse.<sup class="calibre3"><a href="../Text/kitap_split_084.html#footnote-426-54" id="footnote-426-54-backlink">54</a></sup></p>

  <p class="normal">Miyop general neredeyse dişlerini gıcırdatarak şarkıya yine başladı:</p>

  <p class="normal">— “Deux gendarmes un beau dimanche.”</p>

  <p class="normal">Bu arada İrina Litvinov’a:</p>

  <p class="normal">— Muhakkak ziyaretimize gelmelisiniz, dedi. Hôtel de l’Europe’de kalıyoruz. Dörtle altı arası her gün odamdayım. Görüşmeyeli çok oldu.</p>

  <p class="normal">Litvinov onun gözlerine baktı, gözlerini kaçırmadı İrina.</p>

  <p class="normal">— Evet İrina Pavlovna çok oldu, –dedi Litvinov.– Moskova’da görüşmüştük son kez.</p>

  <p class="normal">— Moskova’da, –dedi İrina, bir süre sonra yineledi:– Moskova’da... Uğrayın, biraz sohbet eder, eski günleri anarız. Biliyor musunuz Grigori Mihayloviç, hiç değişmemişsiniz.</p>

  <p class="normal">— Gerçekten mi? Ama siz çok değişmişsiniz İrina Pavlovna.</p>

  <p class="normal">— Yaşlandım.</p>

  <p class="normal">— Hayır, onu demek istemedim...</p>

  <p class="normal">Hanımlardan, sarı saçlarının üzerine sarı bir şapka geçirmiş biri, yanında oturan generale kıs kıs gülerek bir şeyler fısıldadıktan sonra sorar gibi seslendi:</p>

  <p class="normal">— Irène? Irène?</p>

  <p class="normal">İrina kadına cevap vermeden sürdürdü konuşmasını:</p>

  <p class="normal">— Yaşlandım, ama hiç değişmedim. Hayır, hayır, hiçbir bakımdan değişmedim.</p>

  <p class="normal">Tekrar duyuldu aynı şarkı:</p>

  <p class="normal">— “Deux gendarmes un beau dimanche!”</p>

  <p class="normal">Asabi general ünlü şarkının yalnızca ilk dizesini biliyordu. Favorili, şişman general, yüksek sosyetenin çok iyi bildiği eğlenceli bir olayı ima etme isteğiyle olacak yüksek sesle:</p>

  <p class="normal">— Hâlâ yakıp kavuruyor ekselans, –dedi.</p>

  <p class="normal">Sonra kesik, kaba bir kıkırdamayla tekrar havaya dikti bakışını. Herkes güldü.</p>

  <p class="normal">Ratmirov alçak sesle,</p>

  <p class="normal">— What a sad dog you are, Boris!<sup class="calibre3"><a href="../Text/kitap_split_085.html#footnote-426-55" id="footnote-426-55-backlink">55</a></sup> –dedi.</p>

  <p class="normal">“Boris” adını bile İngilizler gibi söylemişti.</p>

  <p class="normal">Sarı şapkalı kadın üçüncü kez seslendi:</p>

  <p class="normal">— Irène?</p>

  <p class="normal">İrina hızla döndü kadına.</p>

  <p class="normal">— Eh bien, quoi? Que me voulez-vous?<sup class="calibre3"><a href="../Text/kitap_split_086.html#footnote-426-56" id="footnote-426-56-backlink">56</a></sup></p>

  <p class="normal">Kadın kırıtarak karşılık verdi:</p>

  <p class="normal">—Je vous le dirai plus tard.<sup class="calibre3"><a href="../Text/kitap_split_087.html#footnote-426-57" id="footnote-426-57-backlink">57</a></sup></p>

  <p class="normal">Kadın hiç de güzel olmamasına karşın sürekli kırıtıyor, cilve yapıyordu. Sivri dilli biri onun için “minaudait dans le vide” – “boş alanda kırıtıyor,” dedi.</p>

  <p class="normal">İrina kaşlarını çattı, sabırsızlıkla omuz silkti.</p>

  <p class="normal">Bir başka kadın Fransızların kulağına katlanılmaz gelen Rus aksanıyla, sözcükleri uzatarak söze karıştı:</p>

  <p class="normal">— Mais que fait donc monsieur Verdier? Pourquoi ne vient-il pas?<sup class="calibre3"><a href="../Text/kitap_split_088.html#footnote-426-58" id="footnote-426-58-backlink">58</a></sup></p>

  <p class="normal">Arzamaslı, köklü bir aileden geldiği anlaşılan bir kadın içini çekerek inledi:</p>

  <p class="normal">— Ah vuy, Bay Verdier, ah Bay Verdier!</p>

  <p class="normal">— Tranquillisez-vous mesdames, –diye araya girdi Ratmirov,– monsieur Verdier m’a promis de venir se mettre à vos pieds.<sup class="calibre3"><a href="../Text/kitap_split_089.html#footnote-426-59" id="footnote-426-59-backlink">59</a></sup></p>

  <p class="normal">— Hi, hi, hi, –diye kıkırdadı kadınlar ve yelpazelerini sallamaya başladılar.</p>

  <p class="normal">Garson birkaç bardak bira getirdi.</p>

  <p class="normal">Favorili general kasten çok şaşırmış gibi yaparak sordu:</p>

  <p class="normal">— Bavyera birası mı? Guten morgen.</p>

  <p class="normal">Genç generallerden biri soğuk, kayıtsız bir tavırla yanındakine:</p>

  <p class="normal">— Ee? Kont Pavel hâlâ orada mı? –diye sordu.</p>

  <p class="normal">Öteki aynı soğuk tavırla karşılık verdi:</p>

  <p class="normal">— Evet orada... Mais c’est provisoire.<sup class="calibre3"><a href="../Text/kitap_split_090.html#footnote-426-60" id="footnote-426-60-backlink">60</a></sup> Söylentilere göre onun yerini Serge alacakmış.</p>

  <p class="normal">Birinci general dişlerinin arasından tısladı:</p>

  <p class="normal">— Vay canına!</p>

  <p class="normal">— Ya, –diye onayladı diğeri.</p>

  <p class="normal">Şarkı söyleyen general:</p>

  <p class="normal">— Paul’ün neden kendini savunmaya çalıştığını anlayamıyorum, çeşitli bahaneler öne sürmesini de aklım almıyor... –dedi.– Tüccarı iyice ezmiş, il lui a fait rendre gorge...<sup class="calibre3"><a href="../Text/kitap_split_091.html#footnote-426-61" id="footnote-426-61-backlink">61</a></sup> nasıl bir şeydir bu? Kendince gerekçeleri olmalı.</p>

  <p class="normal">Oradakilerden biri söze karıştı:</p>

  <p class="normal">— Gazetelere çıkmaktan... korktu.</p>

  <p class="normal">Asabi generalin yüzü kıpkırmızı oldu.</p>

  <p class="normal">— Bu en son iş! Gazetelermiş! Gazetelere çıkmakmış! Ben olsam sizin şu gazetelerin sadece ete ya da buğdaya gelen vergileri, bir de kürk ya da çizme ilanlarını yayınlamasına izin verirdim.</p>

  <p class="normal">Ratmirov ekledi:</p>

  <p class="normal">— Bir de soylu mülklerinin mezat ilanlarını.</p>

  <p class="normal">— Günümüzün koşullarında o da mümkün... Baden’de konuştuğumuz şeye bak, hem de au Vieux Château!..<sup class="calibre3"><a href="../Text/kitap_split_092.html#footnote-426-62" id="footnote-426-62-backlink">62</a></sup></p>

  <p class="normal">Sarı şapkalı kadın:</p>

  <p class="normal">— Mais pas du tout pas du tout! –dedi.–J’adore les questions politiques.<sup class="calibre3"><a href="../Text/kitap_split_093.html#footnote-426-63" id="footnote-426-63-backlink">63</a></sup></p>

  <p class="normal">Yüzü son derece sempatik, handiyse kız yüzünü andıran bir başka general söze karıştı:</p>

  <p class="normal">— Madame a raison,<sup class="calibre3"><a href="../Text/kitap_split_094.html#footnote-426-64" id="footnote-426-64-backlink">64</a></sup> Baden’de bile olsa... bu tür sorunları neden görmezlikten gelelim? –Böyle derken hoşgörüyle Litvinov’a bakıp bir gülümseme lütfetmişti.– Dürüst bir insan nerede ve hangi koşullar altında olursa olsun inançlarını savunur. Öyle değil mi?</p>

  <p class="normal">Asabi general de Litvinov’a, onu paylıyormuş gibi şöyle bir baktıktan sonra karşılık verdi:</p>

  <p class="normal">— Elbette öyle, ama bunun bir zorunluluk olduğunu düşünmüyorum ben...</p>

  <p class="normal">Hoşgörülü general önceki yumuşak tavrıyla kesti asabi generalin sözünü:</p>

  <p class="normal">— Hayır, hayır... bakın, dostumuz Valerian Vladimiroviç soyluların mülklerinin satışından söz etti. Ee? Gerçek değil mi bu?</p>

  <p class="normal">Asabi general sesini yükseltti:</p>

  <p class="normal">— İyi de bu mülklerin satılması şimdilerde mümkün değil; kimsenin işine yaramazlar çünkü!</p>

  <p class="normal">— Olabilir... olabilir. İşte bunun için açıklanması gerek bu gerçeğin... Her açıdan üzücü bir durum bu. Tam anlamıyla yoksullaştık, öyle değil mi; küçük düşürüldüğümüzüyse söylemeye bile gerek yok. Fakat biz büyük toprak sahipleri gene de bir ilkeyi temsil ediyoruz... une principe.<sup class="calibre3"><a href="../Text/kitap_split_095.html#footnote-426-65" id="footnote-426-65-backlink">65</a></sup> Bu ilkeyi ayakta tutmak görevimizdir. Pardon madame, sanırım mendilinizi düşürdünüz. Karanlık en yüksek akıllarda bile hüküm sürmeye başladığında sadık bir vatandaşın parmağıyla (general parmağını ileri uzattı), her şeyin dipsiz bir uçuruma yöneldiğini göstermeliyiz. Uyarmalıyız, saygılı bir kararlılıkla şöyle demeliyiz: “Dönün, geri dönün...” İşte böyle demeliyiz.</p>

  <p class="normal">— Ama bütünüyle dönülemez, –dedi Ratmirov dalgın bir tavırla.</p>

  <p class="normal">Hoşgörülü general gülümsedi.</p>

  <p class="normal">— Bütünüyle; bütünüyle geri dönüş, mon tres cher.<sup class="calibre3"><a href="../Text/kitap_split_096.html#footnote-426-66" id="footnote-426-66-backlink">66</a></sup> Ne kadar geri dönülürse, o kadar iyi.</p>

  <p class="normal">Tekrar kibarca Litvinov’a baktı general. Litvinov tutamadı kendini.</p>

  <p class="normal">— Yedi boyarlar devrine<sup class="calibre3"><a href="../Text/kitap_split_097.html#footnote-426-67" id="footnote-426-67-backlink">67</a></sup> mi dönmemizi istiyorsunuz ekselansları?</p>

  <p class="normal">— Öyle olsa ne çıkar? Kimseden çekinmeden kişisel görüşümü söylüyorum ben. Düzeltmek gerek... evet... Bütün bu yapılanları düzeltmek gerek.</p>

  <p class="normal">— 19 Şubatı<sup class="calibre3"><a href="../Text/kitap_split_098.html#footnote-426-68" id="footnote-426-68-backlink">68</a></sup> da mı?</p>

  <p class="normal">— 19 Şubatı da, ne kadar mümkünse artık. On est patriote ou on ne l’est pas.<sup class="calibre3"><a href="../Text/kitap_split_099.html#footnote-426-69" id="footnote-426-69-backlink">69</a></sup> Ya özgürlük diye soracaklar şimdi. Özgürlüğün halka tatlı geldiğini mi düşünüyorsunuz? Gidip bir sorun bakalım halka...</p>

  <p class="normal">— Hele bir deneyin bakalım elinden bu özgürlüğünü almayı... –dedi Litvinov.</p>

  <p class="normal">General fısıldadı Ratmirov’a:</p>

  <p class="normal">— Comment nommes-vous ce monsieur?<sup class="calibre3"><a href="../Text/kitap_split_100.html#footnote-426-70" id="footnote-426-70-backlink">70</a></sup></p>

  <p class="normal">Bu toplulukta şımarık çocuk rolü oynadığı anlaşılan şişman general birden söze karıştı:</p>

  <p class="normal">— Neden söz ediyorsunuz siz? Hep gazetelerden mi? Köşeyazarı bozuntularından mı? İzin verin, o yazar bozuntularından biriyle aramda geçen bir olayı anlatayım size de dinleyin... Harika bir şeydir! Öyle birinin benim için iftirayla dolu bir yazı yazdığını duydum. Hemen yakalattım onu kuşkusuz. Odama getirdiler adamı.... “Benim için öyle bir yazıyı nasıl yazdın bakalım dostum?” diye sordum. “Yoksa çok mu vatanseversin sen?” – “Evet,” dedi. “Peki parayı sever misin?” dedim. “Severim,” diye cevap verdi. Bunun üzerine ben de bastonumun topuzunu koklattım ona dostlarım. “Peki bunu sevdin mi canım?” diye sordum. “Hayır sevmedim,” dedi. “Önce güzelce bir kokla bakalım, ellerim temizdir benim,” dedim. “Sevmedim,” diyor, başka bir şey söylemiyordu. “Ama ben çok seviyorum dostum, yalnız kendim için değil. Buradaki kinayeyi anlayabildin mi canım?” diye sordum. “Anladım,” dedi. “Öyleyse bundan böyle uslu çocuk ol, şimdi al şu gümüş rubleyi ve defol... gece gündüz de dua et benim için.” Böyle yolladım yazar bozuntusunu.</p>

  <p class="normal">General gülmeye başladı, İrina’nın dışındaki herkes de ona katıldı. Hatta İrina gülümsemeden, somurtarak generale bakıyordu.</p>

  <p class="normal">Hoşgörülü general Boris’in omzunu okşadı.</p>

  <p class="normal">— Sevgili dostum, bütün bunları sen uydurdun... –dedi.– Kimseye bastonunla gözdağı vermezsin sen... Bir bastonun bile yoktur hatta... C’est pour faire rire ces dames.<sup class="calibre3"><a href="../Text/kitap_split_101.html#footnote-426-71" id="footnote-426-71-backlink">71</a></sup> Parlak bir şeyler söylemiş olmak için. Ama önemli olan bu değil. Biraz önce söyledim bütünüyle geri dönmemiz gerektiğini. Anlamaya çalışın beni. Gelişme denen şeye düşman değilim; ancak bütün o üniversitelerdi, kurslardı, halk okullarıydı, o öğrencilerdi, papaz çocuklarıydı, avam aydınları, küçük insanlar, tout ce fond du sac, la petite propriété pire que le prolétariat (general pek nazlı, neredeyse bitkin bir sesle konuşuyordu) voilà ce qui m’effraie...<sup class="calibre3"><a href="../Text/kitap_split_102.html#footnote-426-72" id="footnote-426-72-backlink">72</a></sup> Durmak... ve durdurmak gereken yer de burası... (Tekrar içtenlikle baktı Litvinov’a.) Evet efendim durmak gerekiyor. Şunu unutmayın, kimse bizden bir şey talep etmiyor, istemiyor da. Mesela kendini yönetmek... kim ister ki bunu? Sizin böyle bir talebiniz var mı? Ya senin? Ya senin ya da siz hanımlar? Gerçi siz yalnızca kendinizi değil, bizleri de yönetiyorsunuz. (Generalin güzel yüzü tatlı bir gülümsemeyle aydınlandı.) Sevgili dostlarım, neden tavşan peşinde koşuşturup duruyoruz? Demokrasi mutlu ediyor sizi, yüceltiyor, amaçlarınıza hizmet etmeye de hazır... Ne var ki iki yanı keskin bir kılıçtır demokrasi... Her şeyin eskisi gibi olması daha iyi ve... çok daha güvenilirdir. Ayaktakımının ukalalık etmesine izin vermeyin, aristokrasiye, tek güçlü aristokrasiye inanın... İnanın çok daha iyi olacaktır o zaman. Gelişmeye ise... ben karşı değilim gelişmeye. Yeter ki avukatları, jürileri, birtakım seçilmiş bölge temsilcilerini getirmeyin başımıza... ve disiplin... En önemlisi de disipline dokunmayın... köprüler, limanlar, hastaneler yapabilirsiniz ama... Hem sokaklarımızı neden gaz fenerleriyle aydınlatmasın?</p>

  <p class="normal">Asabi general homurdandı:</p>

  <p class="normal">— Petersburg bir baştan bir başa gaz lambalarıyla aydınlatılıyor zaten, işte size gelişme!</p>

  <p class="normal">Şişman general başını tembel tembel sallayarak mırıldandı:</p>

  <p class="normal">— Farkındayım, için öfke dolu senin, başsavcı yapsalar seni, çok iyi olurdu. Ama bence, avec “Orphée aux enfers”<sup class="calibre3"><a href="../Text/kitap_split_103.html#footnote-426-73" id="footnote-426-73-backlink">73</a></sup> le progrès a dit son dernier mot.<sup class="calibre3"><a href="../Text/kitap_split_104.html#footnote-426-74" id="footnote-426-74-backlink">74</a></sup></p>

  <p class="normal">Arzamaslı kadın kıs kıs güldü.</p>

  <p class="normal">— Vous dites toujours des bêtises.<sup class="calibre3"><a href="../Text/kitap_split_105.html#footnote-426-75" id="footnote-426-75-backlink">75</a></sup></p>

  <p class="normal">General ciddileşti.</p>

  <p class="normal">— Je ne suis jamais plus sérieux, madame, que quand je dis des bêtises.<sup class="calibre3"><a href="../Text/kitap_split_106.html#footnote-426-76" id="footnote-426-76-backlink">76</a></sup></p>

  <p class="normal">İrina alçak sesle söze karıştı:</p>

  <p class="normal">— Bay Verdier aynı cümleyi birkaç kez söylemişti.</p>

  <p class="normal">Şişman general sesini yükseltti:</p>

  <p class="normal">— De la poigne et des formes, de la poigne surtout!<sup class="calibre3"><a href="../Text/kitap_split_107.html#footnote-426-77" id="footnote-426-77-backlink">77</a></sup> Bunları Rusçaya şöyle çevirebiliriz: Nezaketle ama ısırarak!</p>

  <p class="normal">Hoşgörülü general araya girdi:</p>

  <p class="normal">— Ah sen çok yaramaz bir çocuksun, iflah olmayacak kadar yaramaz! Alçak adam! Hanımlar, onun dediklerine kulak asmayın lütfen! Karıncayı bile incitemez aslında. Sadece gönül maceraları haz verir ona.</p>

  <p class="normal">Ratmirov karısıyla bakıştıktan sonra,</p>

  <p class="normal">— Yo hayır Boris, diye başladı. Yaramazlık bir yana, bu kadarı da biraz abartı... Gelişme sosyal yaşamın bir gerçeğidir; işte bunu unutmamak gerekir. Bir göstergedir bu. Gözlenmesi gereken de budur.</p>

  <p class="normal">Şişman general yüzünü buruşturup itiraz etti:</p>

  <p class="normal">— Eh malum, senin gözün devlet hizmetinde de onun için böyle konuşuyorsun!</p>

  <p class="normal">— Hiç de değil... Ne ilgisi var şimdi bunun? Gerçeği kabul etmemek olmaz.</p>

  <p class="normal">“Boris” tekrar favorilerinin arasına soktu parmaklarını, bakışını havaya dikti.</p>

  <p class="normal">— Sosyal yaşam, bu çok önemli işte; çünkü halkın gelişmişliğinde, kaderinde, nasıl desem, yurdumuzun...</p>

  <p class="normal">“Boris” heyecanla kesti onun sözünü:</p>

  <p class="normal">— Valérien, il y a des dames ici.<sup class="calibre3"><a href="../Text/kitap_split_108.html#footnote-426-78" id="footnote-426-78-backlink">78</a></sup> Bunu senden beklemezdim. Yoksa kapağı komiteye atmak mı istiyorsun?</p>

  <p class="normal">Asabi general araya girdi:</p>

  <p class="normal">— Neyse ki şu anda kapalı oranın kapıları.</p>

  <p class="normal">Sonra tekrar aynı şarkıyı söylemeye başladı: “Deux gendarmes un beau dimanche...”</p>

  <p class="normal">Ratmirov patiska mendilini burnuna götürdü, kibarca sustu; hoşgörülü general yine “Yaramaz çocuk! Yaramaz çocuk!” dedi. “Boris” ise o sırada kalabalıktan uzakta kırıtarak ayakta duran kadına döndü, sesini alçaltmadan, yüzündeki ifadeyi bile değiştirmeden sormaya başladı ona:</p>

  <p class="normal">— Benim “ateşimi” ne zaman söndüreceksin, âşığım sana çünkü, dayanılmaz acılar içindeyim...</p>

  <p class="normal">Bütün bu konuşmalar süresince Litvinov giderek daha çok rahatsız hissediyordu kendini. Gururu, dürüst halk gururu çok incinmişti. Küçük bir memur çocuğunun Petersburg’un aristokrat sınıfından bu generallerle ortak neyi olabilirdi? Onların nefret ettiği her şeyi seviyordu, onların sevdiği her şeyden de nefret ediyordu. Bunu açık seçik fark ediyor, bütün varlığıyla hissediyordu. Onların şakalarını bayağı, tavırlarını dayanılmaz, davranışlarını yapmacık buluyordu. En yumuşak sözlerinde insanı iğrendiren bir küçümseme vardı. Bununla birlikte onlardan, bu insanlardan, bu düşmanlardan çekiniyor gibiydi de... Kafasının içinde şöyle düşünceler dönüp duruyordu: “Öf, ne iğrenç! Sıkıyorum onları, beni gülünç buluyorlar... Peki ama, öyleyken ne diye duruyorum burada? Gideceğim, hemen şimdi gideceğim!” İrina’nın varlığı da tutamazdı onu artık: Ondan da hoşlanmamıştı... Ayağa kalkıp vedalaşmaya başladı.</p>

  <p class="normal">— Gidiyor musunuz? –diye sordu İrina.</p>

  <p class="normal">Ama bir an düşündükten sonra kalması için ısrar etmedi; ancak kendisini kesinlikle ziyaret edeceğine dair söz aldı ondan.</p>

  <p class="normal">General Ratmirov gene öyle nazikçe öne eğilerek selam verip elini sıktı, taraçanın sonuna kadar geçirdi onu... Ne var ki Litvinov yolun ilk dönemecini döner dönmez arkasından kahkahaların yükseldiğini duymuştu. Ancak, kahkahalar Litvinov’a değildi. Uzun süredir beklenen Bay Verdier’nin, bir eşeğin üzerinde, başında fötr bir şapka, mavi bir gömlekle ansızın taraçaya çıkması üzerine herkes kahkahayı basmıştı. Ama bu kahkahaları duyunca Litvinov’un tepesi attı, canı çok sıkıldı. Sıkılı dişleri birbirine kenetlenmiş gibiydi. Birkaç dakika önce aralarında olduğu insanların bunu hak edip etmediklerini hiç düşünmeden şöyle geçirdi içinden: “Aşağılık, adi herifler!” İrina, bir zamanlar onun olan İrina da işte böyle bir dünyaya düşmüştü işte! Bu dünyada yaşıyor, saltanat sürüyordu; erdemlerini, yüreğinin en güzel duygularını böyle bir dünya için feda etmişti...</p>

  <p class="normal">Besbelli, öyle olması gerekiyordu; besbelli İrina daha güzel bir kaderi hak etmemişti! İrina’nın aklına esip de ona neler yaptığını sormamış olmasına seviniyordu Litvinov! O zaman belki de “onların” önünde, “onların” yanında anlatmak zorunda kalacaktı... Litvinov tertemiz havayı içine çekerek “Asla, kesinlikle!” diye mırıldanıp neredeyse koşar adımlarla Baden’e doğru inen yolda yürürken nişanlısını, sevgili, iyi yürekli, melek Tatyana’yı düşünüyordu. O anda onun ne kadar temiz, soylu, dürüst olduğu vardı aklında! Yüreğinden gelen büyük bir içtenlikle onun yüzünü, sözlerini, alışkanlıklarını düşünüyor... ah ne kadar sabırsızlıkla bekliyordu dönmesini!</p>

  <p class="normal">Çabuk adımlarla yürümek sinirlerini yatıştırmıştı. Odasına dönünce masaya oturdu, eline bir kitap aldı, ama birden düştü elinden kitap, tüm bedeni ürpermişti... Ne oluyordu ona böyle? Bir şey olmamıştı, ama İrina... İrina... Birden İrina ile karşılaşmasının şaşırtıcı, tuhaf, beklenmedik bir olay olduğunu düşünmeye başlamıştı. Olacak şey miydi bu? İrina’yla karşılaşmış, onunla konuşmuştu... Peki ama ötekilerin hepsinde belirgin olan o iğrenç sosyete havası neden yoktu onda? Neden içinde bulunduğu o durumdan sıkılıp üzülüyor veya rahatsızlık duyuyor gibi gelmişti Litvinov’a? O da aynı sınıftandı ama bir düşman değildi. Ayrıca Litvinov’a öylesine içtenlikle yakınlık göstermeye, kendisini ziyarete davet etmeye zorlayan neydi onu? Kendini toparladı Litvinov. Heyecanla yükseltti sesini:</p>

  <p class="normal">— Ah Tatyana’cığım, Tatyana’cığım!.. Tek meleğimsin sen benim! İyi yürekli, akıllı sevgilim benim! Yalnızca seni seviyorum, hayatımın sonuna kadar da seveceğim. O kadını görmeye de gitmeyeceğim. Benden uzak olsun! Generalleriyle eğlensin, hayatını yaşasın!</p>

  <p class="normal">Litvinov tekrar aldı kitabını.</p>
</body>
</html>
