<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_59"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Kırk altı<br class="calibre3" /></h2>

  <p>O iğrenç kadın. Mutfaktaki, vücudu sandalyesinin üstünden erimişçesine sarkan o iğrenç şişman kadın. Daracık ve sıkış tıkış odanın sıcaklığı ve kadının sigarasının dumanının Theo’nun ağzıyla burnuna yayılan tadı ve kadının vücudunun kokusu, katman katman etlerin arasından yayılan ter ve ekmek kırıntısı kokusu. Konuşurken ağzından döne döne, sanki sözcükleri havada cismanileşiyormuş gibi yayılan dumanlar ve Theo’nun <span class="ideitalik">Uyan. Uykudasın ve rüya görüyorsun. Uyan Theo,</span> diyen zihni. Ama rüyanın çekimi fazla güçlüydü; Theo çabaladıkça rüyanın içine daha çok çekiliyordu. Sanki zihni bir kuyuydu da içine düşüyordu, kendi zihninin karanlığına düşüyordu.</p>

  <p><span class="ideitalik">Neye bakıyorsun? Ha? Seni adi piç kurusu.</span> Kadın onu seyrediyor ve gülüyordu. <span class="ideitalik">Çocuk doğuştan salak değil. Sana söylüyorum, dayak yiye yiye salaklaştı.</span></p>

  <p>Theo birden irkilerek uyandı, rüyasından çıkıp hücresinin soğuk gerçekliğine girdi. Teni pis kokulu, parlak terle kaplıydı. Artık anımsayamadığı kâbusu yüzünden terlemişti; geride sadece kâbusun hissi kalmıştı, bilincine yayılmış kara bir leke gibi.</p>

  <p>Yatağından kalkıp ayaklarını sürüyerek deliğe gitti. Deliği tutturmak için elinden geleni yaptı ve sidiğinin aşağıdan gelen şırıltısını dinledi. Artık bu sesi duymaya can atıyordu, onu bir arkadaşın ziyaretini beklercesine bekliyordu. Kendisine ne olacağını merak ediyordu. Birilerinin bir şeyler söylemesini, ona neden burada olduğunu ve ne istediklerini söylemesini beklemişti. Bomboş günler birbirini takip ettikçe, acıyı beklediğini anlamıştı. Kapı açılacaktı, içeri adamlar girecekti ve sonra acı başlayacaktı. Ama botlular gelip gidiyordu –Theo botların aşınmış burunlarını kapının dibindeki aralıktan görebiliyordu–, hiç konuşmadan ona yemek getiriyor ve boş kâseleri alıyorlardı. Theo soğuk metal kapıya defalarca vurdu. <span class="ideitalik">Benden ne istiyorsunuz, ne istiyorsunuz?</span> Ama yakarışları sessizlikle karşılandı.</p>

  <p>Kaç gündür burada olduğunu bilmiyordu. Uzanamayacağı kadar yukarıda olan kirli pencereden bir şey görünmüyordu. Beyaz bir gökyüzü parçası ve geceleri yıldızlar. Hatırladığı son şey virallerin çatıdan atladıkları ve her şeyin tepetaklak olduğuydu. Peter’ın yüzünün giderek uzaklaştığını gördüğünü, isminin seslenildiğini ve çatıya çekilirken başının sallandığını hatırlıyordu. Yüzünde son bir rüzgâr ve güneş tadı ve sonra tüfeğinin düşmesi. Aşağıdaki zemine yavaşça, döne döne düşmesi.</p>

  <p>Ve sonra hiçlik. Geri kalanı belleğindeki karanlık bir boşluk gibiydi, çekilmiş bir dişin yuvasının girintili çıkıntılı kenarları gibiydi.</p>

  <p>Yatağın kenarında otururken yaklaşan ayak sesleri duydu. Kapıdaki aralık açıldı ve içeri bir kâse itildi. Yine su gibi bir çorba. Bazen içinde küçük bir et parçası oluyordu, bazense emeceği bir ilikli kemik sadece. Başta yemek yememeye, bunlar her kimse, ne yapacaklarını görmeye karar vermişti. Ama bir gün sonra açlığa dayanamamıştı.</p>

  <p>“Nasılsın?”</p>

  <p>Theo’nun dili şişmişti. “Siktir git.”</p>

  <p>Hafif bir kıkırtı. Bot sesleri. Theo sesin genç mi yaşlı mı olduğunu anlayamıyordu.</p>

  <p>“Bu tavrını beğendim Theo.”</p>

  <p>Theo ismini duyunca omurgasının ürperdiğini hissetti. Bir şey demedi.</p>

  <p>“Kim olduğumu nereden biliyorsun?”</p>

  <p>“Hatırlamıyor musun?” Sessizlik. “Hatırlamıyorsun galiba. <span class="ideitalik">Sen</span> söyledin. Buraya geldiğinde. Ah, epey sohbet ettik.”</p>

  <p>Theo hatırlamaya çalıştı, ama sadece karanlık vardı. O sesin gerçek olup olmadığını merak etti. Onu tanır gibi görünen sesin. Belki de sadece hayal görüyordu. Böyle bir yerde normaldi. Zihin başına buyruk davranırdı.</p>

  <p>“Şimdi konuşmak istemiyorsun ha? Sorun değil.”</p>

  <p>“Ne yapacaksanız yapın artık.”</p>

  <p>“Ah, yaptık bile. Şu an yapıyoruz. Etrafına bak Theo. Ne görüyorsun?”</p>

  <p>Theo kendini tutamadı: Hücresine baktı. Yatak, delik, kirli pencere. Duvarlarda yazılar vardı, taşlara kazınmış bu yazıları okumaya çalışmıştı günlerce. Çoğu anlamsız şekillerdi, sözcüklere veya bildiği simgelere benzemiyorlardı. Ama deliğin yukarısındaki, göz hizasındaki bir tanesi netti: RUBEN BURADAYDI.</p>

  <p>“Ruben kim?”</p>

  <p>“Ruben mi? Ruben diye birini tanıdığımı sanmıyorum.”</p>

  <p>“Oyun oynama.”</p>

  <p>“Ah, Ru–<span class="ideitalik">ben</span>’i diyorsun.” Yine hafif bir gülüş. Theo o an o kişinin suratını yumruklamak için canını verirdi. “Ru-<span class="ideitalik">ben</span>’i boşver Theo. Ru-<span class="ideitalik">ben</span>’in şansı pek yaver gitmedi. Ru-<span class="ideitalik">ben</span> tarih oldu denebilir.” Sessizlik. “Eee. İyi uyuyabiliyor musun?”</p>

  <p>“Ne?”</p>

  <p>“Beni duydun. Şişman kadını sevdin mi?”</p>

  <p>Theo’nun nefesi kesildi. “Ne dedin?”</p>

  <p>“Lanet olası şişman kadını diyorum Theo. Haydi ama. Benimle işbirliği yap. Hepimiz o yoldan geçtik. Kafanın içindeki şişman kadını diyorum.”</p>

  <p>O anı Theo’nun zihninde çürük bir meyve gibi patladı. Rüyalar. Mutfaktaki şişman kadın. Theo’nun kapısının ardından konuşan biri vardı ve bu kişi onun rüyalarını biliyordu.</p>

  <p>“Doğrusu ben ondan pek hazzetmedim hiç” diyordu ses. “Bütün gün vır vır konuşuyor. Bir de iğrenç kokuyor. Ne kokusu acaba?”</p>

  <p>Theo yutkundu, sakinleşmeye çalıştı. Etrafındaki duvarlar üstüne üstüne geliyordu sanki. Başını ellerinin arasına aldı.</p>

  <p>“Tanıdığım şişman bir kadın yok” demeyi başardı.</p>

  <p>“Hı hı, eminim yoktur. Hepimiz o yoldan geçtik. Tek değilsin. Başka bir şey sorayım.” Ses alçalıp fısıltıya dönüştü. “Kadını oyma kısmına geldin mi Theo? Bıçakla? O kısma geldin mi?”</p>

  <p>Theo’nun midesi bulandı. Nefesi kesildi. Bıçak, bıçak.</p>

  <p>“Gelmedin demek. Eh, geleceksin. Zamanı gelince. İnan bana, o kısma gelince kendini <span class="ideitalik">çok</span> daha iyi hissedeceksin. O bir dönüm noktası denebilir.”</p>

  <p>Theo yüzünü kaldırdı. Kapının dibindeki aralık hâlâ açıktı, ardında aşınmaktan ağarmış bir botun ucu vardı.</p>

  <p>“Theo, beni dinliyor musun?”</p>

  <p>Bota bakan Theo’nun aklına bir fikir geldi. Yavaşça kalkıp çorba kâsesinin etrafından dolanarak kapıya gitti. Çömeldi.</p>

  <p>“Beni duyuyor musun? <span class="ideitalik">Çok</span> rahatlayacaksın diyorum.”</p>

  <p>Theo atıldı. Çok geç: Elleri boş havayı kavradı. Bir acı patlaması: Bir şey bileğine çok sert indi. Bir bot topuğu. Kemiklerini ezdi, elini yere mıhladı. Döne döne bastırıyordu. Theo’nun yüzü kapının soğuk çeliğine yaslandı.</p>

  <p>“Hassiktir!”</p>

  <p>“Canın acıyor, değil mi?”</p>

  <p>Theo’nun gözlerinde ışık noktaları dans ediyordu. Elini geri çekmeye çalıştı, ama başaramadı. Artık olduğu yere mıhlanmıştı, bir eli aralıktan çıkmış haldeydi. Ama acının bir anlamı vardı. O sesin gerçek olduğu anlamına geliyordu.</p>

  <p>“Cehenneme... kadar... yolun... var.”</p>

  <p>Topuk yine çevrildi; Theo acıyla haykırdı.</p>

  <p>“Bak bu komikti Theo. Nerede olduğunu <span class="ideitalik">sanıyordun</span> ki? Yeni adresin cehennem dostum.”</p>

  <p>Sonra Theo’nun elindeki baskı geçti – acısızlık öyle aniden belirdi ki haz gibiydi. Theo kolunu aralıktan içeri çekip duvara yaslandı, soluk soluğaydı, bileği kucağındaydı.</p>

  <p>“Çünkü ister inan ister inanma ama benden bile kötü şeyler var” dedi ses. “İyi uykular Theo.” Sonra aralık kapandı.</p>
</body>
</html>
