<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_56"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Kırk üç<br class="calibre3" /></h2>

  <p>Joshua Vadisi’ne vardıklarında sadece birkaç dakikaları kalmıştı; itfaiye istasyonuna vardıklarındaysa gece çökmek üzereydi. İstasyon kasabanın batı ucundaydı, alçak ve dörtgen bir binaydı, çatısı betondu, kemerli sokak kapısının önü de beton bloklarla örülmüştü. Hollis onları arka tarafa, uzun çalıların arasındaki su tankının bulunduğu yere götürdü. Pompadan akan ılık suda pas ve toprak tadı vardı. Kana kana içtiler, başlarını yıkadılar. Peter suyun tadını ilk kez bu kadar sevdiğini düşündü.</p>

  <p>Binanın gölgesinde toplanırlarken Hollis’le Caleb istasyonun arka girişinin üstüne çakılmış tahtaları söktüler. Kapı bir omuz darbesiyle, paslı menteşelerinde dönerek açılınca dışarı insan nefesi kadar yoğun ve ılık bir hava esti. Hollis tüfeğini tekrar aldı.</p>

  <p>“Burada bekleyin.”</p>

  <p>Peter, Hollis’in yankılanan ayak seslerinin içerinin karanlığında gezinmesini dinledi. Tuhaf bir şekilde kaygısızdı; buraya kadar geldikten sonra, itfaiye istasyonunun geceyi orada geçirmelerine izin vermemesi imkânsız görünüyordu. Sonra Hollis geri döndü.</p>

  <p>“İçerisi temiz” dedi. “Sıcak ama idare eder.”</p>

  <p>Onun peşinden büyük, yüksek tavanlı bir odaya girdiler. Pencereler beton bloklarla örülmüştü, üst kısımlarında havalandırma için incecik boşluklar bırakılmıştı sadece ve batan güneşin sarımtırak ışığı bunlardan geçerek içeri giriyordu. Havada toz ve hayvan kokusu vardı. Duvarlara çeşitli aletler ve inşaat malzemeleri yığılmıştı: çimento torbaları, plastik tekneler ve çimento kaplı çapalar, bir el arabası, ip ve zincir kangalları. Kamyonların bulunması gereken alan boştu. Ahıra dönüştürülmüştü, yarım düzine at bölmesi ve tahtalara çakılmış çiviler vardı. Karşı duvar boyunca yükselen bir merdiven boşluğa açılıyordu – ikinci kat artık yoktu.</p>

  <p>“Yataklar arka tarafta” diye açıkladı Hollis. Bir lambayı plastik bir testiden doldurmak için eğilmişti. Peter sıvının uçuk sarı rengini gördü ve kokusunu aldı. Alkol değildi: petroldü. “Evimizdeymişiz gibi rahat ederiz. Mutfakla banyo da var, ama su akmıyor ve baca kapatılmış.”</p>

  <p>Alicia atı içeri getiriyordu. “Peki ya bu kapı?” diye sordu.</p>

  <p>Hollis lambayı kibritle yaktı ve fitilini düzelttikten sonra, yanında duran Mausami’ye uzattı. “Pabuç, bana yardım et.”</p>

  <p>Hollis iki tane ingilizanahtarı alıp birini Caleb’a verdi. Ön kapının yukarısındaki kirişlerden sarkan iki zincirin ucunda, kalın metal tabakalardan yapılma ve ağır kerestelerle çerçevelenmiş bir barikat vardı. Barikatı indirdiler ve sürgüsünü taktılar; artık içeri girilemezdi.</p>

  <p>“Şimdi ne yapacağız?” diye sordu Peter.</p>

  <p>İriyarı adam omuz silkti. “Sabaha kadar bekleyeceğiz. İlk nöbeti ben tutarım. Sen ve diğerleri uyumalısınız.”</p>

  <p>Arka odadaki, Hollis’in bahsettiği yataklar sarkık yayların üstüne serilmiş bir düzine şilteden ibaretti. İkinci bir kapı mutfakla banyoya açılıyordu; banyoda sıra sıra dizili paslı lavabolar, yukarılarındaki çatlak bir ayna ve dört tane tuvalet kabini vardı. Bütün pencereler tahtalarla kapatılmıştı. Klozetlerden biri sökülmüştü ve şimdi odanın karşı köşesinde, bir sarhoşun yüzü gibi öne eğilmiş halde duruyordu. Klozetin yerine bir plastik kova ve yanına eski dergiler konmuştu. Peter en üstteki dergiyi aldı: <span class="ideitalik">Newsweek.</span> Kapakta bulanık bir viral fotoğrafı vardı. Görüntü tuhaf bir şekilde basıktı, sanki hem çok uzaktan hem de çok yakından çekilmişti. Yaratık bir çeşit duvar oyuğunda, tepesine ATM yazılmış bir cihazın önünde duruyordu. Peter ATM’nin ne olduğunu bilmiyordu, ama bir benzerini alışveriş merkezinde görmüştü. Yerde, viralin yanında boş bir ayakkabı duruyordu. Başlık iki sözcükten ibaretti: ONA İNANIN.</p>

  <p>Alicia’yla birlikte garaja döndü. “Malzemelerin geri kalanı nerede?” diye sordu Hollis’e.</p>

  <p>Hollis ona döşemenin tahtaları sökülmüş bir kısmının sergilediği yaklaşık bir metre derinlikteki bir deliği gösterdi; içerideki şeylerin üstüne ağır bir plastik muşamba örtülmüştü. Peter aşağı atladı ve muşambayı çekip aldı. Yine petrol ve su testileri ve elektrik santralindeki merdivenin altında bulduklarına benzer, sıra sıra dizili sandıklar.</p>

  <p>“Şu on tanesinde tüfekler var” dedi Hollis göstererek. “Tabancalar şurada. Sadece küçük silahları getirdik, patlayıcılara dokunmadık. Demo kendiliğinden patlayacaklarından korkuyordu, bu yüzden onları askeri sığınakta bıraktık.”</p>

  <p>Alicia sandıklardan birini açıp siyah bir tabanca çıkarmıştı. Tabancanın sürgüsünü çekti, nişan aldı ve tetiğe basınca düşen horozun tiz sesini duydular; tabanca boştu. “Ne tür patlayıcılar?”</p>

  <p>“Çoğu el bombası.” Hollis sandıklardan birine çizmesinin burnuyla vurdu. “Ama asıl sürpriz şunda. Bana yardım et.”</p>

  <p>Diğerleri deliğin etrafında toplandılar. Hollis’le Alicia sandığı birer ucundan tutup garajın zeminine çektiler. Hollis diz çöküp sandığı açtı. Peter silah görmeyi beklemişti, bu yüzden küçük gri keseler görünce şaşırdı. Hollis birini Peter’a verdi. Kesenin ağırlığı bir kilo bile değildi; bir tarafındaki beyaz etiketin üstü küçük, siyah yazılarla kaplıydı. En üstte HG harfleri vardı.</p>

  <p>“Hazır Gıda’nın kısaltılmışı” diye açıkladı Hollis. “Ordu yiyeceği. Askeri sığınakta bunlardan binlerce var. Şuna bir bakayım” deyip keseyi Peter’ın elinden aldı ve üstündeki küçük yazılara gözlerini kısarak baktı. “‘Et sulu soyalı ekmek.’ Bundan yemedim hiç.”</p>

  <p>Alicia keselerden birini eline almıştı ve şüpheyle bakıyordu. “Hollis, bunlar aşağı yukarı doksan senedir ‘hazır’. Bozulmuşlardır.”</p>

  <p>İriyarı adam omuz silkti ve keseleri dağıtmaya başladı. “Çoğu bozulmuştur. Ama hava almamışsa yiyebilirsiniz. İnanın bana, kapağı açınca yiyip yiyemeyeceğinizi hemen anlayacaksınız. Çoğu gayet lezzetli, ama böf straganofa dikkat edin. Demo ona ‘Çıkmayı Reddeden Gıda’ derdi.”</p>

  <p>Aç olduklarından gönülsüzce yediler. Peter iki tane yedi: soya ekmeği ve “mangolu pasta” adlı tatlı, yapışkan bir puding. Amy yataklardan birinin kenarına oturdu ve peynire benzer bir şeyle sarı krakerleri şüpheyle kemirdi. Arada sırada gözlerini ihtiyatla kaldırıyordu; sonra kaçamak bir şekilde karnını doyurmaya devam ediyordu. Mangolu pasta öyle tatlıydı ki Peter’ın başı ağrıdı, ama sonra uzanınca yorgunluğunu hissetti ve çabucak uyuyacağını anladı. Son düşüncesi odaya fıldır fıldır bakınarak kraker kemiren Amy’yle ilgiliydi. Amy bir şeyin olmasını bekliyordu sanki. Ama bu fikir Peter’ın ellerinden kayan, tutamadığı bir halat gibiydi ve elleri kısa sürede boş kaldı; o düşünce kaybolmuştu.</p>

  <p>Az sonra karanlıkta, yukarısında Hollis’in yüzü dalgalanıyordu. Peter gözlerini kısarak görüşünü netleştirmeye çalıştı. Oda boğucuydu; gömleğiyle saçları terden sırılsıklamdı. Peter’ın konuşmasına fırsat kalmadan Hollis bir parmağını kendi dudaklarına götürerek onu susturdu.</p>

  <p>“Tüfeğini al ve gel.”</p>

  <p>Fener taşıyan Hollis onu garaja götürdü. Sara ardında hangar kapıları bulunan bir beton bloklar duvarına yaslanmış halde ayakta duruyordu. Kapılardan birinde küçük bir metal sürgülü gözetleme deliği vardı – betonun o kısmına da delik açılmıştı.</p>

  <p>Sara kenara çekildi. “Bir bak” diye fısıldadı.</p>

  <p>Peter delikten baktı. Serin çöl gecesi rüzgârının kokusunu aldı. Pencere anacaddeye, 62. Yol’a bakıyordu. İtfaiye istasyonunun karşısında harap binalar ve arkalarında alçak, kıvrımlı tepeler uzanıyordu; hepsi mavimsi bir ay ışığıyla aydınlanıyordu.</p>

  <p>Yolda tek bir viral çömelmiş halde duruyordu.</p>

  <p>Peter ilk kez böylesine hareketsiz bir viral görüyordu, en azından gece vakti. Viral binaya dönük duruyordu, kaslı kalçalarının üstünde oturuyordu, binaya bakıyordu. Peter bakarken karanlıktan iki viral daha çıktı, yolda ilerledikten sonra durup itfaiye istasyonuna dönerek aynı nöbet tutma pozisyonunu aldılar. Üç virallik bir grup.</p>

  <p>“Ne yapıyorlar?” diye fısıldadı Peter.</p>

  <p>“Öylece duruyorlar” dedi Hollis. “Biraz gezindikleri oluyor, ama asla daha fazla yaklaşmıyorlar.”</p>

  <p>Peter geri çekildi.</p>

  <p>“Burada olduğumuzu biliyorlar mı sence?”</p>

  <p>“Kokumuzu almışlardır. En azından atın kokusunu almışlardır mutlaka.”</p>

  <p>“Sara, git Alicia’yı uyandır” dedi Peter. “Sessiz ol – diğerlerini uyandırma.”</p>

  <p>Peter yüzünü tekrar pencereye çevirdi. Bir an sonra “Kaç taneler demiştin?” diye sordu.</p>

  <p>“Üç” diye karşılık verdi Hollis.</p>

  <p>“Eh, şimdi altı tane var.”</p>

  <p>Peter, Hollis baksın diye yana çekildi.</p>

  <p>“Bu... kötü” dedi Hollis.</p>

  <p>“Zayıf noktalar neler?” Alicia şimdi yanlarındaydı. Tüfeğinin emniyet kilidini açtı ve ses çıkarmamaya çalışarak sürgüyü çekti. Sonra yukarıdan gelen bir darbe sesini duydular.</p>

  <p>“Çatıdalar.”</p>

  <p>Michael arka odadan apar topar çıktı. Onları kaşlarını çatarak, uykulu gözlerle süzdü. “Neler oluyor?” diye sordu fazla yüksek sesle. Alicia bir parmağını dudaklarına dokundurdu ve telaşla tavanı gösterdi.</p>

  <p>Tepeden başka darbe sesleri geliyordu. Peter karnında bir bombanın usulca patladığını hissetti. Viraller içeri girmenin yolunu arıyorlardı.</p>

  <p>Bir şey kapıyı tırmalıyordu.</p>

  <p>Bir gürültü duyuldu: et metale, kemik çeliğe çarpmıştı. Viraller kapıyı sınıyorlar sanki, diye düşündü Peter. Son bir kez vurmadan önce dayanıklılığını ölçüyorlar. Tüfeğini omuzlayıp ateş etmeye hazırlanırken görüş alanına Amy girdi. Peter kızın başından beri odanın bir köşesinde gizlenerek onları sessizce izleyip izlemediğini sonradan merak edecekti. Amy barikata doğru gitti.</p>

  <p>“Amy, geri dön...”</p>

  <p>Amy kapının önünde diz çöküp avuçlarını oraya yasladı. Başı eğikti, alnı metale dokunuyordu. Diğer taraftan bir başka darbe sesi geldi, ama bu seferki daha hafifti, yoklayıcıydı. Amy’nin omuzları titriyordu.</p>

  <p>“Ne yapıyor?”</p>

  <p>Yanıt veren Sara oldu. “Galiba... ağlıyor.”</p>

  <p>Kimse kımıldamıyordu. Artık kapının diğer tarafından ses gelmiyordu. Amy nihayet kalkıp hepsine döndü. Gözleri dalgındı, odaksızdı; hiçbirini görmüyor gibiydi.</p>

  <p>Peter elini kaldırdı. “Onu uyandırmayın.”</p>

  <p>Sessizce seyrederlerken Amy dönüp, hâlâ başka bir dünyadaymış gibi yatak odasının kapısına gitti; tam o sırada Mausami, uyuyanların sonuncusu belirdi. Amy ona sürtünerek geçerken Mausami’yi fark etmemişe benziyordu. Sonra yatağına yatarken paslı yayların çıkardığı gıcırtıyı işittiler.</p>

  <p>“Neler oluyor?” diye sordu Mausami. “Neden bana öyle bakıyorsunuz?”</p>

  <p>Peter pencereden bakmaya gitti. Yüzünü deliğe yasladı. Tahmin ettiği gibiydi. Dışarıda hiçbir şey kımıldamıyordu; ay ışığıyla aydınlanan sokak bomboştu.</p>

  <p>“Gittiler galiba.”</p>

  <p>Alicia kaşlarını çattı. “Neden gitsinler ki?”</p>

  <p>Peter kendini tuhaf bir şekilde sakin hissediyordu; krizin geçtiğini biliyordu. “Kendin bak.”</p>

  <p>Alicia tüfeğini omzuna asıp pencereden baktı; sağa sola bakındıkça boynu geriliyordu.</p>

  <p>“Haklı” diye bildirdi. “Dışarıda bir şey yok.” Geri çekilip gözlerini kısarak Peter’a döndü. “Kızın... evcil hayvanları gibi mi?”</p>

  <p>Peter hayır anlamında kafa salladı ve uygun sözcüğü aradı. “Arkadaşları gibi sanırım.”</p>

  <p>“Birisi bana neler olduğunu anlatabilir mi <span class="ideitalik">lütfen</span>?” dedi Mausami.</p>

  <p>“Keşke bilsem” dedi Peter.</p>

  <p><br class="chapter" /></p>

  <p>Barikatı şafak söktükten hemen sonra kaldırdılar. Etrafta her yerde, tozlarda yaratıkların izlerini gördüler. Hiçbiri doğru dürüst uyumamıştı, ama yine de Peter yeni bir enerjiyle dolduğunu hissediyordu. Karanlık Topraklardaki ilk gecelerinden sağ çıkmışlardı.</p>

  <p>Haritayı bir kayanın üstüne seren Hollis güzergâhlarını tekrarladı.</p>

  <p>“Twentynine Palms’tan sonrası şuraya kadar açık çöl, doğru dürüst yol yok. Askeri sığınağı bulmak için şu doğudaki sıradağlardan faydalanmak gerekiyor. Güney ucunda iki tane doruk var, arkalarında da bir tane daha. Üçüncüsü ikisinin tam ortasına gelince doğuya sapmamız gerek.”</p>

  <p>“Ya karanlıktan önce varamazsak?” diye sordu Peter.</p>

  <p>“Gerekirse geceyi Twentynine’da geçirebiliriz. Hâlâ yıkılmamış birkaç bina var. Ama hatırladığım kadarıyla harap haldeler, itfaiye istasyonu gibi değiller.”</p>

  <p>Peter diğerleriyle birlikte ayakta duran Amy’ye göz attı. Kızın başında teçhizat odasından alınma siperlikli kep vardı hâlâ; ayrıca Sara ona itfaiye istasyonunda buldukları, yenleri ve yakaları yıpranmış, uzun kollu bir erkek gömleğini ve bir çöl gözlüğünü vermişti. Kızın geriye atılmış siyah saçları kepin altından yağmur bulutu gibi, kıvır kıvır çıkmıştı.</p>

  <p>“Sence kız mı yaptı?” dedi Hollis. “Onlara gitmelerini mi söyledi?”</p>

  <p>Peter tekrar arkadaşına döndü. Banyodaki dergiyi, kapağındaki iki sözcüğü düşündü.</p>

  <p>“Açık konuşayım mı Hollis? Bilmiyorum.”</p>

  <p>“Eh, o yapmıştır umarım. Kelso’dan sonra, Nevada sınırına kadar açık arazi var.” Hollis bıçağını çıkarıp kazağının eteğine sildi. Tekrar konuşmaya başladığında sesi sır verircesine kısıktı. “Gitmeden önce insanların kız hakkında konuştuklarını duydum. Hiçlikten Gelen Kız, son Yürüyen. Onun bir alamet olduğunu söylüyorlardı.”</p>

  <p>“Neyin alametiymiş?”</p>

  <p>Hollis kaşlarını çattı. “Sonun Peter. Koloni’nin sonunun, savaşın sonunun. İnsan ırkının, daha doğrusu geriye kalanların. Haklılar demiyorum. Sam’le Milo yine saçma sapan konuşmuşlardır herhalde.”</p>

  <p>Sara onlara yaklaştı. Yüzündeki şişlikler bir gecede inmişti; en koyu morluklar solup yeşilimsi olmuştu.</p>

  <p>“Ata Maus binmeli” dedi.</p>

  <p>“Maus iyi mi?” diye sordu Peter.</p>

  <p>“Biraz susuz kaldı. Hamile olduğu için bol bol sıvı tüketmesi gerekiyor. Sıcakta yürümemeli bence. Amy için de endişeleniyorum.”</p>

  <p>“Onun nesi var?”</p>

  <p>Sara omuz silkti. “Güneş. Güneşe alışık değil sanırım. Cildi şimdiden epey yandı. Gözlükle gömleğin faydası olur, ama bu sıcağa fazla dayanamaz.” Başını yana eğip Hollis’e baktı. “Michael’ın bana bahsettiği taşıttan ne haber?”</p>

  <p><br class="chapter" /></p>

  <p>Yürüdüler.</p>

  <p>Dağlar geride kaldı; öğleyin açık çölün içlerindeydiler. Yol hayal meyal görünüyordu, ama yine de onu sert topraktaki kabarıklığı sayesinde takip edebiliyorlardı; etrafta kayalar ve tuhaf bodur ağaçlar vardı, renksiz ve sınırsız gökyüzündeki güneş kavurucuydu. Hiç rüzgâr yoktu; hava o kadar durgundu ki uğulduyordu sanki, etraflarındaki ısı böcek kanatları gibi titreşiyordu. Arazideki her şey hem yakın hem uzak görünüyordu, engin ufuk perspektif algısını çarpıtıyordu. İnsan böyle bir yerde kolayca yolunu kaybedebilir, karanlık çökene kadar boş boş dolanabilir, diye düşündü Peter. Mojavo Kavşağı kasabasından –aslında kasaba değildi, birkaç boş temelle haritadaki bir isimden ibaretti– geçtiler ve küçük bir tepeye çıkınca çift sıra halinde göz alabildiğine uzanan, geldikleri yöne dönük taşıtlar gördüler. Çoğu otomobildi, ama kamyonlar da vardı, paslanmış ve aşınmış şasileri hareketli kumlara gömülmüştü. Sanki bir açık hava mezarlığına, bir makine mezarlığına rastgelmişlerdi. Çoğunun tavanı çökmüştü, kapıları sökülmüştü. İçleri erimiş gibiydi; eskiden içlerinde cesetler varsa bile çoktan yok olmuş, çöl rüzgârlarıyla dört bir yana saçılmışlardı. Peter birbirinin benzeri kalıntılara bakarken yer yer insani nesneler görüyordu: bir gözlük, açık bir evrak çantası, plastik bir oyuncak bebek. Konuşmaya cesaret edemeden, sessizce geçtiler. Taşıt kuyruğunun sonuna, çölün kayıtsız kumlarının tekrar başladığı yere vardıklarında Peter bin araç saymıştı.</p>

  <p>İkindi ortasında Hollis yoldan kuzeye sapmalarının vaktinin geldiğini bildirdi. Peter askeri sığınağa ulaşacaklarından şüphe duymaya başlamıştı. Hava kavurucuydu. Doğudan esen sıcak bir rüzgâr gözlerine ve yüzlerine toz savuruyordu. Araba kuyruğundan beri kimse pek konuşmamıştı. En kötü durumda olan kişi Michael gibiydi; fark edilir şekilde topallamaya başlamıştı. Peter sebebini sorunca Michael hiç konuşmadan çizmesini çıkarıp ona topuğundaki tombul, kan dolu bir kabarcığı gösterdi.</p>

  <p>Bir yuka korusunda dinlenmek için mola verdiler. “Ne kadar kaldı?” diye sordu Michael. Ayağındaki kabarcıkla Sara ilgilenebilsin diye çizmesini çıkarmıştı; kadın istasyonda bulduğu bir ilkyardım çantasından aldığı küçük bir skalpelle kabarcığı yarınca Michael yüzünü buruşturdu. Yarıktan tek bir kan damlası çıktı.</p>

  <p>“On beş kilometre kadar” dedi Hollis. Onlardan uzakta, gölgenin kenarında duruyordu. “Şu dağları görüyor musun? İşte oraya gidiyoruz.”</p>

  <p>Caleb’la Mausami uyuyakalmışlardı, başları sırt çantlarının üstündeydi. Sara, Michael’ın ayağını bandajladı; Michael çizmesini tekrar giyerken yüzünü acıyla ekşitti. Sadece Amy pek yorulmamış gibiydi. Diğerlerinden uzakta oturuyordu, bağdaş kurmuştu, onları siyah gözlüğünün ardından ihtiyatla seyrediyordu.</p>

  <p>Peter, Hollis’in yanına gitti. “Başarabilecek miyiz?” diye sordu usulca.</p>

  <p>“Kılpayı.”</p>

  <p>“Yarım karış dinlensinler.”</p>

  <p>“Daha fazla olmaz.”</p>

  <p>Peter’ın ilk matarası boştu. İkincisinden sadece bir yudum aldı. Diğerleriyle birlikte gölgede uzandı. Sanki gözlerini kapar kapamaz ismini duydu ve gözlerini açınca tepesinde Alicia’nın durduğunu gördü.</p>

  <p>“Yarım karış demiştin.”</p>

  <p>Peter dirseklerinin üstünde doğruldu. “Evet. Gitme vakti.”</p>

  <p>Bir karışlık süre boyunca daha ilerledikten sonra, sıcaktan titreyen tabelayı gördüler. Önce tepesinden dikenli tel kangalları sarkan uzun ve yüksek bir tel örgü çit ve ardından, açık kapıdan geçip yüz metre ilerledikten sonra, küçük nöbetçi kulübesi ve yanındaki tabela.</p>

  <p><br class="chapter" /></p>

  <p class="ortayazi"><span class="idebold">TWENTYNINE PALMS DENİZ PİYADELERİ HAVA VE KARA MUHAREBESİ HAREKÂT MERKEZİ. DİKKAT. PATLAYICI MADDELER BULUNMAKTADIR.</span><br class="chapter" />
  <span class="idebold">YOLDAN AYRILMAYINIZ.</span></p>

  <p><br class="chapter" /></p>

  <p>“Patlayıcı maddeler.” Michael gözlerini iyice kısmıştı. “Nasıl yani?”</p>

  <p>“Yani bastığın yere dikkat et Devre.” Alicia herkese seslendi. “Araziye bomba veya mayın döşenmiş olabilir. Tek sıra halinde yürüyün, önünüzdeki kişinin ayak izlerine basmaya çalışın.”</p>

  <p>“Şu nedir?” Mausami bir eliyle gösterirken diğerini gözlerine siper etmişti. “Şunlar bina mı?”</p>

  <p>Otobüstüler: çift sıra halinde ve birbirine yakın park edilmiş, sarı boyaları neredeyse tamamen dökülmüş otuz iki otobüs. Peter kuyruğun sonundaki, en yakındaki otobüse yaklaştı. Esinti dinmişti; sert topraktaki ayak sesleri hariç çıt çıkmıyordu. Kalın dikenli tellerle kaplanmış pencerelerin altında ÇÖL MERKEZİ BİRLEŞİK ÖĞRENİM BÖLGESİ yazılıydı. Peter otobüse yaslı kumlara tırmanıp içeri baktı. Kumlar sıraları dalga dalga kaplamıştı. Kuşlar beyaz duvarları dışkılarıyla lekelemişlerdi.</p>

  <p>“Hey! Şuna bakın!” diye seslendi Caleb.</p>

  <p>Sesinin geldiği yöne, diğer tarafa gittiler. Yerde küçük bir hava taşıtının yan yatmış enkazı vardı.</p>

  <p>“Bir helikopter” dedi Michael.</p>

  <p>Caleb helikopter iskeletinin tepesinde duruyordu. Peter’ın konuşmasına fırsat kalmadan Caleb kapıyı yukarı doğru açtı ve içeri atladı.</p>

  <p>“Pabuç” diye seslendi Alicia, “dikkatli ol!”</p>

  <p>“Merak etme! İçi boş!” İçeriyi yokladığını duydular; bir an sonra başı kapıdan dışarı çıktı. “Burada iki sıskadan başka bir şey yok.” Kendini yukarı çekti. Helikopter iskeletinden aşağı kayıp onlara bulduğu şeyleri gösterdi. “Boyunlarında bunlar vardı.”</p>

  <p>Bir çift kirli kolye. Her birinde birer gümüşi disk asılıydı. Peter suyunun birazını kullanarak diskleri temizledi.</p>

  <p><br class="chapter" /></p>

  <p class="ortayazi"><span class="idebold">Sullivan, Joseph D. O+ 098879254 USMC Katolik.</span><br class="chapter" />
  <span class="idebold">Gomez, Manuel R. AB- 859720152 USMC Tercihi yok.</span></p>

  <p><br class="chapter" /></p>

  <p>“USMCM, yani Deniz Piyadeleri” dedi Hollis. “Onları bulduğun yere geri koymalısın Caleb.”</p>

  <p>Caleb kolyeleri Peter’ın elinden kapıp koruyucu bir edayla göğsüne bastırdı. “Hayatta olmaz. Bunlar benim. Ben buldum.”</p>

  <p>“Onlar askerdi Pabuç.”</p>

  <p>Caleb’ın sesi birden tizleşti. “Ne olmuş yani? Geri gelmediler, değil mi? Askerler güya bize geri döneceklerdi ve dönmediler.”</p>

  <p>Bir an kimse konuşmadı. “Burası orası, değil mi?” dedi Sara. “Teyze’nin bahsettiği yer. İlkler şehirlerden buraya gelip otobüslerle dağa çıktılar.”</p>

  <p>Bunu Peter da duymuştu. Gerçek olmadığını düşünmüştü hep. Ama Sara haklıydı; burası orasıydı. Bunu otobüslerden ya da içinde asker cesetleri bulunan helikopterlerden çok dinginlikten anlıyordu. Bu dinginlik ses yoksunluğunun ötesindeydi; durdurulmuş bir şeyin sessizliğiydi.</p>

  <p>Birden huzursuzluğa kapıldı. Bir terslik vardı.</p>

  <p>“Amy nerede?”</p>

  <p>Otobüslerin arasında dağılarak kıza seslendiler. Michael onu bulduğunda Peter deliye dönmüş haldeydi. Amy’nin öyle alıp başını gideceğini düşünmemişti hiç.</p>

  <p>Michael kuma gömülü otobüslerden birinin yanında duruyordu, açık bir pencereden içeri bakıyordu.</p>

  <p>“Ne yapıyor?” dedi Sara.</p>

  <p>“Öylece oturuyor galiba” dedi Michael.</p>

  <p>Peter tırmanıp içeri girdi. Rüzgâr kumları taşıtın arka tarafına itmişti; ilk birkaç sıra açıktaydı. Amy şoför koltuğunun hemen arkasındaki sırada oturuyordu; sırt çantası kucağındaydı. Gözlüğünü ve şapkasını çıkarmıştı.</p>

  <p>“Amy, birazdan hava kararacak. Gitmeliyiz.”</p>

  <p>Ama kız kımıldamadı. Bir şeyi bekler gibiydi. Etrafa bakındı, gözlerini kıstı; sanki otobüsün boş olduğunu, harap durumda olduğunu ilk kez fark etmişti. Sonra kalkıp sırt çantasını omzuna astı ve pencereden dışarı çıktı.</p>

  <p><br class="chapter" /></p>

  <p>Askeri sığınak tam da Hollis’in söylediği yerdeydi.</p>

  <p>Hollis onları üçüncü dağın diğer iki dağın tam ortasında durduğu bir noktaya götürdükten sonra doğuya saptı ve yarım karışlık zaman sonra durdu. “İşte burası” diye ilan etti.</p>

  <p>Karşılarında bir kaya duvarı vardı. Arkalarında batan güneş, ufkun üstündeki incecik bir ışık diliminden ibaretti.</p>

  <p>“Ben bir şey görmüyorum” dedi Alicia.</p>

  <p>“Görmemen gerekiyor zaten.”</p>

  <p>Hollis tüfeğini omzuna asıp duvara tırmanmaya başladı. Peter bir elini gözlerine siper edip onu seyretti. Hollis on metre yukarıda gözden kayboldu.</p>

  <p>“Nereye gitti?” dedi Michael.</p>

  <p>Dağın yüzeyi hareket etmeye başladı. Peter orada kamufle edilmiş çift kanatlı bir kapının bulunduğunu fark etti: Kapı içeri doğru açılınca ortaya karanlık bir mağara ve karşılarında dikilen Hollis çıktı.</p>

  <p>Peter’ın gördüğü yerin boyutlarını kavraması bir an sürdü: Burası dağın içine oyulmuş kocaman bir mekândı. Karanlığa uzanan sıra sıra rafların üstünde kafalarının yukarısına kadar yükselen sandıklar diziliydi. Girişin, Hollis’in duvardaki bir metal paneli açtığı yerin yakınına bir forklift park edilmişti. Hep birlikte içeri girerlerken Hollis duvardaki bir düğmeye basınca oda birden aydınlandı; duvarlardaki ve tavandaki bir ipler ağı ışık saçıyordu. Peter havalandırma sisteminin uğuldayarak çalışmaya başladığını işitti.</p>

  <p>“Hollis, bunlar fiberoptik” dedi Michael hayretle. “Güç kaynağı ne?”</p>

  <p>Hollis ikinci bir düğmeye bastı. Kapının üstündeki sarı uyarı lambası çılgınca bir telaşla dönmeye başladı. Harekete geçen çarkların sesi duyuldu ve sürgülü kapının kanatları kayarak, yerde bıçak şeklindeki gölgelerini sürükleyerek kapanmaya başladı.</p>

  <p>“Geldiğimiz yoldan görünmüyor” diye açıkladı Hollis gürültü yüzünden sesini yükselterek, “ama dağın güney tarafında güneş panelleri var. Demo burayı o sayede buldu.”</p>

  <p>Kapı yüksek bir tangırtıyla kapandı, çıkan ses mekânın derinliklerinde yankılandı. Artık güvendeydiler.</p>

  <p>“Bataryalar artık pek şarj olmuyor, ama panellerden gelen enerji birkaç saat idare ediyor. Taşınabilir jeneratörler de var. Biraz kuzeyde de yakıt deposu var. Benzin, dizel, kerosen. Hâlâ kullanılabilir durumdalar. Ömür boyu kullansak bitiremeyiz.”</p>

  <p>Peter odada ilerledi. Burayı her kim inşa etmişse sağlam yapmıştı. Burası ona kütüphaneyi anımsatıyordu, ama kitaplar yerine sandıklar vardı, sandıkların içinde de sözcükler değil silahlar vardı. Son, kaybedilmiş savaşın bir sonraki savaş için kutulanıp depolanmış artıkları.</p>

  <p>En yakındaki rafa, Amy’nin yanında duran Alicia’ya gitti. Otobüs olayından sonra kız birkaç metreden fazla uzaklaşmamıştı hiç. Alicia kazağının kolunu çekerek sandıklardan birinin yan tarafının tozunu silmişti.</p>

  <p>“RPG nedir?” diye sordu Peter.</p>

  <p>“Hiçbir fikrim yok” dedi Alicia. Gülümseyerek dönüp ona baktı. “Ama bir tane istiyorum galiba.”</p>
</body>
</html>
