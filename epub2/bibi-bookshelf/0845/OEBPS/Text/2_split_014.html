<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_23"><br class="calibre3" />
  <br class="calibre3" />
  <br class="calibre3" />
  <br class="calibre3" />
  On<br class="calibre3" /></h2>

  <p>Artık hızlı gidiyorlardı, Wolgast direksiyondaydı, yanında oturan Doyle telaşla cep telefonunu kurcalıyordu. Sykes’ı arayıp artık idarenin kimde olduğunu bildirmek istiyordu.</p>

  <p>“Kahretsin, sinyal yok.” Doyle cep telefonunu gösterge paneline attı. Homer’dan yirmi beş kilometre uzaktaydılar, batıya gidiyorlardı; yıldızlarla kaplı gökyüzünün altında açık arazi göz alabildiğine uzanıyordu.</p>

  <p>“Sorsan söylerdim” dedi Wolgast. “Burası ayın arka yüzü gibi. Ayrıca ağzını bozma, tamam mı?”</p>

  <p>Doyle ona aldırmadı. Wolgast çabucak dikiz aynasına göz atınca Amy’nin kendisine baktığını gördü. Kızın da aynı şeyi hissettiğini biliyordu: Artık birleşmişlerdi. Atlıkarıncaya bindikleri andan itibaren Wolgast hayatını kızınkiyle birleştirmişti.</p>

  <p>“İşin ne kadarını biliyorsun?” diye sordu Wolgast. “Artık bana söylemende sakınca yoktur herhalde.”</p>

  <p>“Senin kadar biliyorum.” Doyle omuz silkti. “Belki daha fazla. Richards sorun çıkarabileceğini düşünüyordu.”</p>

  <p>Ne zaman konuşmuşlardı? Wolgast bunu merak etti. Kendisi Amy ile birlikte ahtapottayken mi? Huntsville’deki o gecede, Wolgast Lila’yı aramak için motele döndüğünde mi? Yoksa daha mı önceydi?</p>

  <p>“Dikkatli olmalısın. Ciddiyim Phil. Öyle bir adam. Özel güvenlikçi. Kiralık askerden hallice.”</p>

  <p>Doyle sinirle iç geçirdi. “Senin sorunun ne biliyor musun Brad? Burada kimin tarafında olduğunu bilmiyorsun. Sana bir şans verdim. Tek yapman gereken söylediğin gibi kızı arabaya geri getirmekti. Meseleye geniş bakmıyorsun.”</p>

  <p>“Ben göreceğimi gördüm.”</p>

  <p>İleride bir benzin istasyonu belirdi, loşlukta ışık saçan bir vahaydı. Yaklaşırlarken Wolgast arabayı yavaşlattı.</p>

  <p>“Durmasana yahu” dedi Doyle. “Bas gaza.”</p>

  <p>“Benzinsiz fazla uzağa gidemeyiz. Deponun dörtte üçü boş. Buralarda başka benzinci olmayabilir.”</p>

  <p>Doyle lider olmak istiyorsa en azından öyle davranmak zorunda, diye düşündü Wolgast.</p>

  <p>“Tamam. Ama sadece benzin alacağız. Ve ikiniz de arabada kalın.”</p>

  <p>Pompaya yanaştılar. Wolgast motoru kapatınca Doyle uzanıp anahtarları kontaktan aldı. Sonra torpido gözünü açıp Wolgast’ın silahını aldı. Şarjörü çıkarıp ceket cebine koyduktan sonra boş tabancayı torpido gözüne geri koydu.</p>

  <p>“Burada kal.”</p>

  <p>“Yağı da kontrol et.”</p>

  <p>Doyle öfkeyle soludu. “Tanrım, başka bir şey var mı Brad?”</p>

  <p>“Ben söyleyeyim de. Yolda kalmak istemeyiz.”</p>

  <p>“Tamam. Kontrol ederim. Sen arabada kal.”</p>

  <p>Doyle, Tahoe’nun arka tarafına gidip depoyu doldurmaya başladı. Doyle arabadan çıkınca Wolgast biraz düşünmeye zaman bulmuştu, ama silahsız ve anahtarsızken pek bir şey yapamazdı. Zihinin bir yanı Doyle’u pek ciddiye almamaya karar vermişti, ama durum ortadaydı. Gösterge panelinin altındaki kolu çekti; Doyle, Tahoe’nun ön tarafına geçip kaputu kaldırınca arabanın içini göremez hale geldi.</p>

  <p>Wolgast dönüp Amy’ye baktı.</p>

  <p>“İyi misin?”</p>

  <p>Kız başıyla onayladı. Sırt çantası kucağındaydı; oyuncak tavşanının yıpranmış kulağı aralıktan çıkmıştı. Benzincinin ışığında Wolgast kızın yanaklarında hâlâ biraz pudra şekeri olduğunu gördü; kar taneleri gibiydiler.</p>

  <p>“Doktora mı gidiyoruz?”</p>

  <p>“Bilmiyorum. Göreceğiz.”</p>

  <p>“Tabancası var.”</p>

  <p>“Biliyorum tatlım. Sorun yok.”</p>

  <p>“Annemin de tabancası vardı.”</p>

  <p>Wolgast verecek karşılık bulamadan kaput kapandı. İrkilen Wolgast birden dönünce karşı yönden gelen, ışıkları yanan üç tane eyalet polisi arabasının benzincinin yanından hızla geçtiğini gördü.</p>

  <p>Tahoe’nun yolcu kapısı açılınca içeri nemli hava esti. “Lanet olsun.” Doyle, Wolgast’a anahtarları verdi ve geçip giden polis arabalarına bakmak için koltuğunda yan döndü. “Bizimle mi ilgili sence?”</p>

  <p>Wolgast başını eğerek polis arabalarını dikiz aynasından seyretti. En az yüz otuzla gidiyorlardı, belki daha da hızlı. Sıradan bir mesele olabilirdi, belki bir kaza ya da yangın. Ama öyle olmadığını seziyordu. Saniyeleri saydı, ışıkların uzaklaşmasını seyretti. Dönmeye başladıklarından emin olduğunda yirmiye gelmişti.</p>

  <p>Anahtarı çevirdi ve motorun çalıştığını hissetti.</p>

  <p>“Kesinlikle bizimle ilgili.”</p>

  <p><br class="chapter" /></p>

  <p>Saat ondu ve Rahibe Arnette uyuyamıyordu. Gözlerini bile kapatamıyordu.</p>

  <p>Ah, korkunçtu, çok korkunçtu, olan her şey – önce o adamlar Amy’yi almaya gelmişlerdi, Rahibe Arnette’i kandırmışlardı, herkesi kandırmışlardı, gerçi FBI’dansalar nasıl çocuk kaçırabildiklerini anlayamıyordu. Sonra hayvanat bahçesindeki hengâme vardı, herkes çığlık çığlığa kaçıyordu, Lacey Amy’yi sımsıkı tutmuştu, bırakmayı reddetmişti; sonra karakolda saatler geçirmişlerdi, günün geri kalanını, tam olarak suçlu muamelesi görmeseler de dedektifin Rahibe Arnette’in alışık olduğu şekilde konuşmadığı kesindi, alttan alta suçluyordu, aynı soruları tekrarlayıp duruyordu. Sonra da evin önündeki sokağa muhabirler ve kamera kamyonları dizilmişti, akşam olurken dev projektörler ön pencereleri aydınlatmıştı, Rahibe Claire sonunda fişini çekmeyi akıl edene dek telefon durmadan çalmıştı.</p>

  <p>Kızın annesi birini öldürmüştü, bir çocuğu. Dedektif öyle demişti. Dedektifin adı Dupree’ydi, kirli sakallı genç bir adamdı ve Rahibe Arnette’le kibar konuşmuştu, sesinde eski New Orleans aksanı vardı biraz, yani muhtemelen Katolik’ti, ona <span class="ideitalik">canım</span> ve <span class="ideitalik">tatlım</span> diyordu; ama Rahibe Arnette kapısına gelen o iki adam için de aynısını düşünmemiş miydi? Wolgast ve o genç, yakışıklı adam için? Yüzlerini Dupree’nin izlettiği kötü video kaydında görmüştü, Mississippi’de bir yerde çekilmişti, tahminince kaydedildiklerinin farkında değillerdi. Hoş görünüyorlar diye hoş insanlar olduklarını mı düşünmüştü? Dedektif Dupree kızın annesinin bir <span class="ideitalik">fahişe</span> olduğunu söylemişti. “Fahişe derin bir çukurdur; haydut gibi pusuda oturur ve insanlar arasındaki hainleri artırır.” Süleyman’ın Meselleri, 23. bab. “Çünkü ahlaksız bir kadının dudaklarından bal damlar ve ağzı yağdan yumuşaktır; ama sonunda tadı pelin gibi acıdır, çift kenarlı kılıç gibi keskindir. Ayakları ölüme iner, adımları cehenneme götürür.”</p>

  <p><span class="ideitalik">Cehenneme götürür.</span> Bu sözcükler Rahibe Arnette’in yatağında ürpermesine yol açtı. Çünkü cehennem vardı, bu bir gerçekti; orası gerçek bir yerdi, ruhların sonsuza dek ıstırapla kıvrandığı bir yerdi. Lacey mutfaklarına öyle bir kadını almıştı işte, öyle bir kadın otuz altı saatten kısa bir süre önce bu evde durmuştu: <span class="ideitalik">Cehenneme götüren</span> bir kadın. Kadın o delikanlıyı bir şekilde tuzağına düşürmüştü –Arnette bu kısmı hayal etmek istemiyordu–, sonra da vurmuştu, bir <span class="ideitalik">tabancayla kafasından</span> vurmuştu, sonra da kızı Lacey’ye bırakıp kaçmıştı, içinde kim bilir neler olan bir kızı. Bu doğruydu: O kızın... tekinsiz bir tarafı vardı. Hoş bir düşünce olmasa da doğruydu. Hayvanat bahçesinde olanlar, hayvanların kaçıp ortalığı ayağa kaldırması başka nasıl açıklanabilirdi?</p>

  <p>Bütün bu olanlar korkunçtu. Korkunç korkunç korkunç.</p>

  <p>Arnette uyumaya çalıştı, ama başaramadı. Kamyonların jeneratörlerinin uğultularını hâlâ duyabiliyordu, gözlerini kapasa da projektörlerinin aç ışıklarını görebiliyordu. Televizyonu açsa neyle karşılaşacağını biliyordu: ciddi sesle konuşan ve arkalarındaki evi, içinde Arnette’le diğer rahibelerin şimdi uyumaya çalıştıkları evi gösteren mikrofonlu muhabirler. Bu son dakika haberindeki, bu cinayet ve çocuk kaçırma haberindeki en yeni suç mahalli diyeceklerdi ve işe federal ajanlar karışmıştı her nasılsa – gerçi Dupree rahibelere kesinlikle ama kesinlikle kimseye bundan bahsetmemelerini tembihlemişti. Rahibeler karakoldan çıkıp polis aracıyla eve getirildiklerinde bitkinlikten ağızlarını açamayacak haldeydiler ve evin önündeki kaldırım kenarında en az bir düzine televizyon kamyonunun sirk treni gibi dizili durduğunu görmüşlerdi; sadece yerel kanallara ait olmadıklarını, Nashville, Paducah, Little Rock, hatta St. Louis gibi yerlerden geldiklerini fark eden Rahibe Claire’di. Bahçe yoluna saptıkları anda muhabirler polis aracının etrafını sarmışlardı, fenerlerini, kameralarını ve mikrofonlarını doğrultarak her bir ağızdan konuşmaya, anlaşılmaz sorular sormaya başlamışlardı. Bu insanlarda terbiye namına bir şey yoktu. Rahibe Arnette korkudan titremeye başlamıştı. Rahibelerin eve sağ salim girebilmesi için iki polisin –<span class="ideitalik">Rahibe olduklarını görmüyor musunuz? Neden rahibeleri rahatsız ediyorsunuz? Hepiniz geri çekilin, hemen şimdi</span>– muhabirleri bahçeden çıkarması gerekmişti. Evet, cehennem vardı ve Arnette yerini biliyordu. Kendisi şu an oradaydı.</p>

  <p>Hep birlikte mutfakta oturduklarında hiçbiri aç değildi, ama bir arada olmaya ihtiyaçları vardı – Lacey hariç, Claire dinlensin diye onu hemen odasına götürmüştü. Tuhaftı: Öğleden sonra olanlardan en az etkilenen Lacey’ydi sanki. Saatlerdir pek konuşmamıştı, rahibelerle ve Dupree’yle konuşmamıştı, ellerini kucağına koyup öylece oturmuştu, yanaklarından yaşlar süzülüyordu. Ama sonra tuhaf bir şey olmuştu; polisler onlara Mississippi’de çekilen videoyu gösterince ve Dupree iki adamın görüntüsünü dondurunca Lacey öne çıkıp monitöre çok dikkatli bakmıştı. Arnette Dupree’ye o adamları teşhis ettiğini söylemişti bile, iyice bakmıştı ve ekrandaki adamların eve gelen ve kızı alan adamlar olduğuna şüphesi yoktu; ama Lacey’nin yüzündeki, şaşkınlığa benzeyen ama tam anlamıyla şaşkınlık olmayan –Arnette <span class="ideitalik">apışıp kaldı</span> diye düşünmüştü– ifadeyi görünce hepsi beklemişlerdi.</p>

  <p>“Yanılmışım” demişti Lacey sonunda. “Bu... o adam değil. O değil.”</p>

  <p>“Hangisi rahibe?” diye sormuştu Dupree usulca.</p>

  <p>Lacey yaşlı ajanı göstermişti; bütün konuşmaları yapan bu adamdı – oysa Arnette’in anımsadığı kadarıyla Amy’yi alıp arabaya sokan diğeriydi, genç ajandı. Görüntüdeki yaşlı adam dosdoğru kameraya bakıyordu, elinde plastik bir bardak vardı. Ekranın saat alt köşesindeki yazıya göre bu görüntü manastıra geldikleri günün sabahında, 06.01’de çekilmişti.</p>

  <p>“O” demişti Lacey cama dokunarak.</p>

  <p>“Kızı kaçıran o değil mi?”</p>

  <p>“Kesinlikle o dedektif” demişti Arnette. Dönüp Rahibe Louise’le Rahibe Claire’e bakmıştı; kafa sallayıp onaylamışlardı. “Bunda hepimiz hemfikiriz. Rahibe biraz rahatsız o kadar.”</p>

  <p>Ama Dupree vazgeçmemişti. “Rahibe Lacey? O değilden kastınız nedir?”</p>

  <p>Lacey’nin yüzü kararlılıkla aydınlanmıştı. “Şu adam” demişti. “Görüyor musunuz?” Dönüp hepsine bakmıştı. Gülümsemişti. “Görüyor musunuz? Kızı seviyor.”</p>

  <p><span class="ideitalik">Kızı seviyor.</span> Buna ne demeliydi? Ama Arnette’in bildiği kadarıyla Lacey bu konuda başka tek kelime etmemişti. Wolgast’ın o kızı tanıdığını mı söylemek istemişti? Wolgast, Amy’nin babası mıydı? Bütün bunlar ne demek oluyordu? Ama hayvanat bahçesinde olanları açıklamıyordu, korkunçtu –o kargaşada bir çocuk ayaklar altında çiğnenmişti ve şimdi hastanedeydi; hayvanlardan ikisi, bir cins kediyle bir maymun vurulmuştu– o üniversiteli çocuğun vurulması da korkunçtu, hepsi korkunçtu. Ama karakolda geçirdikleri ikindinin geri kalanı boyunca, çeşitli odalara girip çıkarak olanları anlatırlarken Lacey sessizce oturmuştu, tuhaf bir şekilde gülümsüyordu, sanki başka kimsenin bilmediği bir şeyi biliyordu.</p>

  <p>Arnette bütün bunların Lacey’nin çok eskiden, yıllar önce, küçük bir kızken Afrika’da başına gelenlerle ilgili olduğuna inanıyordu. Arnette mutfakta oturup yatma saatini beklerlerken rahibelere her şeyi anlatmıştı. Anlatmasa daha iyi olurdu herhalde, ama Dupree’ye anlatmak zorunda kalmıştı; eve geri döndüklerinde de sözler ağzından dökülüvermişti. Rahibeler insanın öyle bir deneyimin etkisinden asla kurtulamayacağında hemfikirdiler; insanın içinde kalırdı hep. Rahibe Claire bu durumun ismini biliyordu –bilirdi tabii, üniversiteye gitmiş olan, gardırobunda her an bir partiye çağrılabilirmiş gibi şık bir elbise ve güzel ayakkabılar bulunduran Rahibe Claire– travma sonrası stres bozukluğu. Uyuyor, demişti Rahibe Claire; tam duruma uygundu. Lacey’nin o kıza himayeci davranmasını, evden hiç çıkmamasını, diğer rahibelerden uzak durmasını, onlarla yaşamasına karşın bir bakıma ayrı bir hayata sahip olmasını, sanki bir parçasının başka yerde olmasını açıklıyordu. Zavallı Lacey, içinde öyle bir anıyı taşıyordu.</p>

  <p>Arnette saatine baktı: 12.05. Dışarıdaki jeneratör sesleri nihayet kesilmişti; kamera ekipleri evlerine gitmişlerdi. Arnette yorganını açıp kaygıyla iç geçirdi. İnkâr edilemezdi. Bütün bunlar Lacey’nin suçuydu. Lacey başta yalan söylemese Arnette o kızı o adamlara hayatta vermezdi, ama şimdi Lacey mışıl mışıl uyurken Arnette yatağında uyanık yatıyordu. Diğer rahibeler bunu göremiyorlar mıydı? Ama herhalde onlar da uyuyorlardı. Geceyi zihninin koridorlarında dolanarak geçirmeye mahkûm edilen tek kişi Arnette’ti.</p>

  <p>Çünkü kaygılıydı. Çok kaygılıydı. Rahibe Claire ne derse desin bir tuhaflık vardı. <span class="ideitalik">O değil. Kızı seviyor.</span> Lacey’nin dudaklarındaki o acayip, çok bilmiş gülümseme. Dupree, Lacey’yi adamakıllı sorguya çekmişti, ona bunun anlamını sormuştu, ama Lacey gülümseyerek bu sözcükleri tekrarlamakla yetinmişti, her şeyi açıklıyormuşçasına. Oysa gerçeklerle hiç örtüşmüyordu. Wolgast <span class="ideitalik">oydu</span>: Bunda herkes hemfikirdi. Wolgast ve diğer adam, kızı götüren adam, Arnette şimdi onun ismini hatırlıyordu, Doyle’du, Phil Doyle. Kızı nereye ve neden götürdükleri konusunda Arnette’e kimse bir şey söylememişti. Dupree’nin de şaşkın olduğunu sezmişti, adam aynı soruları sorup durmuştu, kalemini tık tık vurmuştu, inanmıyormuşçasına kaşlarını çatmış ve kafa sallamıştı, telefonlar etmişti, durmadan kahve içmişti.</p>

  <p>Sonra bütün bu kaygılara karşın Arnette zihninin gevşemeye başladığını, içinde güne ait görüntülerin iplik yumağı gibi açıldığını, onu uykuya çektiğini hissetti. <span class="ideitalik">Bize yine otoparktan bahsedin Rahibe.</span> Arnette küçücük odadaydı, ayna olmayan aynanın karşısındaydı – bunu biliyordu. <span class="ideitalik">Bize o adamlardan bahsedin. Bize Lacey’den bahsedin.</span> Arnette camın karşısındaydı; Dupree’nin omzunun üstünden kendi yansımasını görebiliyordu, yaşlı bir yüzdü, yaşlılık ve yorgunluk yüzünden buruş buruş olmuştu, gri başlığının içinde adeta gövdesiz görünüyordu, sanki boşlukta salınıyordu ve arkasında, camın ardında, tepesinde ve etrafında, kendisini seyreden karanlık bir varlığı algılıyordu. O yüzün ardında kim vardı? Şimdi Lacey’nin sesini duyabiliyordu, Lacey otoparktaydı, diğer rahibelerden uzak duran kaçık Lacey, yerde oturuyordu, kızı var gücüyle tutuyordu; Arnette tepesinde duruyordu, Lacey’yle kız ağlıyorlardı. <span class="ideitalik">Onu almayın.</span> Zihni Lacey’nin sesini takip ederek karanlık bir yere indi.</p>

  <p><span class="ideitalik">Beni almayın, beni almayın, beni almayın...</span></p>

  <p>Göğsünde bir kaygı patlaması hissetti; fazla hızlı doğrulup oturdu. Odanın havası seyrelmiş gibiydi, sanki bütün oksijen dışarı sızmıştı. Kalbi küt küt atıyordu. Uyumuş muydu? Rüya mı görmüştü? Ne olmuştu?</p>

  <p>Sonra birden anladı, emin oldu. Tehlikedeydiler, korkunç bir tehlikeydi. Bir şey geliyordu. Neyin geldiğini bilmiyordu. Karanlık bir güç dünyada serbest kalmıştı ve onlara doğru geliyordu, hepsine geliyordu.</p>

  <p>Ama Lacey biliyordu. O tarlada saatlerce yatmış olan Lacey kötülük nedir biliyordu.</p>

  <p>Arnette odadan koridora fırladı. Altmış sekiz yaşında olup da böyle dehşete kapılmak! Hayatını Tanrı’ya, onun sevgi dolu varlığına adamak ve sonunda böyle bir anı yaşamak! Karanlıkta o varlıkla baş başa yatmak! Lacey’nin odasına bir düzine adımda vardı: Kapı kolunu çevirdi ama kapı ona direndi; içeriden kilitliydi. Kapıyı yumrukladı.</p>

  <p>“Rahibe Lacey! Rahibe Lacey, kapıyı aç!”</p>

  <p>Sonra yanında Claire belirdi. Tişörtü karanlık koridorda parlıyordu sanki; yüzünün yarısı mavimsi bir kremle kaplıydı. “Ne oldu? Sorun ne?”</p>

  <p>“Rahibe Lacey, bu kapıyı hemen aç!” Diğer tarafta hâlâ sessizlik hâkimdi. Arnette kapı kolunu kavrayıp, ağzıyla kemik yakalamış bir köpek gibi sarstı. Kapıya tekrar tekrar vurdu. “Hemen söylediğimi yap!”</p>

  <p>Işıklar yanıyordu, kapı ve insan sesleri geliyordu, her tarafta gürültüler vardı. Artık diğer rahibeler de koridordaydılar, gözleri kaygıdan faltaşı gibi açılmıştı, hep bir ağızdan konuşuyorlardı.</p>

  <p>“Neler oluyor?”</p>

  <p>“Bilmiyorum, bilmiyorum...”</p>

  <p>“Lacey iyi mi?”</p>

  <p>“911’i arayın!”</p>

  <p>“Lacey” diye bağırıyordu Arnette, “kapıyı aç!”</p>

  <p>Muazzam bir güç onu kavrayıp geri çekti. Rahibe Claire’di: Rahibe Claire, Arnette’i arkadan kavramıştı, kollarından tutmuştu. Arnette kendini küçülmüş hissetti, gücü Rahibe Claire’inkine kıyasla hiçti.</p>

  <p>“Bakın, rahibe yaralanmış.”</p>

  <p>“Ulu Tanrım!”</p>

  <p>“Ellerine bakın!”</p>

  <p>“Lütfen” dedi Arnette hıçkırarak. “Bana yardım edin.”</p>

  <p>Rahibe Claire onu bıraktı. Hepsi huşuyla susuyordu. Arnette’in bileklerinden kanlar kızıl kurdeleler şeklinde süzülüyordu. Claire, Arnette’in yumruklarından birini tutup nazikçe açtı. Avuç kan doluydu.</p>

  <p>“Bakın, tırnakları batmış o kadar” dedi Claire onlara göstererek. “Tırnaklarını avcuna batırmış.”</p>

  <p>“Lütfen” diye yalvardı Arnette, yanaklarından yaşlar süzülürken. “Kapıyı açıp bakın.”</p>

  <p>Anahtarın yerini bilen yoktu. Mutfak lavabosunun altındaki alet kutusundan tornavida alıp kilide sokmayı akıl eden Rahibe Tracy oldu. Ama bunu yaptıklarında, Rahibe Arnette ne bulacaklarını çoktan tahmin etmişti.</p>

  <p>Yatakta yatılmamıştı. Açık pencerenin perdeleri akşam havasında dalgalanıyordu.</p>

  <p>Kapı boş bir odaya açılmıştı. Rahibe Lacey Antoinette Kudoto gitmişti.</p>

  <p><br class="chapter" /></p>

  <p>Gecenin ikisi. Gece çok yavaş ilerliyordu.</p>

  <p>Gerçi Grey için güzel başlamamıştı. Yemekhanede Paulson’la yaptığı konuşmadan sonra kışladaki odasına dönmüştü. Vardiyasına iki saat vardı hâlâ, Paulson’ın Jack’le Sam hakkında söylediklerini düşünmeye yeter de artardı bile. Bunun tek güzel tarafı diğer şeye, kafasındaki tuhaf yankıya odaklanmasını az çok engellemesiydi, ama yine de boş boş oturup kaygılanmak iyi gelmemişti ve ona çeyrek kala iyice bunalınca kalkıp parkasını giymiş ve çıkıp Şale’ye yürümüştü. Park alanının ışıklarından geçerken son bir Parliament içmiş, dumanı yutmuştu, bu arada önlüklerinin üstüne kalın paltolar giymiş birkaç doktorla laboratuvar teknisyeni binadan çıkmış ve arabalarına binip gitmişlerdi. Kimse ona el bile sallamamıştı.</p>

  <p>Ön kapının ardındaki zemin, erimiş kar yüzünden kaygandı. Grey ayaklarını yere vurarak botlarını temizledikten sonra masaya gitti; oradaki bekçi kimlik kartını alıp tarayıcıdan geçirdikten sonra ona asansöre binmesini işaret etti. Grey asansöre binince 3. Seviye’nin düğmesine bastı.</p>

  <p>“Bekle.”</p>

  <p>Grey’in içi karardı: Richards. Adam bir an sonra asansöre dalıverdi; dışarının soğuk havası naylon ceketine bulut gibi tutunuyordu hâlâ.</p>

  <p>“Grey.” Richards S2’nin düğmesine bastı ve çabucak saatine göz attı. “Bu sabah neredeydin?”</p>

  <p>“Uyanamadım.”</p>

  <p>Kapılar kayarak kapandı ve asansör yavaşça inmeye başladı.</p>

  <p>“Kendini tatilde mi sanıyorsun? Kafana estikçe gelebileceğini mi sanıyorsun?”</p>

  <p>Grey yere bakarak hayır anlamında kafa salladı. O herifin sesi bile kalçalarının yumruk gibi kasılmasına yol açabiliyordu. Grey ona hayatta bakmazdı.</p>

  <p>“Hayır.”</p>

  <p>“Tüm söyleyeceğin bu mu?”</p>

  <p>Grey kendinden yayılan kaygı yüklü terin kokusunu alabiliyordu, ekşi ve pis bir kokuydu, sebzelikte fazla kalmış soğanlar gibiydi. Richards da alabiliyordu herhalde.</p>

  <p>“Sanırım.”</p>

  <p>Richards burnunu çekti ve bir şey demedi. Grey adamın ne yapacağına karar vermeye çalıştığını biliyordu. “İki vardiyalık ücretini kesiyorum” dedi Richards sonunda, dosdoğru ileri bakarak. “Bin iki yüz dolar.”</p>

  <p>Kapılar S2’ye açıldı.</p>

  <p>“Bir daha olmasın” diye uyardı Richards.</p>

  <p>Asansörden çıkıp uzun adımlarla uzaklaştı. Kapılar arkasından kapanır kapanmaz Grey o ana kadar göğsünde tuttuğunu fark ettiği nefesi saldı. Bin iki yüz dolar çok paraydı. Ama Richards Grey’i epey huzursuz ediyordu. Özellikle de şimdi, Paulson’ın yemekhanede söylediklerinden sonra. Grey belki de Jack’le Sam’in başına <span class="ideitalik">sahiden</span> bir şey geldiğini, belki de sadece kaçıp gitmediklerini düşünmeye başlamıştı. Grey tarlada dans eden kırmızı ışığı anımsadı. Doğru olmalıydı: Bir şey olmuştu ve Richards, o ışığı Jack’le Sam’e tutmuştu.</p>

  <p>Kapılar S3’e açılınca güvenlik görevlileri belirdi, turuncu nöbetçi pazubendi takmış iki asker. Grey artık yerin epey altındaydı; bu durum başta biraz klostrofobi hissetmesine yol açardı hep. Masanın üstünde büyük bir tabela vardı: SADECE YETKİLİ PERSONEL GİREBİLİR. BİYOLOJİK VE NÜKLEER TEHLİKE MEVCUTTUR. YEMEK, İÇMEK, SİGARA YASAKTIR. AŞAĞIDAKİ SEMPTOMLARDAN HERHANGİ BİRİ VARSA NÖBETÇİ SUBAYA BİLDİRİNİZ. Altına ağır bir mide iltihabının belirtileri gibi görünen, ama daha kötü olan semtomplar yazılmıştı: ateş, kusma, dezoryantasyon, nöbetler.</p>

  <p>Kimlik kartını Davis adlı askere verdi.</p>

  <p>“Hey Grey.” Davis kartı alıp tarayıcının altından geçirirken ekrana bakmadı bile. “Sana bir esprim var. Bir ampulü takmak için kaç tane DEHB hastası çocuk gerekir?”</p>

  <p>“Bilmem?”</p>

  <p>“<span class="ideitalik">Hey, bisiklete binelim mi?</span>” Davis gülüp dizine şaplak vurdu. Diğer asker kaşlarını çattı; Grey de espriyi anlamamıştı. “Anlamadın mı?”</p>

  <p>“Bisiklete binmeyi seviyor diye mi?”</p>

  <p>“Hı hı, bisiklete binmeyi seviyor diye. Çocuk DEHB hastası. Yani dikkatini toplayamaz.”</p>

  <p>“Ha. Şimdi anladım.”</p>

  <p>“Bu bir <span class="ideitalik">espri</span> Grey. Gülmen gerek.”</p>

  <p>“Komik” demeyi başardı Grey. “Ama işe gitmeliyim.”</p>

  <p>Davis derin derin iç geçirdi. “Tamam, bekle.”</p>

  <p>Grey, Davis’le birlikte tekrar asansöre bindi. Davis boynundan çıkardığı uzun, gümüşi bir anahtarı S4 düğmesinin yanındaki bölmeye soktu.</p>

  <p>“Aşağıda iyi eğlenceler” dedi Davis.</p>

  <p>“Ben sadece temizlik yapıyorum” dedi Grey kaygıyla.</p>

  <p>Davis kaşlarını çatıp kafa salladı. “O konuda bir şey bilmek istemiyorum.”</p>

  <p>Grey S4’teki soyunma odasında tulumunu çıkarıp önlük giydi. Orada iki adam daha vardı, kendisi gibi temizlikçiler, birinin adı Jude, diğerinki ise Ignacio’ydu. Duvardaki büyük bir beyaz tahtada her işçinin vardiyadaki görevleri yazılıydı. Konuşmadan giyinip odadan çıktılar.</p>

  <p>Grey şanslıydı: Tek yapması gereken koridorları silip çöpleri boşaltmak, sonra da Sıfır’ı vardiyanın geri kalanı boyunca seyrederek bir şey yiyip yemediğine bakmaktı. Temizlik dolabından saplı bezle malzemeleri alıp işe koyuldu; geceyarısı olduğunda işini bitirmişti. Sonra ilk koridorun sonundaki kapıya gitti, kartını tarayıcıdan geçirdi ve içeri girdi.</p>

  <p>Yaklaşık iki metrekarelik oda boştu. Soldaki çift bölmeli bir hava geçirmez kabin, gözlem odasına açılıyordu. Gözlem odasına girmek en az on dakika sürüyordu, dönmekse daha da uzun sürüyordu çünkü duş almak gerekiyordu. Hava geçirmez kabinin yanında kontrol paneli vardı. Bir sürü ışığı, düğmesi, şalteri vardı; Grey bunların çoğunu anlamıyordu ve dokunmaması gerekiyordu. Kontrol panelinin yukarısındaki, siyah kırılmaz camdan yapılma pencere diğer odaya bakıyordu.</p>

  <p>Grey panele oturup kızılötesini inceledi. Sıfır bir köşeye, son vardiyada tavşanlar getirilirken açık bırakılmış kapılardan uzağa sinmişti. Galvanize el arabası hâlâ oradaydı, odanın ortasında duruyordu, on kafes de açıktı. Tavşanlardan üçü hâlâ içerideydi. Grey odaya bakındı. Diğerleri etrafa dağılmışlardı, onlara el sürülmemişti.</p>

  <p>Saat biri biraz geçe koridor kapısı açıldı ve teknisyenlerden biri, Pujol adlı iriyarı Hispanik adam içeri girdi. Grey’e başıyla selam verip monitöre baktı.</p>

  <p>“Hâlâ yemiyor mu?”</p>

  <p>“I-ıh.”</p>

  <p>Pujol el bilgisayarının ekranına dokundu. Cildi tıraşlıyken bile tıraşsız görünen türdendi.</p>

  <p>“Bir şeyi merak ediyordum” dedi Grey. “Neden onuncuyu yemiyorlar?”</p>

  <p>Pujol omuz silkti. “Ne bileyim? Belki de sonraya saklıyorlardır.”</p>

  <p>“Bunu yapan bir köpeğim vardı” dedi Grey.</p>

  <p>Pujol el bilgisayarını kullanmayı sürdürdü. “Hı hı, evet.” Geniş omuzlarından birini kaldırıp omuz silkti; bu bilgi ona bir şey ifade etmiyordu. “Yemeye karar verirse laboratuvarı ara.”</p>

  <p>Pujol gidince Grey ona aklındaki diğer sorulardan bazılarını sormayı akıl etmediğine hayıflandı. Mesela neden tavşan verdiklerini, Sıfır’ın tavana nasıl yapışabildiğini veya öylece durmasına karşın neden Grey’i üpertmeye başladığını. Bu en çok Sıfır’layken oluyordu; Sıfır’la birlikte olmak, gerçek bir insanla aynı odada bulunmak gibiydi. Sıfır’ın zihni vardı ve bu zihnin çalıştığını hissedebiliyordunuz. Beş saat daha geçti: Grey’in gelişinden beri Sıfır’ın kılı kıpırdamamıştı. Ama kızılötesinin altındaki yazıya göre nabzı 102 bpm’ydi, hareket ederkenkiyle aynıydı. Grey odaklanmasını sağlayacak bir dergi ya da çapraz bulmaca kitabı getirmediğine hayıflandı, ama Paulson onu öyle allak bullak etmişti ki unutmuştu. Sigara içmek de istiyordu. Bir sürü kişi tuvalette gizli gizli içiyordu, sadece temizlikçiler değil, teknisyenler ve hatta bir iki doktor. Beş dakikadan fazla kalınmadığı sürece orada sigara içilmesine göz yumuluyordu, ama Grey özellikle asansörde Richards’la yaşadıklarından sonra şansını zorlamak istemiyordu.</p>

  <p>Sandalyesinde geriye yaslandı. Beş saat daha vardı. Gözlerini kapadı.</p>

  <p><span class="ideitalik">Grey.</span></p>

  <p>Grey gözlerini açıverdi; dimdik doğruldu.</p>

  <p><span class="ideitalik">Grey. Bana bak.</span></p>

  <p>Duyduğu tam olarak bir ses sayılmazdı. Sözcükler kafasının içindeydi, bir şey okuyormuş gibi; başkası konuşuyordu, ama onun sesiyle.</p>

  <p>“Kimsin?”</p>

  <p>Monitörde, parlayan Sıfır.</p>

  <p><span class="ideitalik">İsmim Fanning’ti.</span></p>

  <p>Grey o zaman gördü, birisi zihninde bir kapı açmış gibi. Bir şehir. Büyük, ışıl ışıl bir şehir; öyle çok ışık vardı ki sanki gece göğü yeryüzüne düşüp bütün binalarla köprülerin ve sokakların üstünü kaplamıştı. Sonra Grey kapıdan geçince bulunduğu yeri hissetti ve kokusunu aldı, ayaklarının altında soğuk asfaltın sertliğini hissetti, kirli egzoz dumanı ve taş kokusu aldı; kışın rüzgârın binaların etrafından dolanıp sürekli insanın yüzüne esmesi gibiydi. Burası Dallas değildi, Grey’in gittiği başka bir şehir de değildi; eski bir yerdi ve mevsim kıştı. Grey bir yönüyle S4’teki panelde oturuyordu, bir başka yönüyse bu diğer yerdeydi. Gözlerinin kapandığını biliyordu.</p>

  <p><span class="ideitalik">Eve gitmek istiyorum. Beni eve götür Grey.</span></p>

  <p>Bir üniversite, bunu biliyordu, ama gördüğü şeyin bir üniversite olduğunu nereden bildiğini bilmiyordu. Hem buranın New York şehri olduğunu nereden biliyordu, oraya hiç gitmemişti ki, sadece fotoğraflarını görmüştü, ayrıca etrafındaki binaların kampüs binaları olduğunu da biliyordu: ofisler, dershaneler, yemekhaneler ve laboratuvarlar. Bir yolda yürüyordu, aslında yürümüyordu ama her nasılsa hareket ediyordu ve insanlar yanından geçip gidiyorlardı.</p>

  <p><span class="ideitalik">Onları gör.</span></p>

  <p>Kadınlar. New York şehrinin kış soğuğunda genç kadınlar, kalın yün ceketlere sarınmışlardı ve atkıları boğazlarına sımsıkı dolanmıştı, bazıları şapkalıydı, kafalarına geçirilmiş o kubbe gibi başlıkların altından ipek şallar gibi çıkmış gür ve genç saçları, yuvarlak ve pürüzsüz omuzlarına dökülüyordu. Gözleri canlı ve parlaktı. Gülüyorlardı, kitaplarını koltuk altlarında taşıyor veya düz göğüslerine bastırıyorlardı, birbirleriyle hararetle konuşuyorlardı, Grey söylediklerini duyamasa da.</p>

  <p><span class="ideitalik">Güzeller. Güzeller, değil mi Grey?</span></p>

  <p>Sahiden öyleydiler. Güzeldiler. Grey bu hayatı neden hiç yaşamamıştı?</p>

  <p><span class="ideitalik">Yanından geçerlerken onları hissediyor musun, kokularını alıyor musun? Kokularından asla bıkmıyorum. Yürüdükçe arkalarındaki hava mis gibi oluyor. Eskiden öylece durup kokularını içime çekerdim. Sen de alıyorsun, değil mi Grey? Oğlanlar gibiler.</span></p>

  <p>– Oğlanlar.</p>

  <p><span class="ideitalik">Oğlanları hatırlıyorsun, değil mi Grey?</span></p>

  <p>Hatırlıyordu. Oğlanları hatırlıyordu. Okuldan eve yürüyen, sıcaktan terleyen, okul çantaları omuzlarından sarkan, terli gömlekleri üzerlerine yapışan oğlanları; saçlarındaki ve ciltlerindeki ter ve sabun kokusunu ve çantalarının sırtlarına yaslandığı yerde kalan nemli hilali. Ve onlardan birini, geride kalan oğlanı, şimdi kestirmeden gitmek için ara sokağa giren, okuldan evine en kısa yoldan gitmek isteyen oğlanı: O oğlanın cildi bronzdu, siyah saçları ensesine yatırılmıştı, gözleri yere eğikti, cep telefonunda oyun oynadığından başta Grey’i fark etmemişti, arkasından yavaşça yanaşan ve sonra duran kamyoneti. Nasıl da yapayalnız görünüyordu...</p>

  <p><span class="ideitalik">Onu sevmek istedin, değil mi Grey. Bu sevgiyi hissettirmek istedin?</span></p>

  <p>Grey içindeki dev, uyuyan bir şeyin silkinerek harekete geçtiğini hissetti. Eski Grey’in. Boğazına panik yayıldı.</p>

  <p>– Hatırlamıyorum.</p>

  <p><span class="ideitalik">Hatırlıyorsun. Ama sana bir şey yaptılar Grey. O parçanı senden aldılar, sevgi hisseden parçanı.</span></p>

  <p>– Hatırlamıyorum... Yapamam...</p>

  <p><span class="ideitalik">O hâlâ orada Grey. Gizli o kadar. Biliyorum, çünkü o parça benim içimde de gizliydi. Şimdiki halime dönüşmeden önce.</span></p>

  <p>– Şimdiki haline.</p>

  <p><span class="ideitalik">Sen ve ben aynıyız. Ne istediğimizi biliyoruz Grey. Sevgi vermek, sevgi hissetmek. Kızlar, oğlanlar, hepsi aynı. Onları sevmek istiyoruz, onlar da sevilmek istiyorlar. İstiyor musun Grey? Bunu tekrar hissetmek istiyor musun?</span></p>

  <p>İstiyordu. O an bunu anladı.</p>

  <p>– Evet. İstediğim bu.</p>

  <p><span class="ideitalik">Eve gitmeliyim Grey. Göstermek için seni yanımda götürmek istiyorum.</span></p>

  <p>Grey yine gördü, zihninde, etrafında yükseldiğini gördü: Büyük şehrin, New York’un. Dört bir yandaydı, uğulduyordu, vızıldıyordu, enerjileri bütün taşlardan ve tuğlalardan geçiyordu, görünmez bağlantı hatlarından geçerek Grey’in tabanlarına giriyordu. Karanlıktı ve Grey karanlığı muhteşem buldu, ait olduğu bir şeydi. Karanlık içine akıyordu, boğazından geçip ciğerlerine giriyordu, harika ve kolay bir boğulma şekliydi bu. Grey aynı anda her yerde ve hiçbir yerdeydi, manzaranın üstünden değil, içinden geçiyordu, girip çıkıyordu, kendisini soluyan karanlık şehri soluyordu.</p>

  <p>Sonra onu gördü. Oradaydı. Bir kız. Tek başınaydı; okul binalarının; gülen öğrencilerle dolu yatakhanenin; geniş pencereleri buz tutmuş, koridorları sessiz kütüphanenin; boş bir ofisin –ki içinde kulaklıkla Motown dinleyen bir temizlikçi kadın tek başınaydı, yer bezini tekerlekli kovadaki suya sokmak için eğiliyordu– arasındaki yolda yürüyordu. Grey bütün bunları biliyordu, kahkahaları, sessizce ders çalışırken çıkarılan sesleri duyabiliyordu ve raflardaki kitapları sayabiliyordu, kovalı kadının mırıldandığı şarkının sözlerini duyabiliyordu, <span class="ideitalik">ne zaman yanımda olsan... uh-uh... bir senfoni duyuyorum</span> – ve kız yolda ilerlemişti, yalnızdı, hayat doluydu, ışıldıyordu, nabız gibi atıyordu. Dosdoğru Grey’e yürüyordu, rüzgâr yüzünden başını eğmişti, kalın paltosunun altındaki omuzlarını zarifçe kaldırarak Grey’e kucağında bir şey taşıdığını gösterdi. Kız telaşla eve gidiyordu. Öyle yapayalnızdı ki. Geç vakte kadar dışarıda kalmıştı, göğsüne bastırdığı kitapları okumuştu ve şimdi korkuyordu. Grey kız kaçmadan önce ona bir şey söylemek istiyordu. <span class="ideitalik">Bunu seviyor musun, sevdiğin bu mu, sana gününü göstereceğim.</span> Grey yükseliyordu, havalanıyordu, kızın üstüne çöküyordu...</p>

  <p><span class="ideitalik">Sev onu Grey. Al onu.</span></p>

  <p>Sonra midesi bulandı. Sandalyesinde öne sallandı ve midesini tek bir spazmla yere boşalttı: çorba ve salata, pancar turşusu, patates püresi ve jambon. Başı dizlerinin arasındaydı; dudaklarından sarkan uzun bir tükürük ipi sallanıyordu.</p>

  <p>Ne oluyor? Bu ne yahu?</p>

  <p>Yavaşça doğruldu. Zihni açılmaya başladı. S4’teydi. Bir şey olmuştu. Ne olduğunu hatırlayamıyordu. Berbat bir uçma rüyası. Rüyada bir şey yiyordu; tadı hâlâ ağzındaydı. Kan tadı gibiydi. Sonra da kusuvermişti.</p>

  <p><span class="ideitalik">Kustum,</span> diye düşündü ve mide bulantısı hissetti – kötüydü bu. Çok ama çok kötüydü. Nelere dikkat etmesi gerektiğini biliyordu. Kusma, ateş, nöbetler. Hatta durup dururken gelen şiddetli bir hapşırık. Tabelalar her yerdeydi, sadece Şale’de değil kışlada, yemekhanede, hatta tuvaletlerdeydi: “Aşağıdaki semptomlardan herhangi biri varsa <span class="ideitalik">hemen</span> nöbetçi subaya...”</p>

  <p>Richards’ı düşündü. Küçük dans eden ışıklı Richards’ı ve Jack’le Sam’i.</p>

  <p>Hassiktir. Hassiktir hassiktir hassiktir.</p>

  <p>Çabuk olmalıydı. Yerdeki o kusmuk birikintisini kimse görmemeliydi. Kendine sakin olmasını söyledi. Sakin ol Grey, sakin. Saatine baktı: 02.31. Üç buçuk saat daha beklemeyecekti. Ayağa kalkıp kusmuğun etrafından dolanarak kapıyı usulca açtı. Koridora çabucak göz attı: İn cin top oynuyordu. Hızlı olmalıydı, mesele buydu; bir an önce halledip hemen git. Kameraları boşver; Paulson haklıydı muhtemelen – gece gündüz her dakika nasıl seyredebilirlerdi ki? Temizlik dolabından bir saplı bez aldı ve bir kovayı lavaboda doldurup içine bir kap dolusu çamaşır suyu döktü. Onu gören olursa bir şey döktüğünü söyleyebilirdi, bir Dr Pepper ya da bir fincan kahve, gerçi bunlar yasaktı ama millet içiyordu. Dr Pepper dökmüştü. Çok üzgündü. Böyle diyecekti.</p>

  <p>Ayrıca aslında hasta olmadığını biliyordu, anlayabiliyordu, belirtilerden anladığı kadarıyla hasta değildi. Gömleğinin altında terliyordu, ama panik yüzünden. Kovanın dolmasını seyretti ve sonra kovayı derin küvetten kaldırırken klor kokusu yüzüne vurduğunda vücudu ona hasta olmadığını çok net söylüyordu. Kusmasının sebebi başkaydı, rüyadaki bir şeydi. O his hâlâ ağzındaydı, sadece tat değil –ki dilini, genzini ve dişlerini kaplayan fazla sıcak, yapışkan, tatlı bir şeydi–, aynı zamanda dişlerinin parçaladığı ve patlayarak sıvısını saçan yumuşak etin verdiği his. Sanki çürük bir meyveyi ısırmıştı.</p>

  <p>Ecza dolabından aldığı bir rulo kâğıt havlunun birkaç metresini kopardı, büyük dolaptan bir biyotehlike torbasıyla bir çift eldiven aldı ve hepsini hastane arabasına koyup odaya götürdü. Kusmuk bezle silmenin yetmeyeceği kadar fazlaydı, bu yüzden kâğıt havlularla suyunu aldı, büyük parçaları bir araya getirip parmaklarıyla topladı. Hepsini torbaya koyup ağzını sımsıkı bağladı ve ardından yere kovadaki suyu döküp, çemberler çizerek sildi. Terliklerine bulaşmış parçaları da sildi. Ağzındaki tat artık farklıydı, çürük bir şey gibiydi ve ona Bozayı’yı anımsattı, onun nefesi bazen böyle kokardı. Tek kötü yönü buydu, yolda ezilmiş hayvanların bir haftalık leşlerini yedikten sonra karavana dönüp yüzünü Grey’inkine yaklaştırırdı, köpek gülümseyişiyle gülümser, azı dişlerini sergilerdi. Grey onu suçlayamazdı, Bozayı köpekti sonuçta, ama o kokuyu hiç sevmezdi ve şimdi ağzında hissetmeyi de sevmiyordu.</p>

  <p>Soyunma odasında çabucak üstünü değiştirdi, önlüğünü çamaşır kutusuna tıkıştırdı ve asansörle S3’e çıktı. Davis hâlâ oradaydı, sandalyesine yaslanıp ayaklarını masaya koymuştu, dergi okuyordu, botları başındaki küçük kulaklığında çalan bir şarkıya tempo tutuyordu.</p>

  <p>Müzik yüzünden bağırarak “Biliyor musun, bunlara hâlâ niye baktığımı hiç bilmiyorum” dedi. “Ne anlamı var ki? Bu buz topundan asla çıkamayacağım.”</p>

  <p>Davis ayaklarını yere indirdi ve dergiyi kaldırıp kapağını Grey’e gösterdi: Birbirlerine dolanmış iki çıplak kadın, ağızları açıktı ve dillerinin uçları birbirine dokunuyordu. Derginin adı <span class="ideitalik">Hoteez</span>’di. Grey kadınların dillerini kas dilimlerine benzetti, şarküteri dolabında buza konulacak türden bir şey gibiydiler. Bir görüntü yine midesinin bulanmasına yol açtı.</p>

  <p>“Ha, doğru ya” dedi Davis, Grey’in yüz ifadesini görünce. Kulaklığı çıkardı. “Sizler böyle şeyleri sevmezsiniz. Pardon.” Davis öne eğilip burnunu kıvırdı. “İğrenç kokuyorsun dostum. Bu <span class="ideitalik">ne</span>?”</p>

  <p>“Bozuk bir şey yedim galiba” dedi Grey ihtiyatla. “Gidip biraz uzanmam gerek.”</p>

  <p>Davis kaygıyla irkildi; masayı iterek geri çekildi, Grey’le arasındaki mesafeyi açtı. “Öyle konuşma sakın.”</p>

  <p>“Yemin ederim hepsi bu.”</p>

  <p>“Ulu Tanrım, Grey.” Askerin gözleri panikle, faltaşı gibi açılmıştı. “Bana ne yapmaya çalışıyorsun? Ateşin filan var mı?”</p>

  <p>“Altı üstü kustum. Aşağıda. Çok yedim galiba. Biraz yatayım geçer.”</p>

  <p>Davis bir an düşündü, Grey’i kaygıyla süzerek. “Eh, yemek yiyişini gördüm Grey. Hepinizin. Ağzınıza öyle tıkıştırmamalısınız. Ve şu kadarını söyleyeyim ki iyi görünmüyorsun. Kusura bakma ama bok gibi görünüyorsun. Bunu cidden bildirmeliyim.”</p>

  <p>Grey o katı kilitlemek zorunda kalacaklarını biliyordu. Yani Davis de burada kısılı kalacaktı. Kendisinin başına ne geleceğiniyse bilmiyordu. Düşünmek istemiyordu. Hasta değildi, o kadarını biliyordu. Ama kendisinde bir terslik vardı. Daha önce de kötü rüyalar görmüştü, ama hiçbiri onu kusturmamıştı.</p>

  <p>“<span class="ideitalik">Emin</span> misin?” dedi Davis ısrarla. “Yani, cidden bir terslik olsa bana söylerdin değil mi?”</p>

  <p>Grey başıyla onayladı. Gövdesinden aşağı bir ter damlası süzüldü.</p>

  <p>“Amma boktan bir gün yahu.” Davis pes etmişçesine iç geçirdi. “Tamam, bekle.” Grey’e asansör anahtarını attı ve belindeki telsizi aldı. “Bu kıyağımı unutma, tamam mı?” Telsize konuştu. “Ben üçüncü seviyedeki nöbetçi? Bir yedek işçiye ihtiyacımız var...”</p>

  <p>Ama Grey kalıp dinlemedi. Asansöre binip gitti.</p>
</body>
</html>
