<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_42"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Yirmi dokuz<br class="calibre3" /></h2>

  <p>Hane Halkı Başkanı Sanjay Patal her şeyin yıllar önce başladığını söyleyebilirdi. Rüyalarla başlamıştı.</p>

  <p>Kızla ilgili rüyalar değil: Onu hiç rüyasında görmediği kesindi. En azından kesin gibiydi. Hiçlikten Gelen Kız –ona herkes öyle diyordu, Yaşlı Chou bile; bu tabir sadece bir sabah içinde kızın ismi oluvermişti– aralarına karanlığın kanlı canlı bir varlık olarak doğurduğu bir hayalet gibi gelmişti. Varlığı, varlığının imkânsızlığını çürütüyordu. Sanjay Patal kendi zihnini araştırmıştı, ama orada kıza rastlayamamıştı; ne kendisi olarak bildiği, Sanjay Patal olarak bildiği yönünde, ne de diğerinde: gizli, rüya gören yönünde.</p>

  <p>Kendini bildi bileli bu duyguyu hissediyordu. İçinde bambaşka bir insanın, apayrı bir ruhun barındığını hissediyordu. Bu ruhun bir ismi ve şarkı söyleyen bir sesi vardı: <span class="ideitalik">Benim ol. Ben seninim, sen de benimsin ve birlikte varlıklarımızın toplamından fazlasıyız.</span></p>

  <p>Sanjay Sığınak’ta geçirdiği Küçüklüğünden beri o rüyayı görüyordu. Çoktan yok olmuş bir dünyayı görüyordu ve kendi içinde bir ses şarkı söylüyordu. Bir bakıma diğer rüyalar gibiydi, sesler ve ışık ve duyumlar vardı. Bir mutfakta sigara içen şişman bir kadın görüyordu. Kadın geniş, pelte gibi, mağaramsı ağzına yiyecek tıkıştırırken telefonla konuşuyordu; telefon tuhaf bir nesneydi, bir ucundan konuşuluyor ve diğer ucundan dinleniyordu. Sanjay her nasılsa bu nesnenin ne olduğunu, telefon olduğunu biliyordu ve böylece gördüğü şeyin sadece rüya olmadığını anlamıştı. Bir vizyondu gördüğü. Önceki Zaman’a dair bir vizyon. Ve içindeki şarkı söyleyen ses, gizemli ismini söylüyordu: <span class="ideitalik">Ben Babcock’ım.</span></p>

  <p><span class="ideitalik">Ben Babcock’ım. Biz Babcock’ız.</span></p>

  <p><span class="ideitalik">Babcock. Babcock. Babcock.</span></p>

  <p>O zamanlar Babcock’ı bir çeşit hayali arkadaş olarak görürdü – sanki rol yapma oyunu oynuyorlardı, ama oyun hiç bitmiyordu. Babcock hep yanındaydı, Büyük Oda’da ve avluda; Sanjay yemek yerken ve geceleri yatağına yatarken Babcock hep yanındaydı. O rüyada olanlar, diğer salakça ve çocukça rüyalarda olanlardan, örneğin yıkanmaktan veya lastiklerin üstünde oyun oynamaktan ya da bir sincabın fındık yemesini seyretmekten farklı gelmiyordu. Babcock rüyalarında bazen bunları görüyordu, bazen Önceki Zaman’daki şişman bir kadını, bazense anlamsız şeyleri.</p>

  <p>Çok eskiden bir gün Büyük Oda’da diğer çocuklarla birlikte çember şeklinde otururken Öğretmen’in <span class="ideitalik">Arkadaşlığın ne anlama geldiğini konuşalım,</span> dediğini hatırlıyordu. Çocuklar öğle yemeklerini yeni yemişlerdi; Sanjay her yemek sonrasındaki gibi kendini sıcacık ve uykulu hissediyordu. Diğer Küçükler gülüyor ve çene çalıyorlardı, ama Sanjay öyle şeyler yapmıyordu, öyle bir çocuk değildi, söz dinlerdi ve sonra Öğretmen onları susturmak için el çırpmıştı ve Sanjay’e dönmüştü, çünkü Sanjay çok usluydu, uslu tek çocuk oydu ve Öğretmen ona dönmüştü, yüzünde armağan verecekmiş gibi bir ifade vardı, muhteşem bir armağan veriyordu, ilgisini veriyordu ve demişti ki: <span class="ideitalik">Söylesene Küçük Sanjay, arkadaşların kimler?</span></p>

  <p>“Babcock” diye karşılık vermişti.</p>

  <p>Bunu düşünmeden söylemişti; ağzından kendiliğinden çıkıvermişti. Bu gizli ismi söylemekle hata ettiğini hemen anlamıştı. Yüksek sesle söylenince, ifşa edilince önemsizleşmiş gibiydi. Öğretmen kararsızca kaşlarını çatmış, bir şey anlamamıştı. Babcock? diye yinelemişti. Doğru mu duymuştu? Sanjay o zaman Babcock’ı herkesin tanımadığını anlamıştı, elbette tanımıyorlardı, tanıdıklarını nereden çıkarmıştı ki? Babcock özel ve mahrem bir şeydi, sadece Sanjay’e aitti ve ismini öyle düşüncesizce söylemek, sırf göze girmek ve iyi çocuk olmak için söylemek bir hataydı. Hatadan da öte, bir ihlaldi. Bu ismi söylemek özelliğini ortadan kaldırmak demekti. <span class="ideitalik">Babcock kim Küçük Sanjay?</span> Sonraki berbat sessizlikte –bütün çocuklar konuşmayı kesmişlerdi, bu yabancı sözcük dikkatlerini çekmişti– Sanjay birinin kıkırdadığını işitmişti; hatırladığı kadarıyla Demo Jaxon’dı, Sanjay ondan o zamanlar bile nefret ederdi – ve sonra başkaları kıkırdamıştı peş peşe, alaycı sesler oturan çocuklar çemberine bir ateşten sıçrayan kıvılcımlar gibi yayılmıştı. Demo Jaxon: İlk gülen oydu elbette. Sanjay de İlk Aile’dendi, ama Demo öyle bir davranıyordu ki, o rahat ve kaygısız gülümsemesiyle kendini öyle kolayca sevdiriyordu ki, sanki ikinci ve daha da özel bir kategori vardı, İlkin İlki kategorisi vardı ve buna sadece kendisi, Demo Jaxon dahildi.</p>

  <p>Ama Sanjay en çok Raj’ın tavrına üzülmüştü. Sanjay’den iki yaş küçük olan Küçük Raj’ın Sanjay’e saygı göstermesi gerekirdi, çenesini kapalı tutması gerekirdi, ama o da kahkahalara katılmıştı. Sanjay’in solunda bağdaş kurmuş halde oturuyordu –Demo ise Sanjay’in tam karşısındaydı– ve Sanjay kardeşinin Demo’ya çabucak, soran gözlerle bakıp onay beklemesini dehşetle seyretmişti. <span class="ideitalik">Görüyor musun?</span> diyordu Raj’ın gözleri. <span class="ideitalik">Bak, ben de Sanjay’le dalga geçebiliyorum, görüyor musun?</span> Öğretmen yine el çırpıyor, düzeni sağlamaya çalışıyordu; Sanjay çabucak bir şeyler yapmazsa artık kendisiyle hep dalga geçileceğini biliyordu. Yemeklerde, ışıklar söndükten sonra ve avluda, Öğretmen uzaklaştığında hep bir ağızdan <span class="ideitalik">Babcock! Babcock! Babcock!</span> diye bağıracaklardı. Kötü bir sözcükmüş gibi. <span class="ideitalik">Sanjay’in küçük Babcock’ı var!</span></p>

  <p>Ne söylemesi gerektiğini biliyordu.</p>

  <p>“Çok pardon Öğretmen’im. Demo diyecektim. Arkadaşım Demo.” Karşısında oturan –tüm Jaxonlar gibi– siyah saçlı, inci dişli ve fıldır fıldır gözlü çocuğa en samimi gülümsemesini sergilemişti. Bunu Raj yapabiliyorsa, kendisi de yapabilirdi. “En iyi arkadaşım Demo Jaxon.”</p>

  <p>Onca yıldan sonra o günü anımsamak tuhaftı. Demo Jaxon iz bırakmadan ortadan kaybolmuştu, Willem’la Raj da; o ikindi vakti o çemberde oturan çocukların yarısı ya ölmüş ya da dönüşmüşlerdi. Çoğunun işi Karanlık Gece’de bitmişti; geri kalanlarsa zamanla, kendilerine özgü şekillerde ortadan kaybolacaklardı. Sanki o grup azar azar kemiriliyordu, yeniyordu; hayat böyleydi işte, insanı yiyip bitirirdi. Aradan öyle çok sene geçmişti ki –zamanın geçişi de bir çeşit mucizeydi– ve Babcock yanından hiç ayrılmamıştı. İçinden gelen bir ses gibiydi, usulca yön gösteren, her zaman sözcüklerle konuşmasa da arkadaşı yokken arkadaşlık eden bir ses. Babcock dünyaya dair bir histi. Sanjay Sığınak’taki o günden beri kimseye Babcock’tan bahsetmemişti.</p>

  <p>Babcock’ın uyandırdığı his ve rüyalar zamanla değişmişti, başka bir şeye dönüşmüştü. Artık Önceki Zaman’daki kadını nadiren görüyordu. (Bu arada Sanjay’in o tuhaf gecede Fener Kulesi’nde <span class="ideitalik">ne</span> işi vardı? Artık hatırlamıyordu.) Geçmişi değil geleceği görüyordu ve bu gelecekteki kendi yerini, başlangıcını görüyordu. Bir şey olacaktı, büyük bir şey. Sanjay tam olarak ne olacağını bilmiyordu. Koloni sonsuza dek direnemezdi, Demo’yla Joe Fisher bu konuda haklıydılar; günün birinde ışıklar sönecekti. Günleri sayılıydı. Ordu yoktu, bitmişti, geri gelmeyecekti; Ordu’dan hâlâ medet uman birkaç kişi vardı, ama Sanjay Patal onlardan biri değildi. Gelen her ne ise, Ordu değildi.</p>

  <p>Sanjay tüfekleri biliyordu elbette. Tüfekler sır sayılmazdı pek. Raj’dan duymamıştı; Raj’ın Demo’yu kendisine yeğlemesine şaşırmasa da hayal kırıklığına uğramıştı. Ama Raj Mimi’ye söylemişti, Mimi de Gloria’ya söylemişti –Ray’in geveze, dedikoducu karısı bir sırrı beş saniyeden fazla tutamazdı; bir Ramirez’di ne de olsa– ve Gloria, Demo Jaxon’ın sırra kadem basmasından, belinde bir bıçak bile taşımadan Sur kapısından gizlice çıkıp gitmesinden birkaç gün sonra kahvaltıda her şeyi anlatıvermişti, bunları sana söylemem doğru mu emin değilim demişti.</p>

  <p>On iki sandık dolusu, demişti Gloria sesini alçaltarak; yüzü hevesli bir öğrencinin içtenliğiyle parlıyordu. Santralde, bir duvarın ardında. Gıcır gıcır, yepyeni tüfekler. Demo’yla Raj’ın ve diğerlerinin bir askeri sığınaktan getirdikleri <span class="ideitalik">Ordu</span> tüfekleri. Bu önemli mi? diye sormuştu Gloria. Sanjay’e söylemekle iyi mi etmişti? Kaygısı numaraydı; gözleriyse gerçeği söylüyordu. Gloria o tüfeklerin ne anlama geldiğini biliyordu. Evet, demişti Sanjay, kafasını emme basma tulumba gibi sallayarak. Evet, önemli olabilir. Bence bu mesele aramızda sır olarak kalsın. Bana söylediğin için sağ ol Gloria.</p>

  <p>Sanjay tüfeklerden başkalarının da haberdar olduğunu tahmin etmişti. O sabah dosdoğru Mimi’ye gitmişti ve tüfeklerden kimseye bahsetmemesi gerektiğini net bir dille söylemişti. Ama öyle bir meseleyi sır olarak tutmak imkânsızdı elbette. Zander kesin biliyordu; santralde yaşıyordu. Yaşlı Chou da biliyordu herhalde, çünkü Demo ona her şeyi anlatırdı. Soo, Jimmy ve Willem’ın kızı Dana bilmiyorlardı muhtemelen. Ama başka bilenler de vardı mutlaka –örneğin Theo Jaxon– ve onlar kimlere söylemişlerdi kim bilir? Kimlere Gloria’nın o sabah kahvaltıda yaptığı gibi fısıldayıp “Sana önemli bir sır vereceğim” demişlerdi? Yani mesele tüfeklerin gizli kalması değildi, sırrın ne zaman ve hangi koşullarda açığa çıkacağıydı ve –Sanjay bu dersi Sığınak’taki o sabah öğrenmişti– kimin kiminle arkadaş olduğuydu.</p>

  <p>Sanjay bu yüzden Mausami’nin Nöbetçilik’i bırakmasını istemişti, onun Theo Jaxon’dan uzakta olmasını istemişti.</p>

  <p>Mausami doğduğundan beri Sanjay şunu biliyordu: O her şeyin sebebiydi. Evet, son zamanlarda bile Sanjay’in bazen bir oğlu olmadığına hayıflandığı, bunun hayatını eksik kıldığını hissettiği doğruydu. Ama Gloria artık çocuk doğuramazdı; bir sürü düşükten ve sahte alarmdan sonra menopoza girmişti. Mausami’nin doğumuna kadarki süreç zor geçmişti –Gloria’nın neredeyse sürekli kanaması olmuştu– ve iki ıstırap dolu gün boyunca karısının çaresiz iniltilerini Hastane’nin dış odasından dinleyen Sanjay’e bu bir insanın asla dayanamayacağı bir şey gibi gelmişti.</p>

  <p>Ama Gloria dayanmıştı. Başını ellerinin arasında tutarak oturan, saatlerce beklemekten ve koğuştan gelen korkunç sesler yüzünden sersemlemiş olan Sanjay’e kızını getiren kişi Prudence Jaxon olmuştu tuhaf bir şekilde. Sanjay artık hem çocuğun, hem de Gloria’nın öleceğini, yapayalnız kalacağını düşünüyordu; sarmalanmış bebeği alırken başta durumu kavrayamamıştı, Prudence’ın ona bebeğinin ölüsünü getirdiğini sanmıştı. <span class="ideitalik">Bir kız,</span> diyordu Prudence, <span class="ideitalik">sağlıklı bir kız.</span> O zaman bile Sanjay, kucağında bu yeni ve tuhaf şeyi tutarken, söylenenleri başta anlayamamıştı. <span class="ideitalik">Kızın oldu Sanjay.</span> Sonra Sanjay bezi açıp da kızın yüzünü, şaşırtıcı insaniliğini, minik ağzını, seyrek ve siyah saçlarını ve zarif, pörtlemiş gözlerini görünce hayatında ilk kez sevgi hissettiğini anlamıştı.</p>

  <p>Sonra kızını neredeyse kaybediyordu. Kızın Theo Jaxon’a, babasına çok benzeyen o adama ilgi duyması acı bir ironiydi; Mausami bunu babasından ve Gloria’dan gizlemek için elinden geleni yapmıştı, babası üzülmesin diye. Ama Sanjay olanları görebiliyordu. Dolayısıyla tam kızının Theo’yla evlenmeye karar verdiğini duymayı beklerken, Gloria’dan haberi alıp rahatlamıştı. Mausami, Galen Strauss’la evlenecekti! Gerçi Sanjay, seçme şansı olsa, Galen’ı yeğlemezdi – kesinlikle yeğlemezdi. Daha iriyarı birini yeğlerdi, Hollis Wilson ya da Ben Chou gibi. Ama Galen, Theo Jaxon değildi, önemli olan buydu; bir Jaxon değildi ve Mausami’yi sevdiğini herkes biliyordu. Sanjay bu sevginin özünde bir zayıflık, hatta âcizlik bulunmasını kabullenebilirdi.</p>

  <p><br class="chapter" /></p>

  <p>Öğleyin Hastane’de dururken, kıza bakarken bunları düşünüyordu. Hiçlikten Gelen Kız’a bakarken. Sanki hayatındaki bütün meseleler, Mausami, Babcock, Gloria, tüfekler ve diğerleri bu imkânsız, gizemli kızda birleşmişti.</p>

  <p>Kız uyuyor gibiydi. Veya uykuya <span class="ideitalik">benzer</span> bir haldeydi. Sanjay, Sara’yla Jimmy’yi dış odaya sepetlemişti; Ben’le Galen ön kapıda nöbet tutuyorlardı. Nedense kızı tek başına incelemek istemişti. Kızın yarasının ağır olduğu belliydi; Sara’dan duyduğu her şey Sanjay’i kızın kurtulamayacağına inanmaya itiyordu. Ama karşısında kapalı gözlerle, kımıldamadan, yüzünde herhangi bir mücadele ya da sıkıntı belirtisi olmadan, göğsü inip kalkmadan yatan kıza bakarken, onun göründüğünden daha dayanıklı olduğunu düşünüyordu ister istemez. Bir Nöbetçi’nin okuyla vurulmuştu: öyle bir yara bırakın küçük bir kızı, yetişkin bir adamı bile öldürürdü. Kız kaç yaşındaydı? On altı? On üç? Göründüğünden genç miydi, yaşlı mıydı? Kızı temizlemek için elinden geleni yapan Sara ona yıkanmaktan kış grisine dönmüş bir sabahlık giydirmişti; sabahlığın sol kolu rahatsız edici bir şekilde boştu ve sarkıyordu, sanki içinde görünmez bir uzuv vardı. Sabahlığın önü açık olduğundan, kızın göğsündeki kalın yün sargı ve soluk beyaz ensesinin dibine kadar yükselmiş zayıf omzu görünüyordu. Vücudu kadın vücudu değildi, kalçaları ve göğsü bir oğlanınki gibi dardı, sabahlığın yıpranmış eteğinin altındaki bacaklarıysa bir tayınkiler gibi parlaktı ve bir ergenin boğumlu dizlerine sahipti. Böyle dizlerde çocuklarda rastlanan türden yara izleri, salıncaktan düşünce veya avluda oynarken açılmış bir iki yaranın izini görmemek şaşırtıcıydı.</p>

  <p>Ve cildi, diye düşündü Sanjay, kızın dizlerine, sonra kollarına ve nihayet yüzüne bakar, onu bir kez daha tamamen incelerken. Beyaz değildi, solgun değildi; yaydığı donuk ışığı bu iki sözcük de ifade etmiyordu. Sanki tonunun açıklığı renginin kaçmasından değildi. Açık bir cilt rengi var, diye düşündü Sanjay. Oysa güneşte kalmış kısımlar daha koyu renkliydi, elleriyle kolları ve yüzü; yanaklarında ve burnunda soluk çiller vardı. Sanjay, Mausami’nin de küçükken böyle çilli olduğunu anımsayınca babacan bir şefkat duydu.</p>

  <p>Kızın giysileri ve sırt çantası yakılmıştı, ama daha önce Hane Halkı üyeleri kalın eldivenler giyerek çantanın kanlı muhteviyatını incelemişlerdi. Sanjay ne umduğunu bilmiyordu, ama umduğunu bulamamıştı. Sırt çantası sıradan yeşil kanvastandı, belki de Ordu malıydı? Bazı eşyaların –bir çakı, bir konserve açacağı, bir kalın sicim yumağı– gerçekten faydalı olduğunda hemfikir olmuşlardı, ama çoğu işe yaramaz gibiydi, anlamları belirsizdi. Şaşılacak kadar pürüzsüz bir taş; güneşte ağarmış bir kemik parçası; boş madalyonlu bir kolye; gizemli bir ismi olan, <span class="ideitalik">Charles Dickens Bir Noel Şarkısı Resimli Edisyon</span> diye bir kitap. Ok bu kitabı delip geçmişti; sayfalar kızın kanını emip şişmişlerdi. Yaşlı Chou, Önceki Zaman’da Noel’in bir çeşit toplanma günü olduğunu, İlk Gece’ye benzediğini anımsamıştı. Ama aslında kimse bilmiyordu.</p>

  <p>Kızın hikâyesini ancak kendisinden öğrenebilirlerdi. Bir sessizlik kabarcığının içinde yatan bu Hiçlikten Gelen Kız’dan. Buraya gelmesinden çıkarılacak sonuç belliydi: Dışarıda hâlâ yaşayan insanlar vardı. Bu insanlar her kimseler ve her neredeyseler, kendilerinden birini, savunmasız bir kızı çölde tek başına bırakmışlardı ve kız bir şekilde buraya gelmişti. Aslında bu iyi bir haberdi ve milletin kutlama yapması gerekirdi, oysa kızın gelişinden bu yana saatler geçmiş olmasına karşın insanlar kaygılı bir suskunluğa bürünmüşlerdi. Sanjay tek bir kişinin bile <span class="ideitalik">Yalnız değiliz. Çıkan sonuç bu. Dünya ölü bir yer değilmiş,</span> dediğini duymamıştı.</p>

  <p>Öğretmen yüzünden, diye düşündü. Mesele sadece Öğret-men’in ölmesi değildi; Sığınak’tan çıkıldığı gün Öğretmen’in anlattıklarıydı. İnsanlar genellikle geçmişi anımsayınca, serbest bırakılmalarının öyküsünü anlatırken gülerlerdi. <span class="ideitalik">O kadar abarttığıma inanamıyorum!</span> derlerdi. <span class="ideitalik">Nasıl ağladığımı görmeliydiniz!</span> Sanki çocuk hallerinden, şefkatle ve anlayışla yaklaşılması gereken o masum yaratıklardan değil de bambaşka birilerinden, uzaktan baktıkları ve biraz komik buldukları birilerinden bahsediyorlardı. Aslında haklıydılar: Dünyanın ölümün kol gezdiği bir yer olduğunu öğrendikten sonra, çocuk halinizin sizinle alakası yokmuş gibi geliyordu. Sanjay’in hayatının en kötü deneyimlerinden biri, Mausami’nin serbest bırakıldığı günkü yüz ifadesini, yüzündeki acıyı görmek olmuştu. Bazı insanlar asla kendilerini toparlayamıyorlardı –hayatı umursamaz hale geliyorlardı– ama çoğu devam etmenin bir yolunu buluyordu. Umudu bir şişeye koyup rafa kaldırmanın, sonra da hayatın içindeki görevlerini yerine getirmenin bir yolunu buluyorlardı. Sanjay, Gloria ve hatta Mausami böyle yapmışlardı; hepsi.</p>

  <p>Ama şimdi bu kız vardı. Bütün gerçeklerle çelişiyordu. Bir insanın –savunmasız bir çocuğun– karanlıktan çıkıp gelmesi yaz ortasında kar yağması kadar rahatsız ediciydi. Sanjay kendi gözleriyle görmüştü, başkaları da, Yaşlı Chou, Walter Fisher, Soo, Jimmy ve diğerleri: herkes. Bu <span class="ideitalik">imkânsızdı</span>; <span class="ideitalik">mantıksızdı.</span> Umut insana acı verirdi ve kız işte buydu. Acı veren bir umuttu.</p>

  <p>Genzini temizledi –ne kadar zamandır öylece durup kıza bakıyordu?– ve konuştu.</p>

  <p>“Uyan.”</p>

  <p>Karşılık gelmedi. Ama Sanjay kızın gözkapaklarının ardında hafif kıpırtılar görür gibi oldu. Bu kez daha yüksek sesle konuştu:</p>

  <p>“Beni duyabiliyorsan hemen uyan.”</p>

  <p>Düşünce zinciri arkasından gelen bir ses tarafından bölündü. Sara perdeden geçip odaya girdi, peşinde Jimmy ile.</p>

  <p>“Lütfen Sanjay. Bırak dinlensin.”</p>

  <p>“Bu kadın tutuklu Sara. Bilmemiz gereken şeyler var.”</p>

  <p>“Tutuklu filan değil, o bir <span class="ideitalik">hasta.</span>”</p>

  <p>Sanjay tekrar kızı inceledi. “Can çekişiyormuş gibi görünmüyor.”</p>

  <p>“Can çekişip çekişmediğini bilmiyorum. Onca kan kaybettikten sonra yaşaması mucize. Şimdi gider misin lütfen? Bir sürü kişi girip çıkıyor, kız enfeksiyon kapacak.”</p>

  <p>Sanjay, Sara’nın ne kadar bitkin olduğunu görebiliyordu; kadının saçları terli ve dağınıktı, gözleri yorgunluktan baygınlaşmıştı. Herkes için uzun bir gün olmuştu ve daha da uzayacaktı. Yine de kadının yüzü otoriterdi; burada kuralları koyan oydu.</p>

  <p>“Uyanırsa bana haber verir misin?”</p>

  <p>“Evet dedim ya.”</p>

  <p>Sanjay perdenin yanında duran Jimmy’ye döndü. “Tamam. Gidelim.”</p>

  <p>Ama adam karşılık vermedi. Kıza bakıyordu – gözlerini ayırmadan.</p>

  <p>“Jimmy?”</p>

  <p>Adam bakışlarını kızdan ayırdı. “Ne dedin?”</p>

  <p>“Gidelim dedim. Sara’yı rahat bırakalım da işini yapsın.”</p>

  <p>Jimmy hafifçe kafa sallayıp onayladı. “Kusura bakma. Dalmışım.”</p>

  <p>“Biraz uyumalısın” dedi Sara. “Sen de Sanjay.”</p>

  <p>Sundurmaya çıktılar; orada nöbet tutan Ben’le Galen sıcaktan terlemişlerdi. Daha önce bir kalabalık toplanmıştı, insanlar Yürüyen’i görmek istiyorlardı, ama Ben’le Galen onları uzaklaştırmayı başarmışlardı. Vakit öğleni geçiyordu; ortalıkta birkaç kişi vardı sadece. Sanjay yolun karşı tarafındaki maskeli, ağır çizmeli bir AH ekibinin kovalar taşıyarak Sığınak’a, Büyük Oda’yı tekrar yıkamaya gittiğini gördü.</p>

  <p>“Nedir bilmiyorum” dedi Jimmy. “Ama o kızda bir şey var... Gözlerini gördün mü?”</p>

  <p>Sanjay şaşırdı. “Gözleri kapalıydı Jimmy.”</p>

  <p>Jimmy sundurmanın zeminine kısık gözlerle düşürdüğü bir şeyi ararcasına bakıyordu. “Düşününce evet, <span class="ideitalik">kapalıydı</span> galiba” dedi. “Ama öyleyse neden bana baktığını düşündüm?”</p>

  <p>Sanjay bir şey demedi. Saçma bir soruydu bu. Ama yine Jimmy’nin söylediklerinden etkilenmişti. Kıza bakarken onun da kendisine baktığını yoğun bir şekilde hissetmişti.</p>

  <p>Diğer iki adama baktı. “Siz ikiniz onun neden bahsettiğini biliyor musunuz?”</p>

  <p>Ben omuz silkti. “Hiçbir fikrim yok. Belki de kız senden hoşlanmıştır Jimmy.”</p>

  <p>Jimmy hışımla döndü. Terden parlayan yüzünde panik vardı. “Ciddi olur musun lütfen? İçeri gir de ne demek istediğimi gör. Çok tuhaf diyorum sana.”</p>

  <p>Ben’in hemen baktığı Galen öylesine omuz silkmekle yetindi. “Uçanlar adına” dedi Ben, “şakaydı yahu. Ne kızıyorsun?”</p>

  <p>“Komik değildi ama. Sen neye gülüyorsun Galen?”</p>

  <p>“Ben mi? Ben bir şey demedim.”</p>

  <p>Sanjay sabırsızlandığını hissetti. “Siz üçünüz kesin artık. Jimmy, içeri kimse girmeyecek. Anlaşıldı mı?”</p>

  <p>Jimmy uysalca kafa salladı. “Elbette. Nasıl istersen.”</p>

  <p>“Ciddiyim. Kim olursa olsun.”</p>

  <p>Sanjay, Jimmy’nin yüzüne bir an daha baktı. Adamın Soo Ramirez gibi olmadığı belliydi; Alicia gibi de değildi. Ona bu görevi vermesinin sebebi tam da bu muydu?</p>

  <p>“Pabuç’u ne yapalım?” diye sordu Jimmy. “Yani onu cidden dışarı atmayacağız, değil mi?”</p>

  <p>Çocuk, diye düşündü Sanjay bezgince. Caleb Jones şu an düşünmek istediği en son şeydi. Caleb krizin ilk birkaç saatinde gerekli netliği sağlamıştı; insanların öfkelerini yöneltecek bir hedefe ihtiyaçları vardı. Ama şimdi, gündüz vakti, çocuğu dışarı atmak ileride herkesin pişmanlık duyacağı zalimce, anlamsız bir eylem olur gibi gelmeye başlamıştı. Hem o çocukta mangal gibi yürek vardı. Suçlamalar okunurken Hane Halkı’nın karşısında dimdik durmuştu ve suçu hiç duraksamadan üstlenmişti. Bazen hiç umulmadık insanların cesur olduğu anlaşılabiliyordu ve Caleb Jones adlı pense bunlardan biriydi.</p>

  <p>“Başında bir Nöbetçi dursun o kadar.”</p>

  <p>“Peki ya Sam Chou?”</p>

  <p>“Ona ne olmuş?”</p>

  <p>Jimmy duraksadı. “Millet konuşuyor Sanjay. Sam, Milo ve bazı başka insanlar. Pabuç’u dışarı atmaktan bahsediyorlar.”</p>

  <p>“Bunu nereden duydun?”</p>

  <p>“Ben duymadım. Galen duymuş.”</p>

  <p>“Bana da <span class="ideitalik">başkası</span> söyledi<span class="ideitalik">”</span> dedi Galen. “Kip söyledi. Ailesinin evindeyken konuşmaları duymuş.”</p>

  <p>Kip bir koşucuydu, Milo’nun en büyük oğluydu. “Eee? Ne söyledi?”</p>

  <p>Galen bu meseleyle bir ilgisi olmadığını belirtircesine, kararsızca omuz silkti. “Sam diyormuş ki, biz Pabuç’u dışarı atmazsak o atacakmış.”</p>

  <p>Tahmin etmeliydim, diye düşündü Sanjay. İnsanların başlarına buyruk hareket etmelerine şu an hiç ihtiyacı yoktu. Ama tanıdığı en halim selim insanlardan biri olan Sam’in öyle düşüncesizce davranması çok tuhaftı. Sam seralarla ilgilenirdi, seralarla bir Chou ilgilenmişti hep; bezelyelere, havuçlara ve marullara evcil hayvanlarmış gibi davrandığı söylenirdi. Bir sürü Küçük’ü olduğu içindi herhalde. Sanjay ne zaman baksa Sam kutlama cilası dağıtıyordu ve Diğer Sandy’nin karnı yine burnunda oluyordu sanki.</p>

  <p>“Ben, o senin kuzenin. Böyle bir şey duydun mu?”</p>

  <p>“Nasıl duyabilirim ki? Sabahtan beri buradayım.”</p>

  <p>Sanjay onlara hapishanedeki Nöbetçileri iki katına çıkarmalarını söyleyip yola indi. Ortalık cidden çok sessiz, diye düşündü. Kuşlar bile ötmüyordu. Aklına yine o kıza bakarken gözetlendiğini hissetmesi geldi. Sanki uyuyan kızın tatlı yüzünün –sahiden <span class="ideitalik">tatlıydı,</span> bebeksi bir tatlılığı vardı; Mausami’nin Küçüklük halini, Büyük Oda’daki yatağına tırmanmasını ve Sanjay’in üstüne eğilip iyi geceler öpücüğü vermesini beklemesini hatırlatıyordu–, inik gözkapaklarının, yumuşak etten yapılma o perdelerin ardındaki zihni odada Sanjay’i aramıştı. Jimmy haksız değildi; kızda sahiden bir tuhaflık vardı. Gözlerinde.</p>

  <p>“Sanjay?”</p>

  <p>Sanjay düşüncelere dalmış olduğunu fark etti. Dönünce karşısında, en üst basamakta duran Jimmy’yi buldu; Jimmy gözlerini kısmıştı ve hevesle öne eğilmişti, bir şey söylemek üzereydi.</p>

  <p>“Eee?” Sanjay’in ağzı birden kurudu. “Ne var?”</p>

  <p>Adam konuşmak için ağzını açtı, ama sesi çıkmadı; başaramıyor gibiydi.</p>

  <p>“Hiç” dedi Jimmy sonunda, gözlerini kaçırarak. “Sara haklı. Biraz uyusam iyi olacak.”</p>
</body>
</html>
