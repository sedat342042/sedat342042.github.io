<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_66"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Elli üç<br class="calibre3" /></h2>

  <p>“Theo.”</p>

  <p>Theo yine mutfaktaydı. Çekmece açıktı; içindeki bıçak ışıldıyordu. Beşiğinde yatan bir bebek gibiydi.</p>

  <p>“Haydi Theo. Bak, tek yapman gereken şey bıçağı alıp kadını öldürmek. Onu öldürürsen bütün bunlar bitecek.”</p>

  <p>O ses. İsmini bilen ses, uykusunda ve uyanıkken sanki başının içinde dolanan ses. Zihninin bir kısmı mutfaktaydı, diğer kısmıysa hücredeydi, günlerdir içinde olduğu hücredeydi, uykuya direniyordu, rüyaya direniyordu.</p>

  <p>“Bu çok mu zor yahu? Yoksa kendimi iyi ifade edemiyor muyum?”</p>

  <p>Theo gözlerini açtı; mutfak ortadan kayboldu. Theo yatağın kenarında oturuyordu. Her gün içine tuvaletini yaptığı pis kokulu delikli, kapılı hücresinde. Hangi gündeydi, hangi aydaydı, hangi yıldaydı kim bilir. Sanki bütün hayatı burada geçmişti.</p>

  <p>“Theo? Beni dinliyor musun?”</p>

  <p>Theo dudaklarını yalayınca kan tadı aldı. Dilini mi ısırmıştı? “Ne istiyorsun?”</p>

  <p>Kapının ardındaki adam iç geçirdi. “Şunu itiraf etmeliyim Theo. Seni takdir ediyorum. Bu kadar dayanan çıkmamıştı hiç. Sanırım rekor sende.”</p>

  <p>Theo bir şey demedi. Ne anlamı vardı ki? O ses sorularını yanıtlamıyordu hiç. Hatta belki de öyle bir ses yoktu. O sesi hayal ettiğini düşünüyordu bazen.</p>

  <p>“Bazıları o yaşlı kaltağı deşme işini abartıyorlar.” Adam tüyler ürpertici bir şekilde güldü; bu ses bir çukurun dibinden gelmişti sanki. “İnan bana, hayal bile edemeyeceğin şeyleri yapan insanlar gördüm.”</p>

  <p>Uykusuzluğun insan beynini bu kadar etkileyebilmesi korkunçtu. Yeterince uyumazsanız, ne kadar yorgun olursanız olun beyniniz bir şekilde kalkıp ortalıkta dolanabiliyordu –uyanık kalmak için soğuk taş zeminde kaslarınız yanana kadar şınav ve mekik çekiyordunuz, kendinizi tokatlıyor ve tırmalıyordunuz– ve kısa süre sonra uykuda mı yoksa uyanık mı olduğunuzu bilemez hale geliyordunuz. Her şey birbirine karışıyordu. Acıya benzer bir histi – ama daha kötüydü, çünkü acıyan vücudunuz değildi; zihninizdi ve zihniniz sizdiniz. Acıya dönüşüyordunuz.</p>

  <p>“İnan bana Theo. Böyle yapmamalısın. Sonun hiç iyi olmaz.”</p>

  <p>Theo yine uykuya dalmaya başladığını hissetti. Tırnaklarını avucuna sertçe batırdı. <span class="ideitalik">Uyanık. Kal. Theo.</span> Çünkü uyanık kalmaktan daha kötü şeyler olduğunu biliyordu.</p>

  <p>“Eninde sonunda herkes pes eder; ben o kadar söylüyorum Theo.”</p>

  <p>“Neden ismimi söyleyip duruyorsun?”</p>

  <p>“Efendim? Bir şey mi sordun Theo?”</p>

  <p>Theo yutkununca yine kan tadı aldı; ağzının tadı berbattı. Başı ellerinin arasındaydı. “İsmim. Durmadan söylüyorsun.”</p>

  <p>“Dikkatini çekmeye çalışıyorum o kadar. Kusura bakma ama son birkaç gündür pek kendinde değilsin.”</p>

  <p>Theo bir şey demedi.</p>

  <p>“Tamam” diye devam etti ses. “İsmini söylememi istemiyorsun. Sebebini anlamadım ama benim için sakıncası yok. Konuyu değiştirelim. Alicia hakkında ne düşünüyorsun? O kız özel bence.”</p>

  <p>Alicia? Ses Alicia’dan mı bahsediyordu? Bu mümkün değildi. Ama ses mümkün olmayan şeyler söyleyip duruyordu zaten.</p>

  <p>“Anlattıklarından yola çıkarak Mausami’den hoşlanırım sanmıştım” diye devam etti ses neşeyle. “Küçük sohbetimizde. Ondan hoşlanacağıma emindim. Ama kızıl saçlılara bayılırım.”</p>

  <p>“Kimden bahsettiğini bilmiyorum. Dedim ya. O insanları tanımıyorum.”</p>

  <p>“Theo, seni <span class="ideitalik">çapkın.</span> Alicia’yla da mı yattığını söylüyorsun? Ve Mausami’yle o hamileyken mi yattın?”</p>

  <p>Oda sarsıldı sanki. “Ne dedin?”</p>

  <p>“Aaa, pardon. Bilmiyor muydun? Bak şimdi şaşırdım işte; sana söylememiş demek. Senin Mausami var ya Theo.” Ses şarkı söylercesine yükseldi. “Karnında mini minnacık bir bebek taşıyor.”</p>

  <p>Theo odaklanmaya çalışıyordu. Söylenenleri anlayabilmek için. Ama beyni ağırdı, öyle ağırdı ki, sözcüklerin üstünden kayıp gittiği büyük ve kaygan bir taş gibiydi.</p>

  <p>“Biliyorum, biliyorum” diye devam etti ses. “Ben de çok şaşırmıştım. Ama Lish’e geri dönelim. Sakıncası yoksa şunu sorayım: Yatakta hangi pozisyonu seviyor? Domalırken aya uluyan kızlardanmış gibi geldi bana. Ne diyorsun Theo? Yanılıyorsam söyle.”</p>

  <p>“Ben... bilmiyorum. İsmimi söylemeyi kes.”</p>

  <p>Sessizlik. “Tamam. Madem öyle istiyorsun. Yeni bir isme ne dersin? Mesela: Babcock.”</p>

  <p>Theo’nun zihni kasıldı. Kusacağını sandı. Midesi bomboş olmasa kusardı.</p>

  <p>“İşte şimdi zurnanın zırt dediği yere geldik. Babcock’ı biliyorsun, değil mi Theo?”</p>

  <p>Diğer tarafta, rüyanın diğer tarafında olan şeydi o. On İki’den biri. Babcock.</p>

  <p>“O... nedir?”</p>

  <p>“Yapma, akıllı adamsın sen. Cidden bilmiyor musun?” Hevesli bir duraksama. “Babcock... sensin.”</p>

  <p><span class="ideitalik">Ben Theo Jaxon’ım</span> diye düşündü Theo, içinden dua okurcasına. <span class="ideitalik">Ben Theo Jaxon’ım, ben Theo Jaxon’ım, Demetrius’la Prudence Jaxon’ın oğluyum. İlk Aile’denim. Ben Theo Jaxon’ım.</span></p>

  <p>“O sensin. O benim. O herkes, en azından buralarda. Onun yerel tanrımız olduğunu düşünmek hoşuma gidiyor. Eski tanrılar gibi değil o. Yeni bir tanrı. Hep birlikte rüyada gördüğümüz bir rüya tanrısı. Haydi beraber söyleyelim Theo. <span class="ideitalik">Ben. Babcock’ım.</span>”</p>

  <p><span class="ideitalik">Ben Theo Jaxon’ım. Ben Theo Jaxon’ım. Mutfakta değilim. Bıçaklı mutfakta değilim.</span></p>

  <p>“Sus, sus” diye yalvardı Theo. “Saçmalıyorsun.”</p>

  <p>“İşte yine bir şeyleri <span class="ideitalik">anlamlandırmaya</span> çalışıyorsun. Kendini <span class="ideitalik">bırakmalısın</span> Theo. Dünyamız son yüzyıldır saçma sapan zaten. Babcock bir şeyleri anlamlı bulmakla ilgili değil. Babcock <span class="ideitalik">var,</span> o kadar. Tıpkı Biz gibi. Tıpkı Çokluk gibi.”</p>

  <p>Theo konuşabildi. “Çokluk.”</p>

  <p>Ses şimdi daha hafifti. Kapının ardından Theo’ya yumuşak dalgalar halinde geliyordu, onu uykuya çağırıyordu. Kendini bırakıp uyumaya.</p>

  <p>“Evet Theo. Çokluk. Biz. Babcock’ın Biz’i. Yapmalısın Theo. Uslu çocuk olup gözlerini kapamalısın ve o yaşlı kaltağı delik deşik etmelisin.”</p>

  <p>Theo yorgundu, öyle yorgundu ki. Sanki vücudu gözlerini kapatıp uyuma ihtiyacının etrafında eriyordu, sıvılaşıyordu. Ağlamak istiyordu ama dökecek gözyaşı kalmamıştı. Yalvarmak istiyordu ama ne için yalvaracağını bilmiyordu. Mausami’nin yüzünü düşünmeye çalıştı, ama gözleri yine kapanmıştı; gözkapaklarının kapanmasına izin vermişti ve düşüyordu, rüyanın içine düşüyordu.</p>

  <p>“Sandığın kadar kötü değil. Başta biraz mücadele oluyor. Yaşlı kadının hakkını teslim etmek gerek, iyi direniyor. Ama sonunda, göreceksin.”</p>

  <p>Ses yukarıda bir yerdeydi, mutfağın sıcak sarı ışığının içinden geçerek aşağı süzülüyordu. Çekmece, bıçak. Sıcaklık ve koku ve Theo’nun göğsündeki kasılma, boğazını tıkayan sessizlik ve kadının boynundaki yumuşak yer, kımıldayan katmanlar. <span class="ideitalik">Sana söylüyorum, çocuk doğuştan salak değil.</span> Dayak <span class="ideitalik">yiye yiye salaklaştı.</span> Theo elini bıçağa uzatıyordu, bıçak elindeydi.</p>

  <p>Ama şimdi rüyada yeni biri vardı. Küçük bir kız. Masada oturuyordu, kucağında yumuşak görünen küçük bir nesne duruyordu: bir oyuncak hayvan.</p>

  <p>– Bu Peter, dedi küçük kız çocuksu sesiyle, Theo’ya bakmadan. Benim tavşanım.</p>

  <p>– O Peter değil. Peter’ı tanıyorum.</p>

  <p>Ama küçük kız aslında küçük bir kız değildi, güzel bir kadındı, uzun boyluydu ve çok hoştu, siyah bukleleri yüzünün iki yanında kıvrılmış eller gibiydi ve Theo artık mutfakta değildi. Kütüphanedeydi, o korkunç odadaydı, içerisi ölüm kokuyordu, pencerelerin altında sıra sıra uzanan yatakların her birinde bir çocuk vardı ve viraller geliyordu; merdiveni çıkıyorlardı.</p>

  <p>– Yapma, dedi artık bir kadın olan kız. Oturduğu mutfak masası her nasılsa kütüphaneye gelmişti ve Theo kızın aslında hiç güzel olmadığını gördü; kızın yerinde yaşlı, bilge görünüşlü, dişsiz, saçları hayalet beyazı bir kadın oturuyordu.</p>

  <p>– Kadını öldürme Theo.</p>

  <p><span class="ideitalik">Hayır.</span></p>

  <p>Theo birden uyandı; rüya kabarcık gibi patladı. “Öldür...meyeceğim.”</p>

  <p>Ses gürledi. “Lanet olsun, bunu bir <span class="ideitalik">oyun</span> mu sanıyorsun? Seçme şansın var mı sanıyorsun?”</p>

  <p>Theo bir şey demedi. Neden onu öldürmüyorlardı ki?</p>

  <p>“Eh, tamam öyleyse arkadaşım. İstediğin gibi olsun.” Ses son bir kez hayal kırıklığıyla iç geçirdi. “Sana bir haberim var. Bu oteldeki tek konuk değilsin. Şimdiki kısım pek hoşuna gitmeyecek sanırım.” Theo botların gitmek için dönerken yere sürtündüklerini işitti. “Senin için büyük umutlarım vardı. Ama bir şey fark etmez herhalde. Çünkü bizim olacaklar Theo. Maus, Alicia ve diğerleri. Hepsi öyle ya da böyle bizim olacak.”</p>
</body>
</html>
