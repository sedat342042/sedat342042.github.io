<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_74"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Altmış bir<br class="calibre3" /></h2>

  <p>O gün ve ertesi gün boyunca beklediler. Geride tek bir bölük kalınca kamp tuhaf bir şekilde boş ve ıssız gelmeye başlamıştı. Amy ile Sara artık garnizonda istedikleri gibi gezinmekte serbesttiler, ama gidecek yer yoktu, beklemekten başka yapacak şey de yoktu. Amy öyle derin bir sessizliğe bürünmüştü ki Peter onun sesini duymuş olduğundan şüpheye düşmüştü; kız bütün gün çadırındaki yatağında, gözlerinde yoğun bir dikkatle oturuyordu. Sonunda Peter kendini tutamayıp ona dışarıda neler olduğunu bilip bilmediğini sordu.</p>

  <p>Amy alçak sesle yanıt verdi; Peter’a bakıyordu, ama onu görmüyor gibiydi. “Kayboldular. Ormanda kayboldular.”</p>

  <p>“Kim Amy? Kim kayboldu?”</p>

  <p>Amy, Peter’ı ancak o zaman fark etti sanki, bulunduğu yere geri döndü. “Yakında yola çıkacak mıyız Peter?” diye sordu tekrar. “Yakında yola çıkmak istiyorum da.” Hülyalı bir gülümseme. “Kardan melekler yapmak için.”</p>

  <p>Kafa karıştırıcıdan da öteydi bu; delirticiydi. Peter ilk kez ona gerçekten kızdı. Hayatında ilk kez kendini bu kadar âciz hissediyordu, kararsızlığı yüzünden burada çakılıp kalmıştı. Günler önce yola çıkmalıydılar; şimdiyse kapana kısılmışlardı. Peter, Alicia’nın güvende olup olmadığını bilmeden gidemezdi. Kadınlar çadırından hışımla çıktı ve ortalıkta dolanarak zaman öldürmeyi sürdürdü. Başkalarıyla konuşmaya çalışmadı, onlardan uzak durdu. Gökyüzü bulutsuzdu, ama doğudaki dağların doruklarında buzlar ışıldıyordu. Garnizondan asla ayrılamayacaklar gibi gelmeye başlamıştı.</p>

  <p>Sonra, üçüncü günün sabahı motor seslerini duydular. Peter merdivenden iskeleye çıktı; orada bölük komutanı Eustace dürbünle güneye bakıyordu. Sadece Eustace onlarla konuşmaya tenezzül etmişti, hep az ve öz konuşsa da.</p>

  <p>“Onlar” dedi Eustace. “En azından bir kısmı.”</p>

  <p>“Kaç kişi?” diye sordu peter.</p>

  <p>“İki bölük galiba.”</p>

  <p>Sur kapısından giren askerler kirli ve bitkindi; yenilmişlik abidesiydiler. Alicia aralarında yoktu. En arkadan gelen Binbaşı Greer yine at sırtındaydı. Hollis’le Michael çadırlarından dışarı fırlayıp gelmişlerdi. Şaşkın görünen Greer atından indi ve konuşmadan önce kana kana su içti.</p>

  <p>“İlk biz mi geldik?” diye sordu Peter’a. Nerede olduğunu pek bilmiyor gibiydi.</p>

  <p>“Alicia nerede?” diye sordu Peter.</p>

  <p>“Tanrım, her şey ters gitti. Lanet olası yamacın tamamı göçtü. Her taraftan saldırdılar. Etrafımız tamamen çevriliydi.”</p>

  <p>Peter kendine daha fazla hâkim olamadı. Greer’ı omuzlarından tuttu ve binbaşıyı gözlerine bakmaya zorladı. “Alicia nerede, söylesene be adam!”</p>

  <p>Greer karşı koymadı. “Bilmiyorum Peter. Üzgünüm. Karanlıkta dağıldık. Alicia, Vorhees’le birlikteydi. Buluşma noktasında bir gün bekledik ama gelmediler.”</p>

  <p>Peter’ın beklemeyi sürdürmesi gerekecekti; dayanılmazdı bu, çileden çıkarıcıydı. Hayatında ilk kez kendini bu kadar güçsüz hissediyordu. Az sonra sur kapısından bir haykırış geldi.</p>

  <p>“İki bölük daha!”</p>

  <p>Peter yemekhanede kaygıyla oturuyordu. Dışarı fırlayıp sur kapısına vardığında, ilk kamyon içeri giriyordu. Patlayıcıları taşıyan kamyondu; kasasındaki vincin boş kancası sallanıyordu. Yirmi dört adam; üç bölüğün adamlarından geriye iki bölüklük asker kalmıştı. Peter adamların hissiz yüzlerinin arasında Alicia’yı aradı.</p>

  <p>“Er Donadio! Er Donadio’ya ne olduğunu bilen var mı?”</p>

  <p>Yoktu. Herkes aynı öyküyü anlatıyordu: Bomba patlamıştı, ayaklarının altındaki toprak yarılmıştı, viraller dışarı fırlamışlardı, herkes çil yavrusu gibi dağılmıştı, karanlıkta kaybolmuşlardı.</p>

  <p>Bazıları Vorhees’in öldüğünü gördüklerini, bazılarıysa Mavi Birlik’le birlikte olduğunu söylüyordu. Ama Alicia’yı gören olmamıştı.</p>

  <p>Gün uzadıkça uzadı. Peter kimseyle konuşmadan tören alanında dolanıyordu. Artık komuta Greer’daydı. Peter’la kısaca konuşup ona umudunu yitirmemesini söyledi. General işini bilirdi; o birliği sağ salim geri getirebilecek bir kişi varsa, Curtis Vorhees’ti. Ama Peter, Greer’ın da kimsenin dönmeyeceğine inanmaya başladığını yüzünden anladı.</p>

  <p>Karanlığın çökmesiyle birlikte Peter’ın umutları tükendi. Çadıra gitti; orada Hollis’le Michael iskambil oynuyorlardı. İçeri girince ikisi de başlarını kaldırıp baktılar.</p>

  <p>“Zaman geçsin diye” dedi Hollis.</p>

  <p>“Bir şey demedim.”</p>

  <p>Peter yatağına uzanıp üstüne battaniye çekti; çamurlu botlarını çıkarma zahmetine girmemişti. Kirliydi, bitkindi; son birkaç saati bir çeşit transta geçirmişti sanki. Günlerdir doğru dürüst yemek yememişti, ama karnını doyurmayı düşünmesi imkânsızdı. Soğuk bir rüzgâr –bir kış rüzgârı– çadırın duvarlarını sarsıyordu. Peter’ın uykuya dalmadan önceki son düşüncesi, Alicia’nın ona söylediği son söz oldu: <span class="ideitalik">Git buradan.</span></p>

  <p>Uzaktan gelen bir çığlık, birden uyanıp doğrulmasına yol açtı. Hollis’in başı çadır kapısından içeri girdi.</p>

  <p>“Kapıda birileri var.”</p>

  <p>Peter battaniyeyi yana atıp dışarıya, projektör ışıklarına fırladı. Şüphe duymuyordu artık, emindi ve tören alanının yarısını kat ettiğinde, kendisini neyin beklediğini biliyordu.</p>

  <p>Alicia. Alicia dönmüştü.</p>

  <p>Sur kapısında duruyordu. Peter ona yaklaşırken önce Alicia’yı yalnız sandı. Ama toplanmış adamların arasından ite kaka geçerken, çamurda diz çökmüş ikinci bir asker gördü. Bu adam Muncey idi. Bilekleri önden bağlanmıştı. Peter projektörlerin ışığında adamın yüzünün terden parladığını görebiliyordu. Adam titriyordu, ama soğuktan değil; ellerinden biri kanlı bir bezle sarmalanmıştı.</p>

  <p>İkisinin etrafı askerlerle çevrilmişti, herkes uzak duruyordu. Saygılı bir sessizlik çökmüştü. Greer, Alicia’ya yaklaştı.</p>

  <p>“General?”</p>

  <p>Alicia hayır anlamında kafa salladı.</p>

  <p>Er kanlı elini gövdesinden uzakta tutarak hızlı hızlı soluyordu. Greer adamın karşısında çömeldi. “Onbaşı Muncey.” Sesi hafifti, yatıştırıcıydı.</p>

  <p>“Emret komutanım.” Muncey dudaklarını yavaşça yaladı. “Özür dilerim komutanım.”</p>

  <p>“Sorun değil evlat. Sen görevini layıkıyla yerine getirdin.”</p>

  <p>“Beni ısıran drakı nasıl ıskaladım bilmiyorum. Köpek gibi ısırdı, sonra da Donadio onu gebertti.” Elini Alicia’ya doğru kaldırdı. “Onu savaşırken görseniz, kız olduğunu anlayamazsınız. Yaramı bandajlayıp beni buraya getirmesini istedim; umarım kızmamışsınızdır.”</p>

  <p>“Bunu istemek hakkın Muncey. Seferberlik Ordusu’nun bir askeri olarak hakkın.”</p>

  <p>Muncey o zaman üç tane şiddetli spazm geçirdi. Dudakları dışarı doğru kıvrılınca dişlerinin arasındaki boşluklar sergilendi. Peter askerlerin gerildiklerini hissetti; etrafındaki herkes elini bilinçsizce bıçağına attı. Ama yaralı askerin karşısında çömelen Greer irkilmedi.</p>

  <p>“Eh, buraya kadarmış” dedi Muncey spazmlar geçince. Peter adamın gözlerinde korku değil, sakin bir kabullenmişlik görüyordu sadece. Adamın yüzü solmuştu, rengi lavabodan akan su gibi çekilivermişti. Bağlı ellerini kaldırıp alnının terini kanlı bezle sildi. “Ecel eninde sonunda geliyor. Sorun olmazsa bıçak kullanılmasını istiyorum Binbaşı. Bıçağın saplandığını hissetmek istiyorum.”</p>

  <p>Greer başıyla onayladı. “Sen iyi bir adamsın Muncey.”</p>

  <p>“Sorun olmazsa Donadio’nun yapmasını istiyorum. Annem hep derdi ki, seni kim getirirse onunla dans etmelisin; Donadio bana iyilik etti, geri getirdi. Buna mecbur değildi.” Artık gözlerini kırpıştırıyordu, akan terler yüzünden. “Size hizmet etmek bir şerefti efendim. Generale de. Bunu söylemek için geldim. Ama artık şu işi halletsek iyi olur Binbaşı.”</p>

  <p>Greer ayağa kalkıp geri çekildi. Herkes hazırola geçti. Greer hepsine seslendi:</p>

  <p>“Bu adam Seferberlik Ordusu’nun bir askeridir! Onbaşı Muncey’yi selamlayın. Selam olsun...”</p>

  <p>“Selam olsun!”</p>

  <p>“Selam olsun...”</p>

  <p>“Selam olsun!”</p>

  <p>“Selam olsun...”</p>

  <p>“Selam olsun!”</p>

  <p>Greer bıçağını çekip Alicia’ya verdi. Alicia’nın yüzü sakindi, duygusuzdu: Görevini yapan bir askerin yüzüydü. Bıçağı tutup Muncey’nin karşısında diz çöktü; adam artık başını eğmişti ve bekliyordu, bağlı elleri kucağında gevşek duruyordu. Alicia başını öne uzatıp alnını Muncey’nin alnına değdirdi. Peter onun dudaklarının kımıldadığını, adama bir şeyler mırıldandığını gördü. Peter dehşet duymuyordu, şaşkındı sadece. Yaşadıkları o an donmuş gibiydi, olay akışının parçası değildi, sabit ve eşsizdi – dönüşü olmayan bir sınırdı. Önemi sadece Muncey’nin ölecek olmasından kaynaklanmıyordu.</p>

  <p>Bıçak neredeyse Peter’ın olup biteni anlamasına fırsat kalmadan saplandı; Alicia elini indirdiğinde bıçak Muncey’nin göğsüne kabzasına kadar saplanmış haldeydi. Adamın gözleri açıktı, iri ve nemliydi, dudakları aralıktı. Alicia şimdi adamın yüzünü şefkatle ellerinin arasına almıştı. “Güle güle git Muncey” dedi. “Güle güle git.” Adamın ağzından kan sızıyordu. Son bir nefes aldı, havayı göğsünde tuttu; sanki içinde tuttuğu hava değil çok daha fazlasıydı – özgürlüğün, bütün dertlerden kurtulmanın, her şeyin sona ermesinin tatlı tadıydı. Sonra can verdi ve öne kapaklanırken Alicia onu tutup garnizonun çamurlu toprağına yavaşça yatırdı.</p>

  <p><br class="chapter" /></p>

  <p>Peter ertesi gün ve ondan sonraki gün Alicia’yı görmedi. Ona Greer’la mesaj yollamayı düşündü, ama ne diyeceğini bilemedi. Aslında gerçeği biliyordu: Alicia gitmişti. İçinde Peter’a yer olmayan bir hayata girmişti.</p>

  <p>General Vorhees dahil olmak üzere toplam kırk altı adam kaybetmişlerdi. Bazıları ölmeyip dönüştürülmüş olmalıydı; askerler arama ekiplerinin gönderilmesinden bahsediyorlardı. Ama Greer hayır demişti. Üçüncü Tabur’la buluşacaklarsa yakında yola çıkmaları gerekiyordu. Yetmiş iki saat sonra yola çıkacaklarını bildirmişti.</p>

  <p>İkinci günün sonunda kamp neredeyse tamamen toplanmıştı. Yiyecekler, silahlar, teçhizat, yemekhane hariç bütün büyük çadırlar – hepsi götürülmeye hazırdı. Projektörler, artık çoğu boş olan büyük yakıt tankerleri ve bir Humvee geride bırakılacaktı. Tabur iki grup halinde güneye gidecekti: Küçük bir atlı keşif kolu Alicia’nın önderliğinde önden gidecekti, geri kalanlarsa onları kamyonlarla ve yaya olarak takip edeceklerdi. Alicia artık subaydı. Pek çok asker öldüğünden (iki tanesi hariç bütün bölük komutanları da ölmüştü) saflar seyrelmişti, ayrıca Greer onun savaşta gösterdiği başarıyı göz önüne almıştı. Alicia artık Teğmen Donadio’ydu.</p>

  <p>Greer, Sara’yla Amy’nin tecrit edilmeleri emrini iptal etmişti; insan insandır, demişti, şu noktada kılı kılı yaracak halimiz yok. Akında birçok asker yaralanmıştı; çoğu ufak tefekti, kesikler ve çizikler ve burkulmalardı, ama bir askerin köprücük kemiği kırılmıştı, iki askerse (Sancho’yla Withers) patlamada feci şekilde yanmışlardı. Taburun iki tabip subayı öldürüldüğünden Sara, Amy’nin yardımıyla yaralılarla ilgileniyordu, onları güneye yapılacak yolculuğa elinden geldiğince hazırlıyordu. Peter’la Hollis, işleri iki büyük teçhizat çadırının içindekileri gözden geçirip eleyerek, geride bırakılacak şeyleri kampın çeşitli yerlerine kazılmış yeraltı sığınaklarına götürmek olan paketleme ekiplerine atanmışlardı. Michael garajdan pek çıkmıyordu; kışlada uyuyordu ve yemeklerini diğer makinistlerle birlikte yiyordu. İsmi bile değişmişti artık, herkes ona Bijon diyordu.</p>

  <p>Tahliye meselesi hâlâ sonuçlanmamıştı. Peter henüz Greer’a bir yanıt vermemişti, çünkü ne diyeceğini bilmiyordu. Diğerleri –Sara, Hollis, Michael, hatta Amy bile, suskun ve içe kapanık tavrıyla– bekliyorlardı, ona karar vermesi için zaman tanıyorlardı. Bu konuyu açmamaları, bekledikleri gerçeğini iyice bariz kılıyordu. Veya belki de Peter’dan uzak duruyorlardı. Her halükârda, garnizonun güvenliğini terk etmek artık eskisinden de tehlikeli görünüyordu. Greer madendeki yuvaya yapılan saldırıdan sonra artık ormanın herhalde drak kaynadığını söyleyerek uyarıda bulunmuştu; belki de, demişti, gelecek yaz dönmeyi beklemeniz daha akıllıca olur. Üstleriyle konuşup onları doğru düzgün bir sefere çıkmaya ikna ederdi. O dağda her ne varsa epeydir var, demişti Greer. Bir yıl daha bekleyebilir herhalde.</p>

  <p>Alicia’nın dönmesinden sonraki ikinci günün akşamında Peter çadırına girince Hollis’in yatağında tek başına oturduğunu gördü. Adam omuzlarına bir kışlık parka asmıştı; kucağında bir gitar vardı.</p>

  <p>“Onu nereden buldun?”</p>

  <p>Hollis gitarı aylakça tıngırdatıyordu, yüzü dikkatliydi. Başını kaldırıp gülümsedi; gür sakalı artık yanaklarının yarısına kadar çıkmıştı. “Makinistlerden birinden aldım. Michael’ın arkadaşı.” Ellerine hohlayıp birkaç nota daha çaldı; Peter bu melodiyi biliyordu sanki. “Çalmayalı o kadar uzun zaman oldu ki unutmuşum.”</p>

  <p>“Çalabildiğini bilmiyordum.”</p>

  <p>“Aslında pek çalamıyorum. Arlo çalardı hep.”</p>

  <p>Peter onun karşısındaki yatağa oturdu. “Devam et. Bir şey çal.”</p>

  <p>“Pek bir şey hatırlamıyorum. Bir iki şarkı sadece.”</p>

  <p>“Öyleyse onu çal. Bir şey çal işte.”</p>

  <p>Hollis omuz silkti; ama adamın bu istekten hoşlandığı belliydi. “Seni uyarmadığımı söyleme.”</p>

  <p>Hollis gitarın akordunu yaptıktan sonra çalmaya başladı. Peter duyduğu şarkıyı başta tanıyamadı: Arlo’nun Sığınak’taki Küçüklere çaldığı komik, uydurma bir şarkıydı, ama biraz farklıydı. Aynısıydı ama aynısı değildi. Hollis çalınca şarkı daha derin ve anlamlı, kederli geliyordu. Peter yatağına uzanıp kendini müziğe bıraktı. Şarkı bittikten sonra bile ezginin göğsünün içinde bir hasretin yankısı gibi sürdüğünü hissetti.</p>

  <p>“Benim için sorun değil” dedi. Derin bir soluk aldı, gözlerini çadırın sarkık tavanına dikti. “Sara’yla sen o konvoyla gitmelisiniz. Michael da. Sara onsuz gitmez herhalde.” Hollis bir şey demeyince Peter dirseklerinin üstünde doğrulup arkadaşına baktı. “Gerçekten sorun değil Hollis, ciddiyim. Bunu yapmanızı istiyorum.”</p>

  <p>“Buraya geldiğimizde Vorhees bir şey demişti. Adamlarının ettikleri yeminden bahsetmişti. Haklıydı. Ben artık bu işi beceremiyorum, eskiden becerebildiğim de tartışılır ya. Sara’yı gerçekten seviyorum Peter.”</p>

  <p>“Açıklama yapmana gerek yok. İkiniz adına sevindim. Elinize böyle bir fırsat geçmesine sevindim.”</p>

  <p>“Sen ne yapacaksın?” diye sordu Hollis.</p>

  <p>Yanıt belliydi. Yine de söylenmesi gerekiyordu. “Buraya yapmaya geldiğimiz şeyi.”</p>

  <p>Tuhaftı. Peter kendini üzgün hissediyordu, ama başka bir his de duyuyordu. Huzur duyuyordu. Sonunda karar vermişti; artık serbestti. Babasının son yolculuğundan önceki gece böyle hissedip hissetmediğini merak etti. Peter çadırın kış rüzgârıyla sarsılan tavanına bakarken Theo’nun elektrik santralindeki o gece, kontrol odasında hep birlikte oturup cila içerlerken söylediklerini hatırladı. <span class="ideitalik">Babamız ölmek için gitmedi. Öyle sananlar onu hiç tanımamış demektir. Gitti çünkü gerçeği</span> bilmemeye <span class="ideitalik">daha fazla dayanamadı.</span> Peter şimdi gerçeğin huzurunu hissediyordu ve buna memnundu, çok memnundu.</p>

  <p>Çadırın duvarlarının ardından jeneratör gürültülerinin, Greer’ın surda nöbet tutan adamlarının bağrışmalarının geldiğini duyuyordu. Bir gece sonra ortalıkta çıt çıkmayacaktı.</p>

  <p>“Seni vazgeçirmem imkânsız, değil mi?” diye sordu Hollis.</p>

  <p>Peter hayır anlamında kafa salladı. “Bana bir iyilik yapın yeter.”</p>

  <p>“Ne istersen.”</p>

  <p>“Peşimden gelmeyin.”</p>

  <p><br class="chapter" /></p>

  <p>Binbaşıyı eskiden Vorhees’in olan çadırda buldu. Peter’la Greer, Alicia döndüğünden beri pek konuşmamışlardı; başarısız akından sonra binbaşının üstüne kasvet çökmüştü sanki ve Peter ondan uzak durmuştu. Binbaşının canının sadece komutanlığın zorlukları yüzünden sıkılmadığını biliyordu. İki adamla uzun saatler geçiren Peter, aralarındaki bağın derinliğini görmüştü. Greer şimdi yas tutuyordu, yitirdiği dostunun yasını tutuyordu.</p>

  <p>Çadırda bir lamba yanıyordu.</p>

  <p>“Binbaşı Greer?”</p>

  <p>“Gir.”</p>

  <p>Peter içeri girdi. Odun sobası odayı ısıtmıştı; kamuflaj pantolonu ve zeytuni bir tişört giymiş olan binbaşı, Vorhees’in masasında oturuyordu, lamba ışığında bazı sayfaları düzenliyordu. Yerde, ayaklarının dibinde, çeşitli eşyayla yarısına kadar dolu olan açık bir dolap duruyordu.</p>

  <p>“Jaxon. Ben de ne zaman geleceksin diye merak ediyordum.” En üstte üç insanın, bir kadınla iki genç kızın resimlerini taşıyan bir kâğıt vardı. Öyle ustaca bir çizimdi ki Peter başta onu Önceki Zaman’dan kalma bir fotoğraf sandı. Ama sonra bir karakalem resim olduğunu fark etti. Belden yukarısı çizilmiş bir portre; alt kısım silikleşerek yok oluyordu. Kadının kucağındaki kız en fazla üç yaşındaydı, yumuşak bebek yanakları vardı; kardeşinden sadece bir iki yaş büyük olan diğer kızsa ikisinin arkasında duruyordu, kadının sol omzunun üstünden bakıyordu. Greer önündeki yığından başka sayfalar çekip çıkardı: Yine aynı şekilde duran aynı üç kişi.</p>

  <p>“Bunları Vorhees mi çizmişti?”</p>

  <p>Greer başıyla onayladı. “Curt çoğumuzun tersine hayatı boyunca askerlik yapmamıştı. Seferberlik Ordusu’na katılmadan önce bir hayatı vardı, bir karısı ve iki küçük kızı vardı. Tuhaf gelecek ama çiftçiydi.”</p>

  <p>“Onlara ne oldu?”</p>

  <p>Greer omuz silkerek yanıtladı. “Herkese eninde sonunda olan şey.”</p>

  <p>Peter eğilip çizimleri tekrar inceledi. Her ayrıntının ne kadar özenle kotarıldığını görebiliyordu. Kadının buruk gülümseyişi; küçük kızın, annesininki gibi iri ve parlak gözleri; büyük kızın ani bir esintiyle havalanmış saçları. Anımsanmış bu rüzgârın havalandırdığı, küle benzer gri tozlar sayfanın yüzeyinde salınıyordu hâlâ.</p>

  <p>“Bütün bunları unutmamak için çizdi herhalde” dedi Greer.</p>

  <p>Peter birden utandı. Bu çizimler, general için ne ifade ederlerse etsinler, mahremdi. “Bunları bana neden gösterdiğinizi sorabilir miyim Binbaşı?”</p>

  <p>Greer resimleri özenle toplayıp bir karton dosyaya yerleştirdikten sonra ayaklarının dibindeki dolaba koydu. “Birisi bana demişti ki, seni hatırlayan birileri olduğu sürece bir parçan yaşamayı sürdürür. Artık onlar senin de belleğindeler.” Dolabı kapatıp boynundan aldığı bir anahtarla kilitledikten sonra sandalyesine yaslandı. “Ama beni görmeye bu yüzden gelmedin, değil mi? Kararını verdin.”</p>

  <p>“Evet efendim. Yarın sabah gidiyorum.”</p>

  <p>“Eh.” Adam düşünceli bir edayla kafa salladı, bunu tahmin etmişti. “Beşiniz mi yoksa tek sen mi?”</p>

  <p>“Hollis’le Sara sizinle gelecekler. Michael da, gerçi bunu henüz bilmiyor olabilir.”</p>

  <p>“Yani sırf ikiniz. Sen ve o gizemli kız.”</p>

  <p>“Amy.”</p>

  <p>General tekrar başıyla onayladı. “Amy.” Peter, Greer’ın onu vazgeçirmeye çalışmasını bekledi, ama adam bunun yerine “Atımı alın” dedi. “İyi bir attır, sizi yarı yolda bırakmaz. Kapıdaki nöbetçilere söylerim, geçmenize izin verirler. Silaha ihtiyacınız var mı?”</p>

  <p>“Ne verebilirseniz.”</p>

  <p>“Öyleyse nöbetçilere silah da bırakırım.”</p>

  <p>“Sağ olun efendim. Her şey için teşekkürler.”</p>

  <p>“Elimden geldiğince yardım etmek isterim.” Greer kucağında kavuşturduğu ellerine baktı. “Bunun büyük ihtimalle intihar olduğunu biliyorsun, değil mi? O dağa tek başınıza çıkmanın. Bunu söylemek zorundayım.”</p>

  <p>“Olabilir. Ama aklıma gelen en iyi fikir bu.”</p>

  <p>Aralarında sessiz bir iletişim oldu bir an. Peter, Greer’ın sakinliğini, kararlılığını özleyeceğini düşündü.</p>

  <p>“Eh, vedalaşalım öyleyse.” Greer kalkıp elini uzattı. “Kerrville’e gelirsen beni bul. Sonunu öğrenmek isterim.”</p>

  <p>“Neyin sonunu?”</p>

  <p>Binbaşı Peter’ın elini bırakmadan gülümsedi. “Rüyanın sonunu Peter.”</p>

  <p><br class="chapter" /></p>

  <p>Kışlada ışık yanıyordu; Peter kanvas duvarların ardından gelen mırıltıları duyabiliyordu. Çalınacak doğru düzgün bir kapı yoktu. Ama Peter yaklaşırken içeriden bir asker, parkasına sarınarak çıktı. Wilco dedikleri adamdı; makinistlerden biriydi.</p>

  <p>“Jaxon.” Adam şaşırmış gibiydi. “Bijon’u arıyorsan başka makinistlerle birlikte tankerdeki benzini boşaltıyor. Ben de şimdi oraya gidiyordum.”</p>

  <p>“Lish’i arıyorum.” Wilco boş boş bakınca Peter daha net konuştu. “Teğmen Donadio’yu.”</p>

  <p>“Bence seni...”</p>

  <p>“Geldiğimi söyle yeter.”</p>

  <p>Wilco omuz silkerek çadıra döndü. Peter içeride konuşuluyor mu diye kulak kabarttı. Ama bütün sesler kesilmişti birden. Bekledikçe Alicia’nın geleceğinden şüpheye düşmeye başladı. Ama sonra Alicia çadırdan çıktı.</p>

  <p>Değişmiş göründüğünü söylemek pek doğru olmaz, diye düşündü Peter; sahiden <span class="ideitalik">değişmiş</span>. Karşısında duran kadın hem hep tanıdığı Alicia’ydı, hem de bambaşka biriydi. Kollarını göğsünde kavuşturmuştu; soğuğa karşın vücudunun üst kısmında sadece bir tişört vardı. Biraz uzamış saçları, projeksiyon ışıklarıyla parlayan bir takke gibi duruyordu. Ama o anı tuhaf kılan şey bunlardan hiçbiri değildi. Alicia’nın uzakta durmasıydı.</p>

  <p>“Terfi ettiğini duydum” dedi Peter. “Kutlarım.”</p>

  <p>Alicia bir şey demedi.</p>

  <p>“Lish...”</p>

  <p>“Buraya gelmemeliydin Peter. Seninle konuşmamalıyım.”</p>

  <p>“Seni anladığımı söylemeye geldim sadece. Başta anlamamıştım. Ama artık anlıyorum.”</p>

  <p>“Eh.” Alicia duraksadı, soğukta kendine sarıldı. “Fikrini değiştiren ne oldu?”</p>

  <p>Peter ne diyeceğini bilemedi. Alicia’ya söylemek istediği her şeyi birden unutuvermiş gibiydi. Fikrinin değişmesi Muncey’nin ölümüyle, babasıyla ve Amy ile ilgiliydi. Ama asıl sebebi kelimelere dökemezdi.</p>

  <p>Aklına gelen tek şeyi söyledi. “Aslında Hollis’in gitarı.”</p>

  <p>Alicia ona ifadesizce baktı. “Hollis’in gitarı mı var?”</p>

  <p>“Askerlerden biri vermiş.” Peter duraksadı; açıklamanın yolu yoktu. “Üzgünüm. Saçmalıyorum.”</p>

  <p>Peter’ın göğsünde bir boşluk açılmıştı sanki ve bunun ne olduğunu fark etti; henüz gitmemiş birini özlemenin acısıydı.</p>

  <p>“Eh, bana söylediğin için teşekkürler. Ama gerçekten içeri dönmeliyim.”</p>

  <p>“Lish, bekle.”</p>

  <p>Alicia kaşlarını kaldırarak tekrar ona döndü.</p>

  <p>“Bana neden söylemedin? Albay meselesini?”</p>

  <p>“Bu yüzden mi geldin? Bana Albay’ı sormaya mı?” Alicia iç geçirip gözlerini kaçırdı; bu konuyu konuşmak istemiyordu. “Çünkü kimsenin bilmesini istemiyordu. Kim olduğunu.”</p>

  <p>“Ama neden istemiyordu?”</p>

  <p>“Ne diyebilirdi ki Peter? Yapayalnızdı. Bütün adamlarını kaybetmişti. Onlarla birlikte ölmediğine hayıflanıyordu.” Alicia soluklanmak için duraksadı. “Beni bildiği tek şekilde yetiştirdi sanırım. Açıkçası bana uzun süre boyunca eğlenceli geldi. Savaşıp ölmek için Karanlık Topraklardan geçen cesur adamların öyküleri. Yemin etmek, ki benim için bir anlamı olmayan saçma sapan sözlerdi. Sonra öfkelendim. Sekiz yaşındaydım Peter. Sekiz yaşındaydım ve beni Sur’un dışına çıkardı, tek başıma bırakıp gitti. Geceleyin, yanımda hiçbir şey yoktu, bıçak bile yoktu. Bunu bilmiyorsun.”</p>

  <p>“Uçanlar adına, Lish. Sonra ne oldu?”</p>

  <p>“Hiç. Bir şey olsa ölürdüm. Bir ağacın dibine oturup bütün gece ağladım. Cesaretimi mi yoksa şansımı mı sınıyordu, hâlâ bilmiyorum.”</p>

  <p>Öyküde eksik bir kısım var gibiydi. “O da dışarıdaydı herhalde. Seni kolluyordu.”</p>

  <p>“Olabilir.” Alicia yüzünü kış göğüne kaldırdı. “Bazen öyle düşünüyorum, bazense öyle düşünmüyorum. Sen onu benim kadar tanımadın. O geceden sonra çok uzun süre boyunca ondan nefret ettim. Cidden, gerçekten nefret ettim. Ama nefret zamanla geçiyor.” Tekrar soluk aldı, derin derin, pes etmişçesine. “Umarım bu senin için de geçerli olur Peter. Umarım günün birinde beni affedebilirsin.” Burnunu çekti ve gözlerini sildi. “Hepsi bu kadar. Fazla konuştum. Seninle geçirdiğim zamana şükrediyorum.”</p>

  <p>Peter onun üzgün yüzüne bakınca gerçeği anladı.</p>

  <p>Asıl sır Albay değildi. Peter’dı. Asıl sır Peter’dı. Alicia’nın gizlediği sır. Birbirlerinden, kendilerinden bile gizledikleri sır.</p>

  <p>Ona elini uzattı. “Alicia, dinle...”</p>

  <p>“Bunu yapma. Yapma.” Ama Alicia geri çekilmedi.</p>

  <p>“O üç gün boyunca, öleceğini ve yanında olamayacağımı düşündüm.” Peter’ın boğazına bir yumru oturmuştu. “Oysa yanında olurum diye düşünmüştüm hep.”</p>

  <p>“Lanet olsun Peter.” Alicia titriyordu; Peter onun verdiği mücadelenin ağırlığını hissediyordu. “Bunu şimdi yapamazsın. Çok geç Peter. Çok geç.”</p>

  <p>“Biliyorum.”</p>

  <p>“Söyleme. Lütfen. Beni anladığını söylemiştin.”</p>

  <p>Bu doğruydu; Peter onu anlıyordu. Bu basit gerçek, birbirleri için ifade ettikleri her şeyi sarmalıyor gibiydi. Şaşkınlık veya hatta pişmanlık değil, derin ve ani bir minnet duyuyordu ve içine kış esintisi gibi dolan bir netlik hissediyordu. Bu hissin ne olduğunu merak etti ve sonra anladı. Alicia’dan vazgeçiyordu.</p>

  <p>Alicia, Peter’ın kendisine sarılmasına ve açık ceketinin içine çekmesine izin verdi. Peter ona sarıldı, günler önce Vorhees’in çadırında Alicia’nın sarıldığı gibi. O veda tersine dönmüştü. Vücuduna yaslanan Alicia’nın kasıldığını ve sonra gevşediğini, kollarının arasında küçüldüğünü hissetti.</p>

  <p>“Gidiyorsun” dedi Alicia.</p>

  <p>“Bana bir söz vermeni istiyorum. Diğerlerine göz kulak ol. Onları Roswell’e götür.”</p>

  <p>Göğsünde Alicia’nın hafifçe, evet anlamında kafa salladığını hissetti. “Peki ya sen?”</p>

  <p>Peter onu öyle çok seviyordu ki. Ama bunu asla sözcüklerle ifade edemezdi. Ona sarılırken gözlerini kapadı ve ondan aldığı hissi zihnine, belleğine kazımaya çalıştı, yanında götürebilmek için.</p>

  <p>“Bana yeterince göz kulak oldun sanırım, değil mi?” Geri çekilip Alicia’nın yüzüne son kez baktı. “Hepsi bu kadar” dedi. “Sana teşekkür etmek istedim sadece.”</p>

  <p>Sonra dönüp gitti, Alicia’yı sessiz kışlanın önünde, buz gibi rüzgârda tek başına bırakarak.</p>

  <p><br class="chapter" /></p>

  <p>Uyumak için elinden geleni yaptı, gece boyunca sağa sola dönüp durdu ve şafağa bir saat kala, artık daha fazla bekleyemeyince, kalkıp çabucak hazırlandı. Soğuğa hazırlıklı olmalıydılar; battaniyelere, yedek çoraplara, onları sıcak ve kuru tutabilecek her şeye ihtiyaçları vardı. Uyku tulumları, pançolar, sağlam halatlı bir tente. Dün gece kışladan dönerken teçhizat çadırına girip bir kürek, bir el baltası ve iki tane kalın parka aşırmıştı. Hollis yatağında hafifçe horluyordu, sakallı yüzü battaniyelerin altındaydı, uyuyordu. Uyandığında Peter gitmiş olacaktı.</p>

  <p>Peter sırt çantasını omzuna asıp dışarı çıktı; hava öyle soğuktu ki afalladı ve ciğerleri boşaldı. Garnizon sessizdi, etrafta birkaç adam dolanıyordu sadece; yemekhaneden gelen odun dumanı ve sıcak yemek kokularını alınca midesi guruldadı. Ama buna zaman yoktu. Kadınlar çadırına girince Amy’nin yatağında oturduğunu, küçük çantasının kucağında durduğunu gördü. Kıza bir şey söylememişti oysa. Amy tek başınaydı; Sara hâlâ Sancho’yla ve diğerleriyle birlikte revirdeydi.</p>

  <p>“Vakit geldi mi?” diye sordu kız. Gözleri ışıl ışıldı.</p>

  <p>“Evet, vakit geldi.”</p>

  <p>Birlikte otlağa gittiler. Greer’ın atı kısırlaştırılmış, kalın postlu, iri bir siyah attı; diğerleriyle birlikte otluyordu, burunlarını rüzgâra vermişlerdi. Peter barakadan bir at başlığı getirdi ve hayvanı çite götürdü. Eyer kullanmak isterdi, ama o zaman iki kişi binemezlerdi. Sırt çantalarını birbirine bağlayıp hayvanın omuz başlarına astı. Parmakları soğuktan uyuşmuştu şimdiden. Amy’yi kaldırıp oturttuktan sonra kendisi de çite tırmanıp atın sırtına bindi. Birlikte otlağın etrafından dolanıp surun gölgesinden geçerek kapıya doğru gittiler. Şafak yeni söküyordu, havanın griliği soluyordu, sanki karanlık azar azar dağılıyordu; yağmaya başlayan solgun, neredeyse görünmez kar taneleri yüzlerinin önünde yoktan varoluveriyor gibiydiler.</p>

  <p>Kapıda tek bir nöbetçiyle karşılaştılar: Peter’a saldırı ekibinin döndüğünü haber veren Teğmen Eustace.</p>

  <p>“Binbaşı geçmenize izin vermemi söyledi. Ayrıca şunu vermemi istedi.” Eustace nöbetçi kulübesinden aldığı bir kamp çantasını yere, atın önüne bıraktı. “Ne isterseniz alacakmışsınız.”</p>

  <p>Peter attan inip diz çökerek çantayı açtı. Tüfekler, şarjörler, iki tabanca, bir el bombası kemeri. Peter hepsine teker teker baktı ve ne yapacağını düşündü.</p>

  <p>“Bir şey almayayım, yine de sağ ol” dedi doğrularak. Kemerindeki bıçağını çıkarıp Eustace’e uzattı. “Al. Binbaşıya hediyem olsun.”</p>

  <p>Eustace kaşlarını çattı. “Anlamadım. Bıçağını vermemi mi istiyorsun?”</p>

  <p>Peter bıçağı daha da uzattı. “Al” dedi.</p>

  <p>Eustace bıçağı gönülsüzce aldı. Bir an Peter’a bakakaldı, ormanda bulduğu tuhaf bir eşyaya bakarcasına.</p>

  <p>“Binbaşı Greer’a ver” dedi Peter. “O anlar sanırım.”</p>

  <p>Dönüp çok yukarıda oturan Amy’ye döndü. Kız yüzünü yukarı, yağan kara çevirmişti.</p>

  <p>“Hazır mısın?”</p>

  <p>Kız başıyla onayladı. Yüzü hafif bir gülümseyişle aydınlanıyordu; kirpiklerine, saçlarına takılmış kar taneleri mücevher tozu gibiydiler. Eustace, Peter’ın ata binmesine yardım etti; Peter atın sırtına çıkınca dizginleri eline aldı. Karşılarındaki sur kapısı açıldı. Peter dönüp kışlaya son bir kez baktı, ama ortalıkta çıt çıkmıyordu, hiçbir değişiklik yoktu. Elveda, diye düşündü, elveda. Sonra atını topukladı ve gün ağarırken yola çıktılar.</p>
</body>
</html>
