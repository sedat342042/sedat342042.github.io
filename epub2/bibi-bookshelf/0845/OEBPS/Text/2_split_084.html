<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_81"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Altmış sekiz<br class="calibre3" /></h2>

  <p>Peter karanlıktaydı: Lacey önlerindeydi, onları evden uzaklaştırıp ormana götürüyordu. Ağaçların arasından esen soğuk rüzgâr hayalet gibi inliyordu. Kabuğu andıran Ay ortalığı titrek bir ışıkla aydınlatıyordu, Peter’ın etrafındaki gölgelerin kımıldamasına yol açıyordu. Bir tepeye ve ardından bir başkasına çıktılar. Burada kar derindi, sert ve engebeli zemindeki boşluklara dolmuştu. Artık dağın doğu tarafındaydılar; Peter aşağıdan nehir sesi geldiğini duyuyordu.</p>

  <p>Görmeden önce hissetti: Karşısında engin bir boşluk belirmişti, sanki dağ yıkılıvermişti. Amy’yi bulmak için refleksle elini uzattı, ama onu bulamadı. Uçurumun kenarı her yerde olabilirdi: Peter tek bir yanlış adım atarsa karanlığa düşerdi.</p>

  <p>“Bu taraftan” diye seslendi Lacey ileriden. “Çabuk, çabuk.”</p>

  <p>Peter kadının sesini takip etti. Uçurum sandığı yer aslında sarp ama aşılabilir bir kayalık yokuştu. Amy ilerideydi, yılankavi patikada yürüyordu. Peter buz gibi havayı içine derin derin çekerek korkusunu bastırdı ve kızın peşinden gitti.</p>

  <p>Patika giderek daralıyordu ve alçalıyordu, dağın cephesine tutunan bir iskele gibiydi. Peter’ın solundaki sarp kayalık ay ışığında buz gibi parlıyordu; sağındaysa karanlık bir boşluk vardı. Oraya bakmaya korkuyordu; dosdoğru ileriye bakıyordu. Kadınlar hızlı yürüyorlardı; çok uzakta, Peter’ın görüş alanının kenarında sıçrayan gölgemsi varlıklardı. Lacey onları nereye götürüyordu? Bahsettiği silah neydi? Nehrin sesini tekrar duyabiliyordu, çok aşağıdan geliyordu. Yüzünün yukarısındaki yıldızlar çok parlak ve saftılar, buz parçacıkları gibiydiler.</p>

  <p>Bir köşeyi dönünce durdu; Lacey ile Amy dağın cephesindeki geniş, boruya benzer bir girişin karşısında duruyorlardı. Delik Peter’ın boyundaydı, sonu görünmeyen siyah bir boğazdı.</p>

  <p>“Bu taraftan” dedi Lacey.</p>

  <p>İki adım, üç adım, dört; karanlık Peter’ı sarmaladı. Lacey onları dağın içine götürüyordu. Peter parkasının cebindeki kibrit kutusunu hatırladı. Durup soğuktan hissizleşmiş parmaklarıyla bir kibrit yaktı, ama döne döne esen hava akımları kibriti yanar yanmaz söndürdü.</p>

  <p>İleriden Lacey’nin sesi geldi. “Çabuk ol Peter.”</p>

  <p>Peter bastığı yeri görmeden, azar azar ilerledi. Sonra kolunu bir elin kavradığını hissetti. Amy.</p>

  <p>“Dur.”</p>

  <p>Peter hiçbir şey göremiyordu. Soğuğa karşın parkasının içinde terlemeye başlamıştı. Lacey neredeydi? Peter tam arkasına dönüp de girişi ararken birden ardından bir metal gıcırtısı ve bir kapının açılma sesi geldi.</p>

  <p>Ortalık ışığa boğuldu.</p>

  <p>Dağın içine oyulmuş uzun bir koridordaydılar. Duvarlarda metal borular uzanıyordu. Lacey girişin yanındaki duvarda yer alan bir devre kesici panelinin önünde duruyordu. Oda çok yukarıdaki, vızıldayan floresan lambalarla aydınlanıyordu.</p>

  <p>“Elektrik mi var?”</p>

  <p>“Bataryalar. Doktor bana onları kullanmayı göstermişti.”</p>

  <p>“Hiçbir batarya bu kadar uzun süre dayanamaz.”</p>

  <p>“Bunlar... farklı.”</p>

  <p>Lacey ağır kapıyı arkalarından kapadı.</p>

  <p>“Oraya Beşinci Seviye diyordu. Sana göstereceğim. Gel lütfen.”</p>

  <p>Koridor daha geniş, karanlık bir yere açılıyordu. Lacey duvar boyunca yürüyerek ışık düğmesini buldu. Peter ıslak çizmelerinin tabanlarından geçen, mekanik bir uğultu hissediyordu.</p>

  <p>Işıklar titreşip yandı.</p>

  <p>Oda bir çeşit revire benziyordu. Her şey terk edilmiş görünüyordu: tekerlekli sedye, tozlu cihazlarla kaplı uzun ve yüksek masa, brülörler ve deney şişeleri, eskilikten matlaşmış krom taslar; hâlâ plastik paketlerde olan ve uzun, pas lekeli bir kumaşın üstünde duran şırıngalar, yan yana dizili metal aletler ve skalpellerle kaplı hastane arabası. Odanın arka tarafında, kabloların arasında bataryaya benzeyen şeyler vardı.</p>

  <p><span class="ideitalik">Kızı bulduysanız buraya getirin.</span></p>

  <p>Buraya, diye düşündü Peter. Sadece dağa değil, buraya. Bu odaya.</p>

  <p>Burada ne vardı?</p>

  <p>Lacey duvara monte edilmiş olan, gardıroba benzeyen bir çelik dolaba gitmişti. Dolabın kapağında bir kol ve bunun yanında bir tuş takımı vardı. Peter kadının uzun bir sayıyı girdikten sonra kolu gürültüyle çevirmesini seyretti.</p>

  <p>Başta dolabın boş olduğunu düşündü. Sonra en alt rafta duran metal kutuyu gördü. Lacey kutuyu alıp Peter’a verdi.</p>

  <p>Avuca sığacak boyutta olan kutu şaşılacak kadar hafifti. Menteşesi yok gibiydi, ama bir kapağı ve bunun yanında Peter’ın başparmağının tam oturduğu küçük bir düğme vardı. Peter düğmeye bastı; kutu hemen tam ortadan ikiye ayrıldı. İçeride, straforların arasında, parıldayan bir yeşil sıvıyla dolu, iki sıra halinde uzanan ufak cam şişeler vardı. Peter on bir tane saydı; on ikincinin yeri boştu.</p>

  <p>“Son virüs” dedi Lacey. “Amy’ye verdiği. Amy’nin kanından yaptı.”</p>

  <p>Peter kadının yüzünü inceledi, gerçeği anlamak için. Ama gerçeği zaten biliyordu; bilmekten de öte, hissediyordu.</p>

  <p>“Bir tanesi eksik. Sana verdi, değil mi? Lear onu sana verdi.”</p>

  <p>Lacey başıyla onayladı. “Sanırım evet.”</p>

  <p>Peter kutuyu sert bir tıkırtıyla kapattı. Sırt çantasını indirip içinden çıkardığı bir battaniyeyi kutuya sardı, sonra da hepsini çantaya koydu. Tezgâhtan aldığı bir avuç paketli şırıngayı da çantaya koydu. Yapabilecekleri en iyi şey şafağa kadar dayanıp ardından dağdan inmekti. Sonrasını bilmiyordu. Amy’ye döndü.</p>

  <p>“Ne kadar zamanımız var?”</p>

  <p>Amy hayır dercesine kafa salladı: Çok yok. “Yaklaştı.”</p>

  <p>“Şu kapıyı aşabilir mi Lacey?”</p>

  <p>Kadın bir şey demedi.</p>

  <p>“Lacey?”</p>

  <p>“Umarım aşar” dedi kadın.</p>

  <p><br class="chapter" /></p>

  <p>Şimdi düzlükte, nehrin epey yukarısındaydılar. Peter’la Amy’nin izleri kaybolmuştu, esen karların altında kalmıştı. Alicia önden gidiyordu. Artık şafağın sökmesi gerekirdi, diye düşündü Michael. Oysa saatlerdir ulaşmaya çalıştıkları gri şekilden başka bir şey görmüyordu.</p>

  <p>“Eee, hangi cehennemde bunlar?” dedi Hollis.</p>

  <p>Michael onun Peter’la Amy’yi mi yoksa viralleri mi kastettiğini anlamadı. Hepsinin burada öleceklerini, hiçbirinin bu donmuş ve çorak yerden ayrılamayacağını düşünmüş ve az çok kabullenmişti. Sara’yla Greer suskundular – Michael onların da aynı şeyi düşündüklerini veya çok üşüdükleri için konuşamadıklarını düşündü. Elleri öyle kaskatıydı ki, tüfeğini tekrar doldurmak bir yana, ateş yakabileceğinden bile şüpheliydi. Kendine gelmek için matarasından su içmeye çalıştı, ama suyu donmuştu.</p>

  <p>Karanlıktan Alicia’nın tırıs giden atının sesinin geldiğini duydular. Alicia yanlarına varınca durdu.</p>

  <p>“İzler” dedi başını çabucak sallayıp göstererek. “Çitte bir aralık var.”</p>

  <p>Atını geri döndürdü ve onları beklemeden, geldiği yönde uzaklaştı. Greer tek kelime etmeden onu takip etti, diğerleri de peşinden gittiler. Şimdi yine ağaçların arasındaydılar. Alicia artık daha hızlı ilerliyordu, atı karda dörtnala koşuyordu. Michael atını topukladı, daha hızlı gitmeye zorladı. Yanındaki Sara dallar yüzünden atının üstüne eğilmişti.</p>

  <p>Tepelerinde, dallarda bir şeyler kımıldıyordu.</p>

  <p>Michael yüzünü kaldırırken arkasından bir silah sesi geldiğini işitti. Hemen sonra arkadan şiddetle çarpan bir şey ciğerlerindeki havanın boşalmasına ve atın boynunun üstünden balıklama uçmasına, tüfeğinin elinden fırlamasına yol açtı. Bir an havada acısız bir şekilde asılı kaldığını hissetti –zihninin bir kısmı durup bu şaşırtıcı gerçeğe odaklandı–, ama bu his uzun sürmedi; kara sırtüstü düştü ve şimdi düşünecek başka şeyler vardı. Kendi atının yolunun tam üstünde olduğunu gördü. Yana yuvarlanırken kafasının arka tarafını elleriyle örttü, bu işe yarayabilirmiş gibi; üstünden panikle atlayan hayvanın rüzgârını hissetti ve hemen ardından kulağının birkaç santim yanına inen toynağının gürültüsünü duydu.</p>

  <p>Sonra at ortadan kayboldu. Herkes ortadan kayboldu.</p>

  <p>Michael dizlerinin üstünde doğrulur doğrulmaz virali gördü; attan düşmesine yol açan buydu herhalde. Yaratık sadece birkaç metre ötede çömelmişti, kıvrık arka ayaklarının üstünde kurbağa gibi duruyordu. Kara gömülü olan ön kolları organik bir biyoluminesans yaydığından, yaratık mavimsi yeşil bir su havuzunun kısmen içindeymiş gibi görünüyordu. Göğsüne ve kollarına yapışmış karlar ışıltılı tozlara benziyordu; yüzünden ince ince ter akıyordu. Michael tepenin ardından yankılı silah sesleri geldiğini ve kendisine şarkı söylercesine seslenildiğini işitti. Ama bu sesler uzak bir yıldızdan gelen sinyallerdi sanki. Tıpkı çevresindeki engin karanlık gibi –çünkü çevresi de zihninden silinmişti, yayılan bir gazın molekülleri gibi dağılıyordu–, sesler de bambaşka bir insanın dünyasına ait gibiydi. Viral şimdi tıkırdıyordu, çene kaslarını sıkıyordu. Başını eğerek dişlerini aylakça, acelesi yokmuşçasına takırdattı – sanki ikisinin bol bol zamanları vardı. Ve Michael o an korkmadığını fark etti. Devre Michael korkmuyordu. Duyduğu his öfkeye daha yakındı; yüzünün etrafında fazla uzun süre vızıldamış bir sineğe bezgince sinirlenmiş gibiydi. Lanet olsun, diye düşündü elini belindeki kına götürürken. Bu pis şeylerden bıktım usandım artık. Belki sayınız kırk milyondur ya da değildir. İki saniye sonra sayınız bir eksilecek.</p>

  <p>Michael doğrulurken viral öne atıldı, kollarıyla bacakları açılan bir elin parmakları gibi uzadı; Michael bıçağı öne uzatıp gözlerini refleksle kapamaya ancak zaman buldu. Metalin saplandığını, viralin vücuduna çarptığını hissetti; Michael sırtüstü düşerken viral üstüne yığıldı.</p>

  <p>Yana yuvarlandığında viralin karda sırtüstü yattığını gördü. Michael’ın bıçağı yaratığın göğsüne gömülmüştü. Viralin kollarıyla bacakları pedal çevirir gibi hareket ediyordu, havayı tırmalıyordu. Cesedin başında iki kişi duruyordu. Peter ve yanında Amy. Nereden çıkmışlardı? Amy bir tüfek tutuyordu – Michael’ın karla kaplı tüfeğini. Ayaklarının dibindeki yaratık iç geçirdi ya da inledi. Amy tüfeğin dipçiğini omzuna dayayıp namluyu indirdi ve viralin açık ağzına soktu.</p>

  <p>“Üzgünüm” deyip tetiği çekti.</p>

  <p>Michael ayağa kalktı. Viral şimdi hareketsizdi, ıstıraplı hareketleri kesilmişti. Etrafındaki karlar kanlıydı. Amy tüfeği Peter’a verdi.</p>

  <p>“Bunu al.”</p>

  <p>Peter “İyi misin?” diye sordu Michael’a.</p>

  <p>Michael titrediğini ancak o zaman fark etti. Başıyla onayladı.</p>

  <p>“Hadi gel.”</p>

  <p>Tepenin ardından silah sesleri geldiğini duydular. Koştular.</p>

  <p><br class="chapter" /></p>

  <p>Lacey yaptığı şeyin adil olmadığını biliyordu. Peter’la Amy’nin onlarla geleceğini düşünmelerine göz yummuştu. Bombanın zamanlayıcısını çalıştırıp onları tünelin kapısına götürdükten sonra diğer tarafa geçmelerini ve orada durmalarını söylemişti. Onlar bakarken kapıyı kapatıp sürgülemişti.</p>

  <p>Diğer taraftan kapıya vurduklarını duyabiliyordu. Amy’nin sesinin zihninde son kez çınladığını duyabiliyordu.</p>

  <p><span class="ideitalik">Lacey, gitme Lacey!</span></p>

  <p><span class="ideitalik">Kaçın. Her an gelebilir.</span></p>

  <p><span class="ideitalik">Lütfen Lacey!</span></p>

  <p><span class="ideitalik">Onlara yardım etmelisin. Korkacaklar. Ne olduğunu anlamayacaklar. Onlara yardım et Amy.</span></p>

  <p>Burada, bu mekânda olup bitmiş her şeyin izlerinin silinmesi gerekiyordu. Tanrı’nın Nuh’un zamanında, büyük geminin yola çıkıp dünyayı baştan kurabilmesi için yeryüzünü temizlediği gibi.</p>

  <p>Lacey, Tanrı’nın suları olacaktı.</p>

  <p>Bomba öyle korkunç bir şeydi ki. Jonas onun küçük olduğunu, yalnızca yarım kilotonluk olduğunu söylemişti –Şale’yi, bütün yeraltı katlarını yok etmeye, yaptıkları şeylerin kanıtlarını gizlemeye yeterdi– ama uyduların algılayabileceği kadar büyük değildi. Virallerin serbest kalması ihtimaline karşı bir tedbirdi. Ama sonra üst katlarda elektrik kesilmişti ve Sykes ya gitmişti ya da ölmüştü; ve Jonas bombayı bizzat patlatma imkânına sahip olmasına karşın bunu yapamamıştı, çünkü Amy oradaydı.</p>

  <p>Peter’la Amy seyrederken Lacey bombanın önünde diz çökmüştü: Bomba evrak çantası şeklindeki küçük bir nesneydi, Ordu malı her şey gibi sevimsizdi. Jonas ona bombanın nasıl aktive edileceğini göstermişti. Lacey yandaki küçük bir girintiye basınca altta bir panel açılmıştı, ortaya bir tuş paneli ve tek satırlık bir ekran çıkmıştı. Lacey şunu yazmıştı:</p>

  <p><span class="idebold">E L I Z A B E T H</span></p>

  <p>Ekran titreşerek aydınlanmıştı.</p>

  <p><span class="idebold">ÇALIŞTIR? E H</span></p>

  <p>E’ye basmıştı.</p>

  <p><span class="idebold">SÜRE?</span></p>

  <p>Lacey bir an duraksamıştı. Sonra 5 yazmıştı.</p>

  <p><span class="idebold">5.00 ONAYLA? E H</span></p>

  <p>Tekrar E’ye basmıştı. Ekranda bir saat çalışmaya başlamıştı.</p>

  <p><span class="idebold">4.59</span></p>

  <p><span class="idebold">4.58</span></p>

  <p><span class="idebold">4.57</span></p>

  <p>Lacey paneli kapatıp ayağa kalkmıştı.</p>

  <p>“Çabuk” demişti ikisine, onları hızla koridordan geçirerek. “Buradan hemen çıkmalıyız.”</p>

  <p>Sonra onları dışarı çıkarıp kapıyı kilitlemişti.</p>

  <p><span class="ideitalik">Lütfen Lacey! Ne yapacağımı bilmiyorum! Ne yapacağımı söyle!</span></p>

  <p><span class="ideitalik">Zamanı gelince ne yapacağını bileceksin Amy. İçinde ne olduğunu o zaman bileceksin. Onları nasıl serbest kılacağını, son geçişlerini nasıl yaptıracağını bileceksin.</span></p>

  <p>Şimdi yalnızdı. İşi neredeyse bitmişti. Peter’la Amy’nin gittiklerine emin olunca sürgüleri açtı, kapıyı ardına dek açtı.</p>

  <p><span class="ideitalik">Gelin bana,</span> diye düşündü. Kapı eşiğinde durarak derin nefesler aldı, sakinleşti, zihnini dışarı gönderdi. <span class="ideitalik">Yaratıldığınız yere gelin.</span></p>

  <p>Lacey bekledi. Beş dakika: Onca yıldan sonra hiçbir şeymiş gibi geldi, çünkü sahiden de öyleydi.</p>

  <p><br class="chapter" /></p>

  <p>Dağın üstünde şafak söküyordu.</p>

  <p>Üçü silah seslerinin geldiği yere koşuyorlardı. Bir tepeye çıktılar; Michael aşağıda bir ev ve önünde duran atlar gördü. Sara’yla Alicia onlara kapıdan el sallıyorlardı.</p>

  <p>Yaratıklar şimdi arkalarında, ağaçlardaydı. Tepeden koşarak inip eve daldılar. Greer’la Hollis yüksek bir çekmeceli dolabı taşıyarak bir perdenin ardından çıktılar.</p>

  <p>“Peşimizdeler” dedi Michael.</p>

  <p>Dolabı kapıya dayayıp sıkıştırdılar. Onları durdurmaz, diye düşündü Michael, ama belki bize bir iki saniye kazandırabilir.</p>

  <p>“Peki ya bu pencereler?” diyordu Alicia. “Kullanabileceğimiz bir şeyler var mı?”</p>

  <p>Mutfak dolabını taşımaya çalıştılar, ama fazla ağırdı. “Boşverin” dedi Alicia. Belinden çektiği bir tabancayı Michael’ın ellerine tutuşturdu. “Greer, Hollis’le sen yatak odası penceresine gidin. Diğer herkes burada kalsın. İki kişi kapıya, birer kişi de ön ve arka pencerelere. Devre, sen bacayı gözle. Önce atlara saldıracaklar.”</p>

  <p>Herkes yerini aldı.</p>

  <p>Hollis yatak odasından seslendi: “Geliyorlar!”</p>

  <p><br class="chapter" /></p>

  <p>Bir terslik var, diye düşündü Lacey. Artık gelmiş olmaları gerekirdi. Onları hissediyordu, dört bir yandaydılar, Lacey’nin zihnini açlıklarıyla, açlıklarıyla ve o soruyla dolduruyorlardı.</p>

  <p><span class="ideitalik">Ben kimim?</span></p>

  <p><span class="ideitalik">Ben kimim?</span></p>

  <p><span class="ideitalik">Ben kimim?</span></p>

  <p>Lacey tünele girdi.</p>

  <p><span class="ideitalik">Gelin bana,</span> diye karşılık verdi. <span class="ideitalik">Gelin bana. Gelin bana.</span></p>

  <p>Tüneli çabucak kat etti; girişini, rengi giderek açılan o gri halkayı, dağda söken şafağı görebiliyordu. Günün ilk gerçek gün ışığı onlara batıdan vuracaktı, vadinin diğer ucundaki karlı ve buzlu arazilerden yansıyarak.</p>

  <p>Tünel girişine ulaşıp dışarı çıktı. Aşağıda virallerin buzlu yokuşa tırmanırken bıraktıkları izleri görebiliyordu. Binlerce viralin.</p>

  <p>Dosdoğru geçip gitmişlerdi.</p>

  <p>Umutsuzluğa kapıldı. Neredesiniz, diye düşündü ve sonra yüksek sesle söyledi, vadide yankılanan sesindeki hiddeti duyarak: “Neredesiniz?”</p>

  <p>Sonra sessizlikte onu duydu.</p>

  <p><span class="ideitalik">Buradayım.</span></p>

  <p><br class="chapter" /></p>

  <p>Viraller kapılarla pencerelere aynı anda saldırdılar; camlar ve tahtalar büyük bir gürültüyle parçalandı. Çekmeceli dolaba omzuyla yaslanan Peter geriye savrulup Amy’ye çarptı. Hollis’le Greer’ın yatak odasından bağırdıklarını duyabiliyordu, Alicia’yla Michael ve Sara’yla Amy de bağırıyorlardı, herkes ateş ediyordu.</p>

  <p>“Geri çekilin!” diye bağırıyordu Alicia. “Kapı yıkılıyor!”</p>

  <p>Peter, Amy’yi kolundan tutup yatak odasına çekti. Hollis penceredeydi. Greer yatağın yanında yerde yatıyordu, başındaki derin bir yaradan kan akıyordu.</p>

  <p>“Cam!” diye seslendi Hollis’in silahı patlarken. “Cam kesti sadece!”</p>

  <p>Alicia: “Hollis, o pencereden ayrılma!” Boş şarjörünü çıkarıp yeni bir tane taktı ve sürgüyü çekti. Burada direneceklerdi. “Herkes hazır olsun!”</p>

  <p>Ön kapının yıkıldığını duydular. Yatak odası perdesine en yakın kişi olan Alicia dönüp ateş etmeye başladı.</p>

  <p>Onu yaralayan viral birinci, ikinci, hatta üçüncü değildi. Dördüncüydü. Artık Alicia’nın tabancası boşalmıştı. Peter sonradan o sahnenin ayrıntılarını hatırlayacaktı. Alicia’nın son mermi kovanlarının yerden sekmelerinin sesini. Havada dönen barut dumanını ve Alicia’nın boş şarjörünü atarken yeleğinden yeni bir tane çıkarmaya çalışmasını; parçalanmış perdeden geçerek Alicia’nın üstüne atlayan viralin yüzünün acımasız pürüzsüzlüğünü ve parlak gözlerini ve açık ağzını; Alicia’nın işe yaramaz tabancasının namlusunu kaldırmasını ve elinin bıçağına çok geç gitmesini; yaratığın zalimce ve durdurulmaz bir şekilde ona çarpmasını, Alicia’nın yere sırtüstü düşmesini, viralin ağzını onun kıvrımlı boynuna gömmesini.</p>

  <p>Ateş eden Hollis oldu, viral başını kaldırınca namluyu yaratığın ağzına sokup ateş etti; viralin kafasının arka tarafı parçalanıp yatak odasının duvarına saçıldı. Peter telaşla öne atıldı ve Alicia’yı koltuk altlarından tutarak çekip kapıdan uzaklaştırdı. Alicia’nın boynundan boşanan koyu kızıl kan yeleğini ıslatıyordu. Birisi haykırıyordu, Alicia’nın ismini söyleyip duruyordu, ama belki de haykıran Peter’ın kendisiydi. Alicia’yı duvara yaslayıp bağrına bastı, bacaklarının arasında onu dik tuttu, kan akışını durdurmaya çalışmak için ellerini refleksle onun boynuna bastırdı. Amy ile Sara artık yerdeydiler, duvarın dibine sinmişlerdi. Perdeden bir başka yaratık geçince Peter tabancasını kaldırıp son iki mermisini sıktı. Birincisi ıskaladı, ama ikincisi hedefi buldu. Peter’ın kucağındaki Alicia’nın solukları tuhaftı, sürekli hıçkırıyor ve inliyordu. Kan vardı, öyle çok kan vardı ki.</p>

  <p>Peter gözlerini kapatıp ona sımsıkı sarıldı.</p>

  <p><br class="chapter" /></p>

  <p>Lacey döndü; Babcock tepesinde, tünelin girişinin tavanında duruyordu. Tanrı’nın yarattığı en büyük ve en korkunç şeylerden biriydi. Lacey korkmadı, Tanrı’nın bu muhteşem eserine şaştı sadece. Tanrı böyle mükemmel bir tasarım yaratmıştı, bir dünyayı yesin diye. Ve korkunç bir şekilde parlayan –kutsal bir ışıktı, meleklerin ışığı gibiydi– iri Babcock’a bakarken yanılmadığını, uzun nöbet gecesinin öngördüğü gibi sona ereceğini anladı. Nöbeti yıllar önce, rutubetli bir bahar sabahı, Memphis, Tennessee’deki Merhametli Rahibeler Manastırı’nın kapısını açıp karşısında küçük bir kız gördüğünde başlamıştı.</p>

  <p>Jonas, diye düşündü, haklı olduğumu görüyor musun? Her şey bağışlandı; yitirilen her şey geri kazanılabilir. Jonas, sana söylemeye geliyorum. Artık yanındayım.</p>

  <p>Lacey tünele gerisingeri daldı.</p>

  <p><span class="ideitalik">Gel bana. Gel bana gel bana gel bana</span></p>

  <p>Koştu. Oradaydı ama başka bir yerdeydi de; tünelde koşuyordu, Babcock’ı içeri çekiyordu; ama aynı zamanda tekrar küçük bir kızdı, tarladaydı. Toprağın tatlı kokusunu alabiliyordu, serin gece havasını yanaklarında hissediyordu; kız kardeşlerini ve annesinin kapıdan gelen sesini duyabiliyordu: <span class="ideitalik">Kaçın çocuklar, koşabildiğiniz kadar hızlı koşun.</span></p>

  <p>Kapıdan geçti ve koşmayı sürdürdü, ışıkları vızıldayan koridordan geçip tekerlekli sedyeli ve deney şişeli ve bataryalı, eski dünyaya ve korkunç, kanlı düşlerine ait bir sürü ıvır zıvırla dolu odaya girdi.</p>

  <p>Durup kapıya döndü. İşte oradaydı.</p>

  <p><span class="ideitalik">Ben Babcock’ım. On İki’den biriyim.</span></p>

  <p>Ben de, diye düşündü Rahibe Lacey, arkasındaki bombanın zamanlayıcısı 0:00’a ulaşır, merkezindeki atomlar kendi içlerine çöker ve Lacey’nin zihni cennetin safi beyaz ışığıyla ebediyen dolarken.</p>
</body>
</html>
