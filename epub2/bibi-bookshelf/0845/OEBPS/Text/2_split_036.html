<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_38"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Yirmi beş<br class="calibre3" /></h2>

  <p>Işık ve Elektrik Başmühendisi Michael Fisher, Fener Kule-si’nde oturuyordu ve bir hayaleti dinliyordu.</p>

  <p>Michael’ın ona verdiği isim buydu, hayalet sinyal. Duyulabilir spektrumun tepesindeki gürültüde beliriyordu – oysa orada hiçbir şeyin olmaması gerekirdi. Durup dururken başlıyor ve sonra birden kesiliyordu. Michael’ın depoda bulduğu telsiz operatörü elkitabına göre o frekans kullanılmıyordu.</p>

  <p>“Bana sorsan söylerdim” demişti Elton.</p>

  <p>İkmal ekibinin dönüşünden üç gün sonra duymuşlardı. Michael, Theo’nun öldüğüne hâlâ inanamıyordu. Alicia bunun onun suçu olmadığını, anakartın Theo’nun ölümüyle alakasız olduğunu söylese de Michael kendini sorumlu hissediyordu; arkadaşının ölümüne yol açan bir olay zincirinin parçası olmuştu. Ve anakart – işin en kötü tarafı Michael’ın onu tamamen unutmuş olmasıydı. Theo’yla diğerlerinin santrale gitmek için yola çıkmalarının ertesi günü Michael eski bir batarya akım kontrolü cihazını söküp istediği şeyi almıştı. Bir Pion değildi, ama spektrumun tepesindeki herhangi bir sinyalin duyulmasına yetecek kadar fazladan işlemci gücüne sahipti.</p>

  <p>Hem istediğini bulamasa bile fazladan bir işlemcinin ne önemi vardı ki? Theo’nun canına kıyasla önemsizdi.</p>

  <p>Ama bu sinyal: 1,432 megahertz. Fısıltı gibi hafifti, ama <span class="ideitalik">bir şey</span> söylüyordu. Michael’ın canını sıkıyordu; gözucuyla gördüğü, ama doğrudan bakınca kaybolan bir görüntü gibiydi. Yinelenen bir dijital sinyaldi ve ne zaman başlayıp kesileceği belli olmuyordu, daha doğrusu başta öyle görünmüştü, Michael –tamam, Michael değil Elton– sinyalin doksan dakikada bir başladığını ve tam 242 saniye sürdüğünü keşfedene dek.</p>

  <p>Michael bunu bizzat keşfedemediğine hayıflanıyordu. Bahanesi yoktu gerçekten.</p>

  <p>Ve sinyal giderek güçleniyordu. Saatler ilerledikçe, her döngüde, ama geceleri daha fazla. Sanki o kahrolası şey dağa tırmanıyordu. Michael başka şeyler aramayı kesmişti; tek yaptığı panelin başında oturup dakikaları saymak, sinyalin geri gelmesini beklemekti.</p>

  <p>Doğal bir şey değildi, doksan dakikada bir başlıyordu çünkü. Uydu yayını da değildi. Bataryalardan gelmiyordu. Ne olmadığı belliydi. Ama Michael onun ne <span class="ideitalik">olduğunu</span> bilmiyordu.</p>

  <p>Elton da tuhaflaşmıştı. Michael’ın Fener Kulesi’nde geçirdiği yıllar boyunca alıştığı neşeli körden eser kalmamıştı – <span class="ideitalik">o</span> Elton ortalarda yoktu. Onun yerinde bazen selam bile vermeyen kepekli, somurtkan adam oturuyordu. Başına kulaklığı geçirip sinyalin başlamasını bekliyordu, onu dinledikten sonra da dudaklarını büzüp kafa sallıyordu ve yeterince uyumamaktan yakınıyordu bazen. İkinci Çan çalınca ışıkları gönülsüzce yakıyordu; Michael patlayıp hepsini havaya uçuracak kadar gaz birikmesine göz yumsa bile Elton’ın bu konuda tek kelime etmeyeceğini seziyordu.</p>

  <p>Ayrıca Elton’ın yıkanmaya ihtiyacı vardı. Aslında buna ikisinin de ihtiyacı vardı.</p>

  <p>Sorun neydi? Theo’nun ölümü mü? İkmal ekibinin dönmesinden beri bütün Koloni’ye kaygılı bir sessizlik çökmüştü. Zander meselesine kimse anlam verememişti. Adam Caleb’ı kulenin tepesinde bırakıp gitmişti. Sanjay’le diğerleri bunu gizlemeye çalışmışlardı, ama dedikodu çabucak yayılmıştı. İnsanlar o adamda bir tuhaflık olduğunu hep bildiklerini, dağın altında aylarca kalınca kafayı yediğini, karısıyla bebeği öldüğünden beri kendini toplayamadığını söylüyorlardı.</p>

  <p>Bir de Sanjay meselesi vardı. Michael ne düşüneceğini bilemiyordu. İki gece önce, panelin başında otururken birden kapı açılıvermişti; eşikte Sanjay duruyordu, faltaşı gibi açık gözleri <span class="ideitalik">Aha!</span> diyordu sanki. Şimdi hapı yuttum işte, diye düşünmüştü Michael başındaki kulaklığı çıkarmadan –suçu bundan net olamazdı–, işim bitti. Sanjay radyoyu öğrenmiş; işten kovulurum kesin.</p>

  <p>Ama sonra tuhaf bir şey olmuştu. Sanjay bir şey dememişti. Kapı eşiğinde öylece durup Michael’a bakmıştı ve sessiz saniyeler geçtikçe Michael adamın yüzündeki ifadenin ilk başta sandığı gibi olmadığını fark etmişti: o yüzde gece vakti su yüzüne çıkarılan suçların yol açtığı hiddet yoktu; neredeyse hayvansı bir şaşkınlık, hiçliğe yönelik donuk bir hayret vardı. Sanjay pijamalıydı; yalınayaktı. Sanjay nerede olduğunu bilmiyordu; Sanjay uykusunda yürüyordu. Bunu yapan çok kişi vardı, bazen sanki Koloni’ni yarısı yapıyormuş gibi görünürdü. Işıklarla, havanın asla tamamen kararmamasıyla ilgiliydi. Michael da bir iki kez uykusunda gezmişti, bir seferinde uyanınca kendini mutfakta bulmuştu, bir kavanozdaki balı yüzüne sürüyordu. Ama Sanjay? Hane Halkı Başkanı Sanjay Patal? Uykusunda yürüyecek biri değil gibiydi.</p>

  <p>Michael hızla düşünmüştü. Sanjay’i uyandırmadan Fener Kulesi’nden çıkarması gerekiyordu. Michael bunun için çeşitli stratejiler hazırlarken –yanında ona ikram edecek balı olmamasına hayıflanmıştı– Sanjay birden kaşlarını çatıp başını uzaktan gelen bir sesi dinlercesine yana eğmiş ve ayaklarını sürüyerek kaskatı bir şekilde Michael’ın yanından geçmişti.</p>

  <p>“Sanjay? Ne yapıyorsun?”</p>

  <p>Adam devre kesici panelin önünde durmuştu. Yanından sarkan sağ eli hafifçe seğiriyordu.</p>

  <p>“Ben... bilmiyorum.”</p>

  <p>“Gitmen gereken” demişti Michael ihtiyatla, “ne bileyim, gitmen gereken bir yer yok mu?”</p>

  <p>Sanjay bir şey dememişti. Elini yüzünün önüne kaldırmış ve yavaşça öne arkaya çevirerek aynı suskun şaşkınlıkla bakmıştı, o elin kime ait olduğuna karar veremiyormuş gibi.</p>

  <p>“Bab... cock?”</p>

  <p>Dışarıdan ayak sesleri gelmişti; birden içeri Gloria dalmıştı. O da pijamalıydı. Gündüzleri topladığı saçları sırtının yarısına kadar inmişti. Biraz nefes nefese gibiydi, evinden buraya kadar Sanjay’in peşinden koştuğu belliydi. Artık kaygılanmaktan çok utanan, sanki mahrem bir evlilik dramına tesadüfen tanık olan Michael’a aldırmadan dosdoğru kocasının yanına gitmiş ve onu dirseğinden sertçe kavramıştı.</p>

  <p>“Sanjay, yatağa gel.”</p>

  <p>“Bu benim elim, değil mi?”</p>

  <p>“Evet” diye yanıtlamıştı kadın sabırsızca, “hâlâ senin elin.” Kocasını dirseğinden tutmayı sürdürerek Michael’a bakmış ve ses çıkarmadan, sadece dudaklarını kullanarak “Uyurgezer” demişti.</p>

  <p>“Kesinlikle, kesinlikle benim.”</p>

  <p>Kadın derin derin iç geçirmişti. “Haydi Sanjay, gel. Yeter artık.”</p>

  <p>Adam birden kendine gelmişti. Dönüp odaya bakınmış ve Michael’ı fark etmişti.</p>

  <p>“Michael. Selam.”</p>

  <p>Michael kulaklığı tezgâhın altına saklamıştı çoktan. “Hey Sanjay.”</p>

  <p>“Ben... yürüyüşe çıkmışım galiba.”</p>

  <p>Michael kendini tutmasa gülecekti; ama Sanjay’in şalter kutusuna niye gittiğini merak etmişti.</p>

  <p>“Gloria iyi ki beni eve götürmek için peşimden gelmiş. Şimdi eve gidiyorum.”</p>

  <p>“Tamam.”</p>

  <p>“Sağ ol Michael. Rahatsız ettiğim için kusura bakma; senin işin önemli.”</p>

  <p>“Sorun değil.”</p>

  <p>Sonra Gloria Patal kocasını odadan çıkarmıştı, onu muhtemelen yatağa geri götürmüştü, adam gördüğü huzursuz edici rüyayı tamamlasın diye.</p>

  <p>Bu olaya ne demeliydi? Michael ertesi sabah Elton’a anlatınca adam sadece “Hepimiz gibi onu da etkiliyor herhalde” demekle yetinmişti. Michael “<span class="ideitalik">Ne</span> etkiliyor? Etkileyen <span class="ideitalik">nedir</span>?” diye sorunca Elton susmuştu; yanıtı yok gibiydi.</p>

  <p>Michael sürekli bir şeylerden kaygılanıyordu, Sara haklıydı; Michael çok fazla endişeleniyordu. Sinyalin tekrar başlamasına kırk dakika vardı. Oyalanmak için batarya monitörlerini açtı, iyi haberler umsa da bulamadı. Geçitte bütün gün sert bir rüzgâr esmişti ve bataryalar <span class="ideitalik">şimdiden</span> yüzde 50’nin altındaydı.</p>

  <p>Elton’ı kulübede bırakıp, zihnini açmak için dolaşmaya çıktı. Sinyal: 1,432 megahertz. Bir anlamı vardı, ama neydi? Akla ilk gelen açıklama, rakamların yinelenen bir kalıbın ilk dört pozitif tam sayıları olduğuydu: 1432143214321432 vs; 1’le biten sekans 4’le tekrar başlıyordu. İlginçti ve muhtemelen yalnızca rastlantıydı, ama hayalet sinyalin <span class="ideitalik">hiçbir</span> şeyi rastlantı gibi gelmiyordu.</p>

  <p>Güneş Noktası’na geldi; insanlar genellikle burada gecenin geç saatlerine kadar otururlardı. Işığa gözlerini kırpıştırarak baktı. Taş’ın dibinde tek başına oturan biri vardı, siyah saçları, dizlerinin üstünde kavuşturulmuş kollarına dökülmüştü. Mausami.</p>

  <p>Michael yaklaştığını haber vermek için genzini temizledi. Ama kız ona neredeyse ilgisizce göz atmakla yetindi. Ne demek istediği barizdi: Yalnızdı ve öyle kalmak istiyordu. Ama Michael kulübede saatlerce tek başına oturup –Elton’ı saymıyordu– karanlıkta hayaletlerin peşine düşmüştü ve biraz sohbet için terslenmeyi göze almaya kesinlikle razıydı.</p>

  <p>“Hey.” Kızın tepesinde duruyordu. “Oturabilir miyim?”</p>

  <p>Kız o zaman yüzünü kaldırdı. Michael onun yanaklarında yaşlar gördü.</p>

  <p>“Pardon” dedi Michael. “Gidebilirim.”</p>

  <p>Ama kız hayır anlamında kafa salladı. “Sorun değil. İstiyorsan otur.”</p>

  <p>Michael oturdu. Kendini rahatsız hissetti, çünkü ancak kızın yanında oturacak yer vardı ve sırtlarını Taş’a yaslamış otururlarken omuzları birbirine değiyordu. Sessizlik uzadıkça Michael buraya gelmesinin iyi bir fikir olmadığını düşünmeye başladı. Burada kalmakla kızın canını sıkan şeyin ne olduğunu sormayı, hatta belki de avutacak uygun sözcükleri bulmayı baştan kabullenmiş olduğunu fark etti. Hamile kadınların ruh hallerinin değişken olabildiğini biliyordu, gerçi hep öyleydiler ya, bir anda değişebiliyorlardı. Sara’yı çoğu zaman anlayabiliyordu, ama sırf ablası olduğu ve ona alıştığı için.</p>

  <p>“Haberi duydum. Gözün aydın demeliyim sanırım?”</p>

  <p>Kız gözlerini parmak uçlarıyla sildi. Burnu akıyordu, ama Michael’ın yanında mendil yoktu. “Sağ ol.”</p>

  <p>“Galen burada olduğunu biliyor mu?”</p>

  <p>Kız neşesiz bir kahkaha attı. “Hayır. Bilmiyor.”</p>

  <p>Bunun üzerine Michael kızın canını sıkan belirli bir şey olduğunu düşündü. Mausami, Taş’a Theo yüzünden gelmişti; onun için ağlıyordu.</p>

  <p>“Ben sadece...” Ama Michael kendini ifade edecek sözcükleri bulamadı. “Bilmiyorum.” Omuz silkti. “Üzgünüm. Benim de arkadaşımdı.”</p>

  <p>O zaman Mausami onu şaşırtan bir şey yaptı. Elini Michael’ın dizinin üstünde duran eline koydu ve parmaklarını iç içe geçirdi. “Sağ ol Michael. İnsanlar senin değerini bilmiyorlar bence. Söylenecek en uygun sözü söyledin.”</p>

  <p>Bir süre konuşmadan oturdular. Mausami elini geri çekmedi. Tuhaftı – Michael, Theo’nun yokluğunu ilk kez gerçekten hissediyordu. Üzüntü hissediyordu, ama başka bir şey de. Yalnızlık hissediyordu. Bir şeyler söylemek, bu hissi kelimelere dökmek istiyordu. Ama buna fırsat kalmadan meydanın diğer ucunda iki kişi belirdi. Onlara doğru yürümeye başladılar. Galen ve arkasında Sanjay.</p>

  <p>“Dinle” dedi Mausami, “sana tavsiyem, Lish’e aldırma. O öyledir. Zamanla seni anlar.”</p>

  <p>Lish? Mausami neden Lish’ten bahsediyordu? Ama bunu düşünecek zaman yoktu; Galen’la Sanjay birden tepelerinde bitivermişlerdi. Galen kan ter içindeydi ve soluk soluğaydı, surları birkaç kez koşarak turlamış gibiydi. Sanjay’e gelince: İki gece önceki şaşkın uyurgezerden eser kalmamıştı. Onun yerinde hiddetli, çatık kaşlı bir baba vardı.</p>

  <p>“Sen ne yaptığını sanıyorsun?” Galen gözlerini öfkeyle kısmıştı, Mausami’yi daha iyi görmeye çalışırcasına. “Sığınak’tan çıkmaman gerekiyor Maus. <span class="ideitalik">Çıkmaman</span> gerekiyor.”</p>

  <p>“Ben iyiyim Gale.” Kız elini sallayarak onu kovdu. “Evine git.”</p>

  <p>Sanjay, Galen’a omuz atarak öne çıktı ve Maus’la Michael’ın tepesinde durdu; projektörlerle aydınlanan haşmetli bir varlıktı. Cildi babalara has hayal kırıklığıyla parlıyordu sanki. Michael’a tepeden sadece bir kez bakıp hemen gür kaşlarını çattı – Michael’ın geçen geceki olaylardan gülerek bahsetme umudunu bu tek hareketle yerle bir etti.</p>

  <p>“Mausami. Sana sabırlı davrandım, ama artık yeter. Neden böyle zorluk çıkardığını anlamıyorum. Nerede olman gerektiğini biliyorsun.”</p>

  <p>“Ben Michael’la birlikte burada kalacağım. İtirazı olan varsa Michael’a söylesin.”</p>

  <p>Michael midesinde bir boşluk hissetti. “Bakın...”</p>

  <p>“Sen bu işe karışma Devre” dedi Galen öfkeyle. “Hem senin karımın yanında ne işin var bakayım?”</p>

  <p>“Ne işim mi var?”</p>

  <p>“Hı hı. Bu senin fikrin miydi?”</p>

  <p>“Yapma Galen” diyen Mausami iç geçirdi. “Ne biçim konuşuyorsun? Hayır, Michael’ın fikri değildi.”</p>

  <p>Michael birden artık herkesin kendisine baktığını fark etti. Tek istediği biraz sohbet edip temiz hava almakken kendini böyle bir sahnenin ortasında bulması kaderin zalim bir oyunu gibiydi. Galen’ın yüzünde hiddet ve aşağılanmışlık vardı; Michael adamın kendisine zarar verip veremeyeceğini merak etti. Galen epey beceriksiz, sanki olayları hep sonradan fark eden biri gibi görünse de Michael’dan on beş kilo ağırdı. Üstelik ve daha da önemlisi, Galen şu an namusunu koruduğunu düşünüyordu. Michael’ın erkek kavgalarına dair bildikleri çocukken Sığınak’ta yaptığı birkaç dövüşle sınırlıydı, ama insanın ruh halinin sonucu etkilediğini bilecek kadar yumruklaşmıştı. Michael kesinlikle kavga havasında değildi. Galen onu bir yumrukta yere serebilirdi.</p>

  <p>“Dinle Galen” diye söze başladı tekrar, “ben sadece yürüyüşe çıkmıştım...”</p>

  <p>Ama Mausami sözünü kesti. “Gerek yok Michael. Galen bunu zaten biliyor.”</p>

  <p>Yüzünü ona çevirdi; gözleri ağlamaktan şişmiş ve kısılmıştı. “Hepimizin yapmamız gereken işlerimiz var, değil mi?” Michael’ın elini tutup sıktı, bir pazarlığı sonlandırırcasına. “Anlaşılan benim işim söz dinlemek ve sorun çıkarmamak. Ben de şimdilik öyle yapacağım.”</p>

  <p>Galen ayağa kalkmasına yardım etmek için elini uzattı, ama Mausami ona aldırmadan kendi başına ayaklandı. Hâlâ öfkeli olan Sanjay geri çekilmişti, elleri belindeydi.</p>

  <p>“Bunlar çok zor şeyler değil ki Maus” dedi Galen.</p>

  <p>Ama Mausami onu duymamış gibi yaptı, iki adama sırtını döndü ve hâlâ Taş’a yaslanmış oturan Michael’a döndü. Michael kızın gözlerinde teslimiyetin, emirlere boyun eğmenin utancını gördü.</p>

  <p>“Arkadaşlığın için sağ ol Michael.” Mausami ona kederle gülümsedi. “Söylediğin şey güzeldi.”</p>

  <p><br class="chapter" /></p>

  <p>Sara, Hastane’de Gabe Curtis’in ölmesini bekliyordu.</p>

  <p>At sürmekten geri döner dönmez kapısına Mar gelmişti. Ölüyor, demişti Mar. Gabe inliyordu, çırpınıyordu, nefes almaya çabalıyordu. Sandy ne yapacağını bilmiyordu. Sara Gabe için gelebilir miydi?</p>

  <p>Sara ilkyardım çantasını alıp Mar’ın peşinden Hastane’ye gitmişti. Perdeyi çekip koğuşa girince önce Jacob’ı gördü; Jacob babasının yattığı yatağa beceriksizce eğilmişti, adamın dudaklarına bir çay fincanını yaslıyordu. Gabe öksürüyordu, ağzından kan geliyordu. Sara hemen onun yanına gidip fincanı Jacob’ın elinden usulca aldı; Gabe’i yan döndürdü –zavallı adam tüy gibi hafifti, bir deri bir kemik kalmıştı– ve hastane arabasındaki bir metal kabı alıp adamın çenesinin altına sıkıştırdı. Gabe iki kez daha öksürdü: Sara akan parlak kırmızı kanda küçük, siyah ölü deri parçaları gördü.</p>

  <p>Diğer Sandy kapının yanındaki gölgeli girintiden çıktı. “Kusura bakma Sara” dedi ellerini telaşla sallayarak. “Öyle öksürmeye başlayınca belki çay iyi gelir diye düşündüm...”</p>

  <p>“Bu işi Jacob’a mı bıraktın? Neyin var senin?”</p>

  <p>“Babamın nesi var?” diye sızlandı çocuk. Yatağın yanında ayakta duruyordu, yüzü şaşkın bir âcizlikle allak bullaktı.</p>

  <p>“Baban çok hasta Jacob” dedi Sara. “Kimse sana kızgın değil. Sen ona yardım etmekle doğrusunu yaptın.”</p>

  <p>Jacob kaşınmaya başlamıştı, sağ elinin tırnaklarını alnının çizik çizik olmuş derisine bastırıyordu.</p>

  <p>“Babana elimden geldiğince bakacağım Jacob. Söz veriyorum.”</p>

  <p>Sara, Gabe’in iç kanaması olduğunu biliyordu. Tümör bir şeyi yarmıştı. Elini adamın sıcak ve şişkin karnında gezdirdi. İlk yardım kutusundan bir stetoskop çıkardı, kulaklarına taktı, Gabe’in kazağını kaldırdı ve akciğerlerini dinledi. Duyduğu hırıltılar bir teneke kutuda çalkalanan suyun sesini andırıyordu. Adam can çekişiyordu, ama ölmesi saatler sürebilirdi de. Gözlerini kaldırıp Mar’a bakınca kadın başını sallayıp onay verdi. Sara, Mar’ın onun Gabe’in favorisi olduğunu söylerken ne demek istediğini, şimdi kendisinden ne istediğini anladı.</p>

  <p>“Sandy, Jacob’ı dışarı götür.”</p>

  <p>“Onunla ne yapayım ki?”</p>

  <p>Uçanlar adına, bu kadının nesi vardı? “Fark etmez.” Sara sakinleşmek için derin bir nefes aldı; sinirlenmenin sırası değildi. “Jacob, şimdi Sandy ile gitmeni istiyorum. Bunu benim için yapabilir misin?”</p>

  <p>Sara çocuğun olanları anlamadığını gördü – Jacob’ın gözlerinde sadece korku vardı, bir de epeydir sahip olduğu bir alışkanlık, başkalarının onun adına verdiği kararlara uyma alışkanlığı. Jacob’a gitmesi söylenirse giderdi.</p>

  <p>Çocuk gönülsüzce kafa sallayıp onayladı. “Tamam, sanırım.”</p>

  <p>“Sağ ol Jacob.”</p>

  <p>Sandy çocuğu koğuştan çıkardı; Sara ön kapının açılıp kapandığını işitti. Yatağın diğer tarafında oturan Mar kocasının elini tutuyordu.</p>

  <p>“Sara, verebileceğin... bir şey var mı?”</p>

  <p>Bu uluorta konuşulan bir mesele değildi. Bütün şifalı bitkiler bodrumdaki eski buzdolabında ve metal raflarda dizili kavanozlarda tutulurdu. Sara izin isteyip aşağı indi, gerekli bitkileri aldı –solunumu yavaşlatmak için digitalis, yani yüksükotu; kalbi canlandırmak için, melek borazanı dedikleri bitkinin küçük siyah tohumları; bilinci azaltmak için acı, kahverengi baldıran kökü rendesi– ve masaya koydu. İyice dövüp ince taneli, kahverengi toz haline getirdikten sonra tozu önce bir kâğıda, sonra da bir fincana döktü. Her şeyi yerine kaldırıp masayı sildi ve merdiveni çıktı.</p>

  <p>Dış odadaki ocakta su kaynattı; çaydanlık zaten sıcak olduğundan içeceği hazırlamak kısa sürdü. Yeşilimsi görünüyordu, içinde yosun varmış gibiydi; acı, topraksı bir kokusu vardı. Sara içeceği koğuşa götürdü.</p>

  <p>“Bunun faydası olur sanırım.”</p>

  <p>Mar başıyla onaylayıp fincanı Sara’dan aldı. Aralarındaki sessiz anlaşmaya göre Sara sadece imkânları sağlayacaktı; gerisini o yapamazdı.</p>

  <p>Mar fincanın içine baktı. “Ne kadarını?”</p>

  <p>“Mümkünse hepsini.”</p>

  <p>Sara yatağın başucuna gidip Gabe’in omuzlarını kaldırdı; Mar fincanı adamın ağzına götürdü ve kocasına içmesini söyledi. Adamın gözleri hâlâ kapalıydı; yanındaki insanların hiç farkında değil gibiydi. Sara adamın içemeyeceğinden, fazla beklediklerinden kaygılandı. Ama sonra Gabe fincandan ufak bir yudum aldı, sonra bir tane daha, sonra da bir birikintiden su içen bir kuş gibi içmeye başladı. Çay bitince Sara onu tekrar yatağa yatırdı.</p>

  <p>“Ne kadar sürer?” Mar ona bakmıyordu.</p>

  <p>“Çok sürmez. Etkisini çabuk gösterir.”</p>

  <p>Sara başıyla onayladı.</p>

  <p>“Jacob asla bilmemeli.” Mar ona yalvarırcasına baktı. “Anlamaz.”</p>

  <p>“Söz veriyorum” dedi Sara.</p>

  <p>Sonra birlikte beklediler.</p>

  <p><br class="chapter" /></p>

  <p>Peter rüyasında kızı görüyordu. Atlıkarıncanın altındaydılar, o basık ve tozlu hapishanedeydiler ve kız onun sırtındaydı, tatlı nefesini Peter’ın ensesine üflüyordu. <span class="ideitalik">Kimsin sen,</span> diye düşünüyordu Peter, <span class="ideitalik">kimsin sen,</span> ama sözcükler ağzında kısılı kalıyordu sanki, ağzına tıkıştırılmış bir yün bez gibiydiler. Peter susamıştı, öyle susamıştı ki. Dönüp kızın yüzünü görmek istiyordu ama kımıldayamıyordu ve üstündeki yaratık artık kız değildi, bir viraldi, dişlerini Peter’ın ensesine batırıyordu ve Peter ağabeyine seslenmeye çalışıyordu ama sesi çıkmıyordu ve ölmeye başlarken bir yanıyla şöyle düşündü: Ne tuhaf, ilk kez ölüyorum. Böyle bir şeymiş demek.</p>

  <p>İrkilerek uyandı, kalbi küt küt atıyordu; rüya hemen silindi, ardında bir çığlığın yankısını andıran belli belirsiz ama sarsıcı bir panik hissi bırakarak. Peter kımıldamadan yattı, nerede ve hangi zamanda olduğunu anımsadı. Başını kaldırıp pencereden dışarı bakınca yanan projektörleri gördü. Ağzı kupkuruydu, dili şişmişti ve lif lif olmuştu sanki; rüyasında susamıştı çünkü gerçekten susamıştı. Yatağının yanındaki, yerdeki matarayı el yordamıyla bulup su içti.</p>

  <p>Caleb yanındaki ranzada yatıyordu. Peter odada başka dört adam saydı, hepsi de gölgelerde horlayan kabartılardı. Peter uyurken gelmişlerdi. Ne kadar uyumuştu?</p>

  <p>Şimdi karanlıkta yatarken ilk huzursuzluk belirtilerini hissetti; dağdan döndüğünden beri göğsüne hiç gitmeyecekmişçesine çöreklenmişe benzeyen hafif bir fiziksel sabırsızlık hissini. Yapması gereken şey iskeleye çıkıp Nöbet tutmaktı. Ama Soo onun en az birkaç gün dinlenmesini istediğini açıkça söylemişti.</p>

  <p>Peter, Teyze’yi görmeye karar verdi. Ona henüz Theo’dan bahsetmemişti. Kadın öğrenmişti herhalde, ama yine de Peter haberi bizzat vermek istiyordu.</p>

  <p>İnsan bazen Teyze’yi, kayrandaki küçük evini unutuyordu. Ah, <span class="ideitalik">Teyze,</span> diyordu insanlar ismi geçince, varlığını yeni hatırlamışlar gibi. Aslında yaşlı kadın şaşılacak bir şekilde, pek yardıma ihtiyaç duymadan kendi başının çaresine bakabiliyordu. Peter’la Theo’nun bazen ona odun kestikleri veya evinde ufak tefek tamiratlar yaptıkları olurdu, Sara da ona Depo’da yardım ediyordu bazen. Ama kadının ihtiyaçları azdı, çünkü evinin arkasındaki güneş alan geniş arazide sebze yetiştiriyordu, hem de hâlâ kimseden yardım almadan. Genellikle bir taburede oturarak hallettiği bahçıvanlık işlerinden kalan zamanının çoğunu evinde, kâğıtlarıyla yadigârlarının arasında, geçmişi düşünerek geçiriyordu. Boynunda, birbirine dolanmış iplere asılı üç farklı gözlüğü vardı, bunları gerekli zamanlarda kullanıyordu ve mevsim kış değilse her yere yalınayak gidiyordu. Teyze’nin neredeyse yüz yaşında olduğu kesindi. Bir değil iki kez evlendiği söyleniyordu, ama çocuksuz olduğu için hayatı faydasız bir doğal mucize olarak görülüyordu; toynaklarını vurararak sayı sayabilen bir at gibiydi. Karanlık Gece’den nasıl sağ kurtulduğunu çözebilen yoktu; evi depremi pek hasar görmeden atlatmıştı ve sabahleyin onu mutfağında bulduklarında hiçbir şey olmamış gibi berbatlığı meşhur çayını içiyordu. “Belki de fazla yaşlı olduğum için kanımı istemiyorlar” demekle yetinmişti.</p>

  <p>Gece havası serinlemişti; Peter yaklaşırken Teyze’nin kulübesinin pencerelerinden hafif bir ışık yayılıyordu. Teyze hiç uyumadığını, geceyle gündüzün kendisi için bir olduğunu iddia ederdi; sahiden de Peter onu ne zaman görse kadın uyanık ve çalışıyor oluyordu. Kapıyı çaldı ve sonra araladı.</p>

  <p>“Teyze? Ben Peter.”</p>

  <p>İçeriden kâğıt hışırtıları ve eski ahşap zemine sürtünen bir sandalyenin gıcırtısı geldi. “Peter, gel gel.”</p>

  <p>Peter odaya girdi. İçerisi sadece mutfaktaki bir lambayla aydınlanıyordu; mutfak evin arka tarafına eklenmiş derme çatma bir barakaydı. Evin içi sıkış tıkış ama düzenliydi; mobilyalar ve diğer nesneler –yığınlar halindeki kitaplar, taşlar ve eski bozukluklarla dolu kavanozlar, Peter’ın ne olduğunu bile bilmediği bir sürü ıvır zıvır– sadece özenle yerleştirilmiş gibi görünmekle kalmıyorlardı, sanki onyıllardır oldukları yerdeydiler, bir ormandaki ağaçlar gibi. Mutfak kapısında beliren yaşlı kadın Peter’a el sallayarak gelmesini işaret etti.</p>

  <p>“Tam vaktinde geldin. Çay yapmıştım.”</p>

  <p>Teyze hep “yeni çay yapmış” olurdu. Çayının karışımında kullandığı çeşitli otların bazılarını kendisi yetiştirirdi, bazılarınıysa yol kenarlarından toplardı. Yürüyüş yaparken bazen ağır ağır eğilip yerdeki isimsiz bir otu kopardığı ve dosdoğru ağzına attığı bilinirdi. Ama Teyze’nin çayını içmek, onunla zaman geçirmenin bedeliydi.</p>

  <p>“Sağ ol” dedi Peter. “İçmek isterim.”</p>

  <p>Kadın boynundaki karmakarışık iplerin arasından uygun gözlüğü bulup takmaya çalışıyordu. Sonunda bulunca yıpranmış, fındık kahverengisi yüzüne taktı –başı biraz büzülmüş gibi görünüyordu, sanki yaşlandıkça vücudu kafasından başlayarak aşağı doğru küçülüyordu– ve Peter’a bakarak dişsiz ağzıyla gülümsedi, onun sahiden Peter olduğuna yeni ikna olmuşçasına. Üstünde her zamanki gibi bol, geniş boğazlı, rengârenk elbisesi vardı; bunu yıllar boyunca topladığı çeşitli elbise parçalarından dikmişti. Saçlarından geriye kalanlar buhar gibi kabarıktılar, sanki başından çıkmaktan çok etrafında salınıyorlardı; yanaklarıysa çille ben karışımı noktalarla bezeliydi.</p>

  <p>“Mutfağa gel öyleyse.”</p>

  <p>Çıplak ayaklarını sürüyerek yürüyen kadının peşinden giden Peter dar bir koridordan geçerek evin arka tarafına gitti. Burası küçüktü, bir meşe masadan arta kalan yerde hareket etmek güçtü, ocağın sıcaklığı boğucuydu ve üstündeki eski bir alüminyum çaydanlıktan buhar yükseliyordu. Peter gözeneklerinin terleyip açıldığını hissetti. Teyze çayla ilgilenirken Peter odanın tek penceresini açıp içeri biraz hava girmesini sağladıktan sonra bir sandalyeye oturdu. Teyze çaydanlığı masaya getirip bir demir nihalenin üstüne koydu; lavabodaki tulumbayı çalıştırıp bir çift fincan yıkadı ve onları da masaya getirdi.</p>

  <p>“Bu ziyaretini neye borçluyum Peter?”</p>

  <p>“Maalesef bir haber getirdim. Theo’yla ilgili.”</p>

  <p>Ama yaşlı kadın elini salladı. “Ha” dedi, “biliyorum.”</p>

  <p>Peter’ın karşısına oturan Teyze sıska omuzlarından sarkan elbisesini düzeltirken bacaklarını uzattı ve süzgeç kullanarak fincanlara çay koydu. Çay sarımsıydı, sidik gibiydi ve süzgeçte ufak tefek, yeşilli kahverengili, rahatsız edici ölçüde biyolojik, ezik böcekleri andıran parçalar kaldı.</p>

  <p>“Nasıl oldu?”</p>

  <p>Peter iç geçirdi. “Uzun hikâye.”</p>

  <p>“Hikâyelere bol bol zamanım var Peter. Anlatmak istediğin sürece dinlemeye hazırım. Çayını içsene. Soğumasın.”</p>

  <p>Peter ufak bir yudum aldı. Çayın tadı çamur gibiydi biraz; geride öyle acı bir tat bırakıyordu ki besin değildi sanki. Peter saygıda kusur etmeyip çayı yutmayı başardı. Masada, dirseğinin yanında kadının hep bir şeyler yazdığı defteri vardı. Anı defterim, diyordu ona: kuzu derisiyle ciltlenmiş, kalın, sayfaları küçük elyazısıyla kaplı bir defterdi; kadın bir karga tüyü ve ev yapımı mürekkep kullanarak yazıyordu. Kâğıtları da bizzat üretiyordu, kaynatıp hamur haline getirdiği talaşı eski pencere camlarının arasında kurutuyordu. Peter bu maddeden yapılma sayfaların kadının evinin arkasında sıra sıra dizili durduklarını görünce Teyze’nin harıl harıl yazdığını anlardı.</p>

  <p>“Yazma işi nasıl gidiyor Teyze?”</p>

  <p>“Hiç bitmiyor.” Kadın buruş buruş ağzıyla gülümsedi. “Yazacak öyle çok şey var ki, benim de bol bol zamanım var. Olup biten her şeyi yazmak istiyorum. Önceki dünyayı. Bizi yangında buraya getiren treni. Terrence’i, Mazie’yi ve diğer herkesi. Hepsini aklıma geldikçe yazıyorum. Madem bu işi benim gibi yaşlı bir kadından başka yapacak kimse kalmadı, öyleyse benim yazdıklarımla yetinecekler. İleride birileri burada, bu yerde olanları öğrenmek isteyecek.”</p>

  <p>“Öyle mi dersin?”</p>

  <p>“Peter, bunu <span class="ideitalik">biliyorum.</span>” Kadın çayını yudumladı, renksiz dudaklarını şapırdattı ve tadı alınca kaşlarını çattı. “Biraz daha karahindiba koysam iyi olurmuş.” Gözlüğünün ardındaki gözlerini kısarak tekrar Peter’a baktı. “Ama bunu sormamıştın, değil mi? Ne yazdığımı sormuştun, değil mi?”</p>

  <p>Kadının zihni bazen böyle çalışıyordu: Geçmişe dönüyor, tuhaf bağlantılar kuruyordu. Trende yanında olan Terrence’ten sık sık bahsederdi. Bazen ağabeyi, bazense kuzeni olduğunu söylerdi. Başkaları da vardı. Mazie Chou. Vincent Gum diye bir oğlan, Sharise diye bir kız. Lucy ve Rex Fisher. Ama kadın geçmişe dalmışken birden şaşırtıcı bir dikkatle şimdiki zamana dönebiliyordu.</p>

  <p>“Theo’yu yazdın mı?”</p>

  <p>“Theo?”</p>

  <p>“Ağabeyim.”</p>

  <p>Teyze bir an gözlerini kaçırdı. “Bana santrale gideceğini söylemişti. Ne zaman dönecek?”</p>

  <p>Bilmiyordu demek. Veya belki de unutmuştu, aldığı haber zihnindeki benzer öykülerle karışmıştı.</p>

  <p>“Geri geleceğini sanmıyorum” dedi Peter. “Sana bunu söylemeye geldim. Üzgünüm.”</p>

  <p>“Ah, üzülme” dedi kadın. “Bilmediğin şeylerle kitap yazılır. Ne espri ama, değil mi? Kitap. Hadisene. Çayını iç.”</p>

  <p>Peter ısrar etmemeye karar verdi. Yaşlı kadının bir kişinin daha öldüğünü öğrenmesinin ne faydası olacaktı ki? Acı sıvıdan bir yudum daha aldı. Bu sefer tadı daha da berbat geldi. Midesinin biraz bulandığını hissetti.</p>

  <p>“Tadını aldığın şey huş kabuğu. Hazma iyi gelir.”</p>

  <p>“Güzel, cidden.”</p>

  <p>“Hayır, güzel değil. Ama faydalı. Bağırsaklarını boşaltır, için tertemiz olur.”</p>

  <p>Peter o zaman vereceği diğer haberi hatırladı. “Bir de şunu söyleyecektim Teyze. Yıldızları gördüm.”</p>

  <p>Yaşlı kadın bunu duyunca neşelendi. “Ne güzel.” Yıpranmış parmağının ucuyla Peter’ın elinin tersine dokundu çabucak. Peter’a sanki yıllar önce yaşadığı bir şeyden, geride bıraktığı bir hayatın son dakikalarından bahsediyormuş gibi geldi.</p>

  <p>“Sözcüklere dökmek zor Teyze. Hiç tahmin etmemiştim.”</p>

  <p>“Çok güzeller, değil mi?” Peter’ın başının arkasındaki duvara bakan gözleri, anımsadığı yıldızlarla parladı sanki. “Ben onları çocukluğumdan beri görmedim. Baban aynen şimdi senin yaptığın gibi buraya gelip bana yıldızları anlatırdı. Onları gördüm Teyze, derdi; ben de ona nasıllar Demo derdim. Yıldızlarım nasıllar? Oturup onlardan bahsederdik, aynen şimdi yaptığımız gibi.” Çayını yudumlayıp fincanı masaya geri bıraktı. “Niye böyle şaşkın görünüyorsun?”</p>

  <p>“Babam onlardan mı bahsederdi sana?”</p>

  <p>Kadın hemen kaşlarını çattı; ama hâlâ parlak olan gözleriyle Peter’a gülüyordu sanki. “Neden bahsetmesindi ki?”</p>

  <p>“Bilmem” demeyi başardı Peter. Sahiden de bilmiyordu. Ama bu sahneyi –babasının, büyük Demetrius Jaxon’ın Teyze’yle birlikte kadının aşırı sıcak mutfağında oturup Uzun Yolculuklardan bahsetmesini– hayal etmeye çalışınca nedense başaramadı. “Başkalarına bahsettiğini düşünmemiştim sanırım.”</p>

  <p>Kadın hafifçe güldü. “Ah, babanla ben <span class="ideitalik">epey</span> konuşurduk. Bir sürü şeyden bahsederdik. <span class="ideitalik">Yıldızlardan.</span>”</p>

  <p>Bütün bunlar öyle kafa karıştırıcıydı ki. Daha da ötesi: Sanki sadece birkaç gün içinde –bir viralin ağlarda Arlo Wilson tarafından öldürüldüğü geceden beri– dünya temelden değişmişti, ama kimse Peter’a bu değişimin ne olduğunu söylememişti.</p>

  <p>“Sana... bir Yürüyen’den bahsetti mi Teyze?”</p>

  <p>Yaşlı kadın kendi yanaklarını emdi. “Yürüyen mi dedin? Öyle bir şey hatırlamıyorum. Theo bir Yürüyen mi görmüş?”</p>

  <p>Peter iç geçirdi. “Theo değil. Babam.”</p>

  <p>Ama kadın dinlemeyi kesmişti; Peter’ın arkasındaki duvara dikili olan gözleri yine dalgınlaşmıştı. “Terrence bana bir Yürüyen’den bahsetmişti galiba. Terrence’le Lucy. Lucy öyle minicikti ki. Ağlayınca Terrence onu avuturdu. Onu susturabilirdi hep.”</p>

  <p>Durum ümitsizdi. Teyze böyle konuşmaya başladı mı şimdiki zamana dönmesi saatler, hatta günler alabilirdi. Peter kadının bu yeteneğini neredeyse kıskanıyordu.</p>

  <p>“Eee, bana ne soracaktın?”</p>

  <p>“Sorun değil Teyze. Acelesi yok.”</p>

  <p>Kadın sıska omuzlarını kaldırarak silkti. “Öyle diyorsan.” Bir an sessizlik oldu. Sonra: “Söylesene. Tanrı’ya inanır mısın Peter?”</p>

  <p>Bu soru Peter’ı gafil avlamıştı. Teyze Tanrı’dan sık sık bahsetse de Peter’a neye inandığını sormamıştı hiç. Peter’ın santral çatısından yıldızlara bakarken bir şeyi – o enginliğin ardındaki bir varlığı hissettiği doğruydu. Ve yıldızlar <span class="ideitalik">Peter</span>’ı seyrediyorlardı. Ama bu his sadece bir an sürmüştü. Öyle bir şeye inanmak hoş olurdu, ama Peter bunu yapamıyordu.</p>

  <p>“Pek sayılmaz” diye itiraf etti sonunda, kendi sesindeki kasveti duyarak. “Bence insanların kullandığı bir sözcükten ibaret.”</p>

  <p>“Yazık. <span class="ideitalik">Çok</span> yazık. Benim bildiğim Tanrı ne yapardı biliyor musun? Bizi seçeneksiz bırakmazdı.” Teyze son bir yudum alıp dudaklarını şapırdattı. “Şimdi bunu biraz düşün, sonra da bana Theo’dan bahsedersin, nereye gittiğini söylersin.”</p>

  <p>Konuşma sona ermiş gibiydi; Peter gitmek için ayaklandı. Eğilip kadını başının tepesinden öptü.</p>

  <p>“Çay için teşekkürler Teyze.”</p>

  <p>“Ne demek. Yanıtı bulunca buraya gelip bana söyle. Sonra da Theo’dan bahsederiz. Güzelce sohbet ederiz. Ha, bir de Peter?”</p>

  <p>Mutfak kapısına varmış olan Peter döndü.</p>

  <p>“Bilesin diye söylüyorum. O kız geliyor.”</p>

  <p>Peter afalladı. “Kim geliyor Teyze?”</p>

  <p>Kadın öğretmen edasıyla kaşlarını çattı. “Kimden bahsettiğimi biliyorsun çocuk. Tanrı’nın seni rüyasında görüp yarattığı günden beri biliyorsun.”</p>

  <p>Peter bir an hiç konuşmadan kapıda öylece durdu.</p>

  <p>“Şimdilik bu kadar söylüyorum.” Yaşlı kadın bir sineği kovarcasına elini salladı. “Hadi git şimdi, hazır olunca gel.”</p>

  <p>“Bütün gece yazı yazma Teyze” demeyi başardı Peter. “Biraz uyumaya çalış.”</p>

  <p>Yaşlı kadın gülümseyince yüzü buruş buruş oldu. “Ölünce sonsuza dek uyuyacağım nasılsa.”</p>

  <p>Peter dışarı çıkınca serin gece havası yüzünü okşadı ve mutfağın sıcaklığı yüzünden kazağının altında toplanmış teri soğuttu. Çay yüzünden midesi bulanıyordu hâlâ. Bir an durup gözlerini kırpıştırarak projektörlere baktı. Teyze’nin söylediği şey tuhaftı. Ama kadının o kızı bilmesi olanaksızdı. Yaşlı kadının zihni karman çormandı, geçmişle şimdiki zaman birbirine karışmış haldeydi; dolayısıyla herhangi birini kastetmiş olabilirdi. Yıllar önce ölen birinden bahsetmiş olabilirdi.</p>

  <p>Peter o sırada ana Sur kapısından gelen bağrışmalar duydu ve kıyamet koptu.</p>
</body>
</html>
