<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_65"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Elli iki<br class="calibre3" /></h2>

  <p>“Üzgünüm Peter” dedi Olson Hand, “bütün arkadaşlarının peşinden koşamam ya.”</p>

  <p>Peter, Michael’ın ortadan kaybolduğunu günbatımından hemen önce öğrenmişti. Sara onunla görüşmek için revire gidince yatağının boş olduğunu görmüştü. Binanın <span class="ideitalik">tamamı</span> boştu.</p>

  <p>İki gruba ayrılmışlardı: Sara, Hollis ve Caleb etrafı araştırırken Alicia’yla Peter, Olson’ı bulmaya gitmişlerdi. Olson’ın evi (eskiden hapishane müdürünün evi olduğunu açıklamıştı) çalışma kampıyla eski hapishanenin arasındaki çorak arazide bulunan küçük, iki katlı bir binaydı. Geldiklerinde Olson’ın kapıdan çıktığını görmüşlerdi.</p>

  <p>“Billie’yle konuşurum” diye devam etti Olson. “Belki Michael’ın nereye gittiğini o biliyordur.” Telaşlı bir hali vardı, sanki bu ziyaret yüzünden önemli bir işi yarım kalmıştı. Yine de güven verici gülümsemelerinden birini sergileme zahmetine girdi. “Bir şeyi yoktur eminim. Daha birkaç saat önce Mira onu revirde görmüş. Michael kendini daha iyi hissettiğini ve biraz gezinmek istediğini söylemiş. Sizin yanınızdadır sanıyordum.”</p>

  <p>“Doğru dürüst yürüyemiyordu” dedi Peter. “Hatta hiç yürüyemiyordu sanırım.”</p>

  <p>“Bu durumda çok uzağa gitmiş olamaz, değil mi?”</p>

  <p>“Sara revirin boş olduğunu söyledi. Orada normalde insan olmuyor mu hiç?”</p>

  <p>“Genelde hayır. Michael gitmeye karar vermişse onlar da kalmanın gereksiz olduğunu düşünmüşlerdir.” Adamın yüzünde karanlık bir ifade belirdi; gözlerini Peter’a çevirdi. “Eminim ortaya çıkar. Size tavsiyem, kulübelerinize dönüp onun gelmesini beklemeniz.”</p>

  <p>“Benim anlamadığım...”</p>

  <p>Olson elini kaldırarak onu susturdu. “Dediğim gibi, tavsiyem bu. Dinlemenizi öneririm. Ve başka arkadaşlarınızı kaybetmemeye çalışın.”</p>

  <p>Alicia şimdiye kadar susmuştu. Peter’a omuz vurdu. “Haydi gel.”</p>

  <p>“Ama...”</p>

  <p>“Sorun yok” dedi Alicia. Sonra Olson’a: “Michael iyidir eminim. Bize ihtiyacın olursa nerede bulacağını biliyorsun.”</p>

  <p>Kulübeler labirentinden geçtiler. Etraf tuhaf bir şekilde sessizdi, in cin top oynuyordu. Partinin düzenlendiği barakanın önünden geçtiler ve orası da ıssızdı. Bütün binalar karanlıktı. Peter’ın tüyleri ürperiyordu, hava serinliyordu sanki, ama tek sebebin bu olmadığını biliyordu. İnsanların pencerelerden onları izlediğini hissedebiliyordu.</p>

  <p>“Bakma” dedi Alicia. “Ben de hissediyorum. Yürümeye devam et.”</p>

  <p>Kulübelerine vardıklarında Hollis’le diğerleri dönüyorlardı. Sara kaygıdan deliye dönmüştü. Peter, Olson’la yaptıkları konuşmayı anlattı.</p>

  <p>“Onu bir yere götürdüler, değil mi?” dedi Lish.</p>

  <p>Öyle görünüyordu. Ama nereye ve neden götürmüşlerdi? Olson’ın yalan söylediği belliydi. İşin daha da tuhafı, Olson yalan söylediğini <span class="ideitalik">bilmelerini</span> ister gibiydi.</p>

  <p>“Şimdi dışarıda kim var Pabuç?”</p>

  <p>Caleb kapının yanına geçmişti. “Her zamanki ikisi. Meydanda takılıyorlar, bizi gözetlemiyormuş gibi yapıyorlar.”</p>

  <p>“Başka?”</p>

  <p>“O kadar. Dışarıda çıt çıkmıyor. Küçükler de yok.”</p>

  <p>“Git Maus’u uyandır” dedi Peter. “Ona bir şey söyleme. Onu ve Amy’yi buraya getir yeter. Sırt çantalarını da.”</p>

  <p>“Gidiyor muyuz?” Caleb gözlerini Sara’ya ve sonra tekrar Peter’a çevirdi. “Devre ne olacak?”</p>

  <p>“Onu almadan hiçbir yere gitmiyoruz. Sen git.”</p>

  <p>Caleb kapıdan dışarı fırladı. Peter’la Alicia bakıştılar: Bir şeyler oluyordu. Çabuk olmalıydılar.</p>

  <p>Bir an sonra Caleb geri döndü. “Gitmişler.”</p>

  <p>“Ne demek <span class="ideitalik">gitmişler</span>?”</p>

  <p>Çocuğun yüzü kül rengiydi. “Yani kulübe boş. Orada kimse yok Peter.”</p>

  <p>Hepsi Peter’ın suçuydu. Michael’ı bulma telaşındayken iki kadını yalnız bırakmıştı. <span class="ideitalik">Amy</span>’yi yalnız bırakmıştı. Nasıl bu kadar aptal olabilmişti?</p>

  <p>Alicia koltuk değneklerini yana bırakmıştı ve bacağındaki bandajı açıyordu. Bandajın içinde, geldikleri gece oraya gizlice koyduğu bir bıçak vardı. Koltuk değneklerini numaradan kullanmıştı: Yarası neredeyse tamamen iyileşmişti. Ayağa kalktı. “Şu silahları bulmanın vakti geldi” dedi.</p>

  <p><br class="chapter" /></p>

  <p>Billie suya her ne koyduysa, etkisi henüz geçmemişti.</p>

  <p>Michael bir kamyonetin kasasında sırtüstü yatıyordu, üstü muşambayla örtülüydü. Kamyonetin kasası tangırdayan borularla doluydu. Billie ona kımıldamadan yatmasını, ses çıkarmamasını söylemişti, ama Michael yerinde duramaz haldeydi neredeyse. Billie ona öyle bir maddeyi içirdikten sonra hiç kımıldamadan yatmasını nasıl bekliyordu ki? Maddenin etkisi cilanınkinin tersiydi, sanki Michael’ın vücudundaki bütün hücreler tek bir notayı söylüyordu. Sanki zihni bir çeşit süzgeçten geçmişti ve her düşüncesi parlaktı, netti.</p>

  <p>Artık rüyalara paydos, demişti Billie. Sigara içen, leş gibi kokan o cırlak sesli, iğrenç şişman kadın yok. Billie, Michael’ın rüyalarını nereden biliyordu?</p>

  <p>Sadece bir kez durmuşlardı, revirin arka kapısından çıkmalarından birkaç dakika sonra. Bir çeşit denetim noktası. Michael tanımadığı bir erkek sesinin Billie’ye nereye gittiğini sorduğunu duymuştu. Michael konuşmalarını muşambanın altından kaygıyla dinlemişti.</p>

  <p>“Doğu tarlasında bir boru kırılmış” diye açıklamıştı Billie. “Olson bu boruları götürmemi istedi, yarın tamir ekibi gidecekmiş.”</p>

  <p>“Bu gece hilal var. Burada olmaman gerek.”</p>

  <p>Hilal, diye düşünmüştü Michael. Hilal neden önemliydi ki?</p>

  <p>“Bak, Olson öyle dedi. İtirazın varsa ona söyle.”</p>

  <p>“Zamanında dönemezsin.”</p>

  <p>“O beni ilgilendirir. Geçmeme izin verecek misin, vermeyecek misin?”</p>

  <p>Gergin bir sessizlik. Sonra: “Karanlık çökmeden dön ama.”</p>

  <p>Aradan bir süre geçtikten sonra şimdi Michael kamyonetin tekrar yavaşladığını hissetti. Muşambayı yana çekti. Mora dönen akşam göğü ve arkalarında dalgalanan bir toz bulutu. Ufukta dağlar vardı.</p>

  <p>“Artık çıkabilirsin.”</p>

  <p>Billie kamyonetin arka tarafında duruyordu. Michael kamyonetin kasasından inerken nihayet hareket edebildiğine memnundu. Devasa bir metal hangarın önüne park etmişlerdi, en az iki yüz metre uzunluğundaydı, çatısı dışbükeydi. Hangarın ardındaki paslı benzin varillerini gördü. Arazide dört bir yana uzanan tren rayları vardı.</p>

  <p>Binanın yan tarafındaki küçük bir kapı açıldı; dışarı çıkan bir adam onlara doğru yürüdü. Cildi yağ ve benzinle kaplıydı, öyle ki yüzü kararmıştı; ellerinde tuttuğu bir şeyi kirli bir bezle siliyordu. Karşılarına geçince durup Michael’ı tepeden tırnağa süzdü. Bacağındaki kılıfta kısa namlulu bir pompalı tüfek vardı. Michael bu adamı tanıdı: Onları Las Vegas’tan getiren kamyonun sürücüsüydü.</p>

  <p>“Bu o mu?”</p>

  <p>Billie başıyla onayladı.</p>

  <p>Adam iyice yaklaştı; yüzü Michael’ınkine değecekti neredeyse. Önce bir gözü, sonra diğer gözü sağa sola çevrildi. Nefesi bozuk süt gibi kokuyordu. Dişleri siyahtı. Michael geri çekilmemek için kendini zor tuttu.</p>

  <p>“Ona ne kadar verdin?”</p>

  <p>“Yeterince” dedi Billie.</p>

  <p>Adam Michael’a son bir kez şüpheyle baktıktan sonra geri çekilip sert toprağa kahverengi balgam tükürdü. “Adım Gus.”</p>

  <p>“Michael.”</p>

  <p>“Kim olduğunu biliyorum.” Adam elindeki nesneyi kaldırıp Michael’a gösterdi. “Bunun ne olduğunu biliyor musun?”</p>

  <p>Michael nesneyi eline aldı. “Yirmi dört voltluk bir solenoit. Büyük bir benzin pompasından çıkarılmış bence.”</p>

  <p>“Öyle mi? Nesi bozuk peki?”</p>

  <p>Michael nesneyi geri verirken omuz silkti. “Görebildiğim kadarıyla bir bozukluk yok.”</p>

  <p>Gus kaşlarını çatarak Billie’ye baktı. “Doğru.”</p>

  <p>“Demiştim.”</p>

  <p>“Billie elektrik sistemlerinden anladığını söylüyor. Elektrik tesisatlarından, jeneratörlerden, kontrol ünitelerinden.”</p>

  <p>Michael yine omuz silkti. Fazla konuşmak istemiyordu, ama içinden bir ses bu ikisine güvenebileceğini söylüyordu. Onu ta buraya kadar boşuna getirmemişlerdi.</p>

  <p>“Bakayım elinde neler var.”</p>

  <p>Rayların üstünden geçerek hangara yürüdüler. Michael içeriden gelen portatif jeneratör uğultusunu, alet takırtılarını duyabiliyordu. Adamın çıktığı kapıdan girdiler. Hangarın içi çok genişti, uzun sırıkların tepesindeki projektörlerle aydınlanıyordu. Yağlı tulumlu başka adamlar sağa sola gidiyorlardı.</p>

  <p>Michael gördüğü şey karşısında donakaldı.</p>

  <p>Bir trendi. Bir dizel lokomotif. Üstelik paslı bir antika da değildi. Çalışabilirmiş gibi görünüyordu. Yaklaşık on santim kalınlığında koruyucu metal kaplaması vardı. Motorun önüne ok şeklinde dev bir tampon takılmıştı; ön cama da çelik levhalar perçinlenmişti ve sadece sürücünün dışarıyı görebileceği kadar, ince bir yarık bırakılmıştı. Arkada üç tane kutu şeklinde vagon vardı.</p>

  <p>“Mekanik ve pnömatik sistemleri çalışıyor” dedi Gus. “Sekiz voltlukları portatif jeneratörlerle şarj ettik. Sorun elektrik tesisatında. Bataryalardan pompaya akım gönderemiyoruz.”</p>

  <p>Michael’ın kalp atışları hızlanmıştı. Sakinleşmek için derin bir soluk aldı. “Şemaları var mı?”</p>

  <p>Gus onu üstünde çizimler, mavi mürekkeple kaplı geniş ve gevrek kâğıtlar bulunan derme çatma bir masaya götürdü. Michael çizimlere göz attı.</p>

  <p>“Bu epey karmaşık” dedi bir an sonra. “Sorunu bulmam haftalar sürebilir.”</p>

  <p>“O kadar zamanımız yok” dedi Billie.</p>

  <p>Michael yüzünü kaldırıp onlara baktı. “Bunun üstünde ne kadar zamandır çalışıyorsunuz?”</p>

  <p>“Dört senedir” dedi Gus. “Aşağı yukarı.”</p>

  <p>“Benim ne kadar zamanım var peki?”</p>

  <p>Billie’yle Gus kaygıyla bakıştılar.</p>

  <p>“Üç saat kadar” dedi Billie.</p>
</body>
</html>
