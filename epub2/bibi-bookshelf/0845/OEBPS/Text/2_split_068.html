<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_67"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Elli dört<br class="calibre3" /></h2>

  <p>Karanlıkta yürürlerken Peter gökyüzündeki hilali fark etti. Hilal vardı ve etrafta kimseler yoktu.</p>

  <p>Muhafızları aşmak kolay olmuştu. Sara’nın aklına bir plan gelmişti. <span class="ideitalik">Bunu Lish yapsın da göreyim,</span> diyerek kapıdan çıkıp meydandan geçmiş, iki adamın, bir ateş fıçısının yanında durarak onun yaklaşmasını seyreden Hap’le Leon’un yanına gitmişti. Onlara ulaşınca kulübenin kapısını göremeyecekleri şekilde durmuştu. Kısa bir pazarlık yapılmıştı; ufak tefek adam, Hap dönüp gitmişti. Sara bir elini saçlarında gezdirerek sinyal vermişti. Hollis ve sonra Peter usulca dışarı çıkıp binanın gölgesinde sine sine ilerlemişlerdi. Meydanın kuzeyinden dolanıp ara sokakta gizlenmişlerdi. Hemen sonra Sara sokağa girmişti; peşinden gelen muhafıza ne vaat edildiği, adamın hızlı adımlarından anlaşılıyordu. Sara önlerinden geçip giderken, boş bir fıçının ardında saklanan Hollis elinde bir sandalye ayağıyla doğrulmuştu.</p>

  <p>“Hey” diyerek Leon adlı muhafıza öyle sert vurmuştu ki adam eriyivermişti sanki.</p>

  <p>Baygın adamı sokağın içlerine çektiler. Hollis adamın üstünü yokladı; muhafızın tulumun altında, bacağına bağlı bir deri kılıfta bir kısa namlulu altıpatlar vardı. Caleb çamaşır ipi getirmişti; adamın elleriyle ayaklarını bağlayıp ağzına bir bez tıkıştırdılar.</p>

  <p>“Dolu mu?” diye sordu Peter.</p>

  <p>Hollis tabancanın silindirini açmıştı bile. “Üç mermi.” Silindiri kapatıp silahı Alicia’ya verdi.</p>

  <p>“Peter, bu binalar boş galiba” dedi Alicia.</p>

  <p>Bu doğruydu; hiçbir yerde ışık yoktu.</p>

  <p>“Acele etsek iyi olacak.”</p>

  <p>Hapishaneye güneyden, boş bir araziden yaklaştılar. Hollis binanın girişinin diğer tarafta, bina kompleksinin ana kapısının karşısında olduğunu düşünüyordu. Orada bir çeşit tünel bulunduğunu, tünelin kemerli girişinin duvarda olduğunu söylemişti. Gerekirse oradan girmeyi deneyeceklerdi, ama o zaman gözetleme kulelerinden görülebilirlerdi; planları içeri girmenin daha az riskli bir yolunu bulmaktı. Kamyonlarla kamyonetler binanın güney tarafındaki bir garajdaydılar. Olson’la adamlarının değerli mallarını bir arada tutmaları mantıklıydı; hem zaten aramaya bir yerden başlamak gerekiyordu.</p>

  <p>Garaj kapısı ağır bir asma kilitle kilitlenmişti. Peter pencere aradı ama göremedi. Garajın arkasındaki uzun bir beton rampanın ucunda tenteli bir platform ve hapishane duvarının çift kapısı vardı. Kara bir iz rampanın ortasından uzanıyordu. Peter eğilip ona dokundu; parmakları ıslandı. Parmaklarını burnuna götürdü. Motor yağı.</p>

  <p>Kapıların kolları yoktu, onları açabilecek bir mekanizma da görülmüyordu. Beşi yan yana dizilip bir kapıyı kaldırmaya çalıştılar. Kapının ağırlığı hariç bir dirençle karşılaşmadılar, ama desteksiz kaldıramıyorlardı. Caleb rampadan koşarak inip garaja girdi; bir cam şangırtısı duyuldu ve hemen ardından Caleb bir lastik levyesi getirdi.</p>

  <p>Tekrar yan yana dizildiler ve kapıyı, Caleb’ın demir levyeyi araya sokmasına yetecek kadar kaldırmayı başardılar. Betonda ince bir ışık belirdi. Kapıyı biraz daha kaldırdılar ve birer birer eğilerek altından geçtikten sonra bıraktılar.</p>

  <p>Kendilerini bir çeşit yükleme alanında buldular. Yerde zincir kangalları, eski motor parçaları vardı. Yakında bir yerden su damlıyordu; havada benzin ve taş kokusu vardı. Titrek ışığın kaynağı ilerideydi. Yürürlerken loşlukta karşılarına tanıdık bir şekil çıktı.</p>

  <p>Bir Humvee.</p>

  <p>Caleb bagajı açtı. “Her şey gitmiş, elli kalibrelik hariç. Onun da üç kutu mermisi var.”</p>

  <p>“Silahların geri kalanı nerede peki?” dedi Alicia. “Ve bunu buraya kim getirdi?”</p>

  <p>“Biz getirdik.”</p>

  <p>Dönüp bakınca gölgelerin arasından çıkan birini gördüler: Olson Hand. Başka insanlar da belirmeye, etraflarını sarmaya başladı. Turuncu tulumlu altı adam, hepsi de tüfekliydi.</p>

  <p>Alicia kemerinden çıkardığı altıpatları Olson’a doğrultmuştu. “Söyle geri çekilsinler.”</p>

  <p>“Söylediğini yapın” dedi Olson bir elini kaldırarak. “Ciddiyim. Tüfeklerinizi indirin, <span class="ideitalik">hemen.</span>”</p>

  <p>Adamlar silahlarını birer birer indirdiler. Sonunda Alicia da tabancasını indirdi – ama Peter onun tabancayı kılıfına geri koymak yerine yan tarafında tuttuğunu fark etti.</p>

  <p>“Neredeler?” diye sordu Peter, Olson’a. “Onları esir mi aldınız?”</p>

  <p>“Bir tek Michael kayboldu sanıyordum.”</p>

  <p>“Amy ile Mausami de kayboldu.”</p>

  <p>Olson duraksadı, şaşırdığı belliydi. “Üzgünüm. Niyetim bu değildi. Onlar nerede bilmiyorum. Ama arkadaşınız Michael bizimle birlikte.”</p>

  <p>“Bizden kastın?” diye sordu Alicia. “Lanet olsun, neler oluyor? Neden hepimiz aynı rüyayı görüyoruz?”</p>

  <p>Olson başıyla onayladı. “Şişman kadın.”</p>

  <p>“Michael’a ne yaptın orospu çocuğu?”</p>

  <p>Alicia bunu söylerken tekrar silahını kaldırdı, iki eliyle tutup Olson’ın kafasına nişan aldı. Etraflarında altı tüfek aynı şekilde karşılık verdi. Peter midesinin kasıldığını hissetti.</p>

  <p>“Sorun yok” dedi Olson usulca, gözlerini tabancanın namlusundan ayırmadan.</p>

  <p>“Söyle şuna Peter” dedi Alicia. “Söyle, konuşmaya başlamazsa mermiyi yiyecek.”</p>

  <p>Olson iki yanından sarkan ellerini hafifçe sallıyordu. “Herkes sakin olsun. <span class="ideitalik">Bilmiyorlar. Anlamıyorlar.</span>”</p>

  <p>Alicia altıpatların horozunu başparmağıyla çekti. “<span class="ideitalik">Neyi bilmiyoruz?</span>”</p>

  <p>Peter lambanın hafif ışığında Olson’ın küçücük göründüğünü düşündü. Adam bambaşka biri gibiydi. Sanki bir maske düşmüştü ve Peter gerçek Olson’ı ilk kez görüyordu: Şüphe ve kaygılarla boğuşan yorgun bir ihtiyar.</p>

  <p>“Babcock” dedi Olson. “Babcock’ı bilmiyorsunuz.”</p>

  <p><br class="chapter" /></p>

  <p>Michael sırtüstü yatıyordu, başı kontrol panelinin altındaydı. Yüzünün yukarısından karmakarışık teller ve plastik konnektörler sarkıyordu.</p>

  <p>“Şimdi dene.”</p>

  <p>Gus panelle bataryaların arasındaki bağlantının bıçaklı anahtarına bastı. Aşağıda bir yerden ana jeneratörün dönme sesi geldi.</p>

  <p>“Bir şey oldu mu?”</p>

  <p>“Bekle” dedi Gus. Sonra: “Hayır. Olmadı.”</p>

  <p>Kontrol panelinde bir yerlerde kısa devre vardı mutlaka. Belki de Billie’nin içirdiği şeyden veya Elton’ın yanında çok zaman geçirdiği içindi, ama Michael kısa devrenin <span class="ideitalik">kokusunu</span> alabiliyordu – yüzünün yukarısındaki karmakarışık kabloların bir yerinden hafif bir sıcak metal ve erimiş plastik kokusu geliyordu. Bir eliyle devre test cihazını panelde gezdirdi; diğer eliyle her bağlantıyı hafifçe çekti. Bir terslik yok gibiydi.</p>

  <p>Dışarı çıkıp oturma pozisyonuna geçti. Kan ter içinde kalmıştı. Tepesinde duran Billie onu kaygıyla süzüyordu.</p>

  <p>“Michael...”</p>

  <p>“Biliyorum, biliyorum.”</p>

  <p>Michael bir mataradan kana kana su içtikten sonra yüzünü yeniyle sildi, böylece düşünmek için bir saniye kazanmış oldu. Saatlerce devreleri test etmişti, telleri çekiştirmişti, panelin bütün bağlantılarını birer birer kontrol etmişti. Yine de bir şey bulamamıştı.</p>

  <p>Elton olsa ne yapardı acaba?</p>

  <p>Yanıt barizdi. Çılgıncaydı belki, ama barizdi. Hem zaten Michael aklına gelen diğer her şeyi denemişti. Ayağa kalkıp makinist kabiniyle makine dairesinin arasındaki dar koridorda yürüdü. Gus marş motoru kontrol ünitesinin başında, ağzında bir cep feneriyle duruyordu.</p>

  <p>“Röleyi yeniden başlat” diye talimat verdi Michael.</p>

  <p>Gus cep fenerini avucuna tükürdü. “Onu denedik zaten. Bataryaları tüketiyoruz. Böyle devam edersek onları portatif jeneratörlerle tekrar şarj etmemiz gerekecek. En az altı saat.”</p>

  <p>“Dediğimi yap sen.”</p>

  <p>Gus omuz silkti ve ünitenin etrafından uzanıp boruların arasını el yordamıyla yokladı.</p>

  <p>“Tamam, yeniden başlattım, neye yarayacaksa.”</p>

  <p>Michael devre kesici panele geri döndü. “Herkesin çok ama çok sessiz olmasını istiyorum.”</p>

  <p>Bunu Elton yapabiliyorsa kendisi de yapabilirdi. Derin bir soluk aldı ve yavaşça verirken gözlerini kapatıp zihnini boşaltmaya çalıştı.</p>

  <p>Sonra düğmeye bastı.</p>

  <p>Sonraki anda –kısacık anda– bataryaların döndüğünü ve panele akım yayıldığını işitti; bir boru suyla doluyordu sanki. Ama bir terslik vardı; boru fazla dardı. Su yanlış tarafa akmaya başladı, şiddetle çalkalanıyordu, bölünüp farklı yönlere gidiyordu, kendi kendini iptal ediyordu ve birden her şey durdu; devre kesilmişti.</p>

  <p>Gözlerini açınca Gus’ın kendisine baktığını gördü; adamın ağzı açıktı ve kararmış dişleri görünüyordu.</p>

  <p>“Devre kesicide sorun var” dedi Michael.</p>

  <p>Alet kemerinden bir tornavida aldı ve devre kesiciyi panelden çıkardı. “Bu on beş amperlik” dedi. “Tabak ısıtmaya bile yetmez. Neden on beş amperlik ki?” Başını kaldırıp kutudaki yüzlerce devreye baktı. “Şu yandaki slot ne? Yirmi altı numara.”</p>

  <p>Gus makine dairesindeki küçücük masaya serilmiş şemayı inceledi. Panele göz attıktan sonra tekrar çizime baktı. “İç ışıklar.”</p>

  <p>“Uçanlar adına, bunun için otuz amper gerek.” Michael ikinci devre kesiciyi tornavidayla çıkarıp birincisinin yerine taktı. Bıçaklı anahtara tekrar bastı ve devre kesicinin tıkırdamasını bekledi. Öyle bir ses duymayınca “İşte oldu” dedi.</p>

  <p>Gus kaşlarını şüpheyle çatıyordu. “Oldu mu?”</p>

  <p>“Yerlerini karıştırmışlar herhalde. Kablo başı ünitesiyle alakası yok. Röleyi bir kez daha yeniden başlat da göstereyim.”</p>

  <p>Michael lokomotifin ön tarafına gitti; Billie orada, ön camın önündeki iki döner koltuktan birinde oturmuş bekliyordu. Diğer herkes gitmişti; günbatımından hemen sonra, daha sonra onlarla buluşmak üzere Billie’nin kamyonetine binip gitmişlerdi.</p>

  <p>Michael diğer koltuğa oturdu. Gaz kolunun yanındaki paneldeki anahtarı çevirdi; aşağıda bataryaların döndüğünü işittiler. Paneldeki kadranlar serin mavi bir ışık saçmaya başladılar. Michael koruyucu levhaların arasından bakınca, hangarın açık kapısının ardındaki yıldızlı perdeyi gördü. Eh, diye düşündü, ya şimdi ya hiç. Marş motoruna akım gidiyordu ya da gitmiyordu. Bir sorunu bulmuştu, ama başka kaç sorun vardı kim bilir. Humvee’yi onarması on iki gün sürmüştü. Buradaysa üç saat bile çalışmamıştı.</p>

  <p>Michael lokomotifin arka tarafına, yakıt sistemini ayarlayıp hava boşaltan Gus’a seslendi. “Çalıştır!”</p>

  <p>Gus marş motorunu ateşledi. Aşağıdan bir gürleme yükseldi; yanan dizelin tatminkâr kokusunu taşıyordu. Çarklar harekete geçip frenleri zorlayınca motor sarsıldı.</p>

  <p>“Eee” dedi Michael, Billie’ye dönerek, “bu şey nasıl sürülüyor?”</p>
</body>
</html>
