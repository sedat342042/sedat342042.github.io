<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_80"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Altmış yedi<br class="calibre3" /></h2>

  <p>Caniler.</p>

  <p>Peter son dosyayı bırakıp da kızarmış gözlerini ovuşturduğunda gece bitmek üzereydi. Amy çoktan uykuya dalmıştı, yatakta kıvrılmıştı, bir battaniyenin altındaydı; Lacey mutfaktan bir sandalye getirip kızın yanına oturmuştu. Peter arada sırada, sayfaları çevirirken, kalkıp bir dosyayı kutuya geri koyarken ve bir başkasını alırken, öykünün parçalarını olabildiğince birleştirmeye çalışırken, perdenin arkasında uyuyan Amy’nin usulca mırıldandığını duyuyordu.</p>

  <p>Amy yattıktan sonra Lacey bir süre masada Peter’la birlikte oturmuştu, onun tek başına anlayamayacağı şeyleri açıklamıştı. Dosyalar kalındı ve Peter’ın bilmediği, hiç görmediği, içinde hiç yaşamadığı bir dünyaya ilişkin bilgilerle doluydu. Yine de saatler geçtikçe Peter, Lacey’nin yardımıyla öyküyü anlamaya başlamıştı. Fotoğraflar da vardı: yüzleri tombul ve kırışıklı, gözleri donuk ve dalgın adamların fotoğrafları. Bazılarının göğüslerinde takılı veya boyunlarından kolye gibi sarkan yazılı kartlar vardı. Bir tanesinde Texas Ceza Adaleti Departmanı yazılıydı. Bir başkasında Louisiana Eyaleti Islah Departmanı yazısı vardı. Kentucky, Florida, Wyoming, Delaware. Bazı kartlarda yazı yoktu, sadece sayılar görülüyordu. Adamlar siyah, beyaz, esmerdiler, iriyarı veya sıskaydılar; nedense hepsinin de yüzünde aynı uyuşuk teslimiyet ifadesi vardı. Peter okudu:</p>

  <p><br class="chapter" /></p>

  <p class="normal4"><span class="idebold">DENEK 12. Carter, Anthony L.</span> 12 Eylül 1985’te Baytown, Texas’ta doğdu. 2013’te Harris İlçesi, Texas’ta birinci dereceden cinayetten suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 11. Reinhardt, William J.</span> 9 Nisan 1987’de Jefferson City, Missouri’de doğdu. 2012’de Miami-Dade İlçesi, Florida’da üç ayrı birinci dereceden cinayetten ve ağır cinsel saldırıdan suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 10. Martínez, Julio A.</span> 3 Mayıs 1991’de El Paso, Texas’ta doğdu. 2011’de Laramie İlçesi, Wyoming’de bir polis memurunu birinci dereceden öldürmekten suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 9. Lambright, Horace D.</span> 19 Ekim 1992’de Oglala, Güney Dakota’da doğdu. 2014’te Maricopa İlçesi, Arizona’da iki ayrı birinci dereceden cinayetten ve ağır cinsel saldırıdan suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 8. Echols, Martin S.</span> 15 Haziran 1984’te Everett, Washington’da doğdu. 2012’de Cameron Semti, Louisiana’da birinci dereceden cinayetten ve silahlı soygundan suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 7. Sosa, Rupert I.</span> 22 Ağustos 1989’da Tulsa, Oklahoma’da doğdu. 2009’da Lake İlçesi, Indianapolis’te taşıt kullanarak soğukkanlılıkla cinayet işlemekten suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 6. Winston, David D.</span> 1 Nisan 1994’te Bloomington, Minnesota’da doğdu. 2014’te New Castle İlçesi, Delaware’de birinci dereceden cinayetten ve üç ayrı ağır cinsel saldırıdan suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 5. Turrell, Thaddeus R.</span> 26 Aralık 1990’da New Orleans, Louisiana’da doğdu. 2014’te New Orleans Federal Yerleşim Bölgesi’nde bir Ulusal Güvenlik görevlisini birinci dereceden öldürmekten suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 4. Baffes, John T.</span> 12 Şubat 1992’de Orlando, Florida’da doğdu. 2010’da Pasco İlçesi, Florida’da birinci dereceden cinayetten ve soğukkanlılıkla ikinci dereceden cinayet işlemekten suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 3. Chávez, Victor Y.</span> 5 Temmuz 1955’te Niagara Falls, New York’ta doğdu. 2012’de Elto İlçesi, Nevada’da birinci dereceden cinayetten ve iki ayrı reşit olmayan kişiye ağır cinsel saldırıdan suçlu bulunup idama mahkûm edildi.</p>

  <p><br class="chapter" /></p>

  <p class="normal4"><span class="idebold">DENEK 2. Morrison, Joseph G.</span> 9 Ocak 1992’de Black Creek, Kentucky’de doğdu. 2013’te Lewis İlçesi, Kentucky’de birinci dereceden cinayetten suçlu bulunup idama mahkûm edildi.</p>

  <p><br class="chapter" /></p>

  <p class="normal4">Ve nihayet:</p>

  <p><br class="chapter" /></p>

  <p class="normal4"><span class="idebold">DENEK 1. Babcock, Giles J.</span> 29 Ekim 1994’te Desert Wells, Nevada’da doğdu. 2013’te Nye İlçesi, Nevada’da birinci dereceden cinayetten suçlu bulunup idama mahkûm edildi.</p>

  <p>Babcock, diye düşündü Peter. Desert Wells.</p>

  <p><span class="ideitalik">Hep evlerine dönerler.</span></p>

  <p>Amy’nin dosyası diğerlerinden inceydi. “DENEK 13, AMY SY” diye yazılıydı etikette, “Merhametli Rahibeler Manastırı, Memphis, Tennessee.” Boy, kilo, saç rengi ve Peter’ın Michael’ın kızın boynundaki çipte bulduğu türden olduğunu tahmin ettiği tıbbi veriler. Bu sayfaya Michael’ın tahmin ettiği gibi en fazla altı yaşındaki bir kızın fotoğrafı tutturulmuştu. Kızın dirsekleri ve dizleri iriydi, bir ahşap sandalyede oturuyordu, siyah saçları yüzünün iki yanından sarkıyordu. Tanıdığı birinin fotoğrafını ilk kez gören Peter bu görüntünün yan odada uyuyan kişi olduğunu kavramakta zorlandı bir an. Ama şüphe yoktu; bu kızın gözleri Amy’nin gözleriydi. <span class="ideitalik">Gördün mü?</span> diyordu sanki o gözler. <span class="ideitalik">Kim olduğumu sanmıştın ki?</span></p>

  <p>Wolgast, Bradford J’nin dosyasına geldi. Fotoğraf yoktu; en üst sayfadaki, bir zamanlar fotoğrafın bulunduğu yerde pas rengi bir leke vardı sadece. Ama Peter, Lacey’nin söylediği doğruysa On İki’nin her birini ve Amy’yi bina kompleksine getirmiş adamı fotoğrafı yokken bile hayal edebildi. Uzun boylu ve sağlam yapılı bir adamdı, çukura kaçmış gözleri ve grileşmeye başlamış saçları vardı, iri elleri becerikliydi. Yüzü sakindi ama ardında zor bastırılan bir sıkıntı kımıldıyordu. Dosyaya göre Wolgast evlenmişti ve bir çocuğu olmuştu; adı Eva olan bu kızın öldüğü yazılıydı. Peter adamın sonunda Amy’ye bu yüzden mi yardım etmeye karar verdiğini merak etti. Sebebin bu olduğunu sezdi.</p>

  <p>Ama en çok son dosyadan bilgi edindi. Cole adlı birinin ABD Ordusu Özel Kuvvetler Bölümü’nden Albay Sykes diye birine gönderdiği, Dr. Jonas Lear diye biriyle ve “Nuh Projesi” denen bir şeyle ilgili bir rapor; ve beş sene sonra yazılmış, on iki insan deneğin “operasyonel muharebe testi” için Telluride, Colorado’dan White Sands, New Mexico’ya nakledilmelerini emreden ikinci bir belge. Peter’ın parçaları az çok birleştirmesi zaman aldı. Ama muharebenin ne olduğunu biliyordu.</p>

  <p>Onca yıl Ordu’nun dönmesini beklemişti, oysa suçlu Ordu’ydu.</p>

  <p>Son dosyayı bırakırken Lacey’nin kalktığını işitti. Kadın perdeden geçip odanın girişinde durdu.</p>

  <p>“Evet. Okudun.”</p>

  <p>Peter onun sesini duyunca birden bitkinliğe kapıldı. Lacey ateşi canlandırdı ve masaya, Peter’ın karşısına oturdu. Peter masadaki kâğıt yığınını gösterdi.</p>

  <p>“Cidden onun işi miydi? Doktorun.”</p>

  <p>“Evet.” Lacey başıyla onayladı. “Başkaları da vardı, ama evet.”</p>

  <p>“<span class="ideitalik">Sebebini</span> söyledi mi peki?”</p>

  <p>Lacey’nin arkasındaki şömineye yeni attığı odunlar hafif bir sesle harlayıverince oda aydınlandı. “Yapabildiği için yaptı bence. İnsanların yaptığı çoğu şeyin sebebi budur. O kötü bir insan değildi Peter. Tamamen onun suçu değildi, öyle olduğuna inansa da. Ona kaç kez sordum, sence dünya sadece insanlar tarafından yok edilebilir mi diye. Edilemez tabii. Ama bana asla inanmadı.” Başını masadaki dosyalara eğdi. “Bunları sana bıraktı.”</p>

  <p>“Bana mı? Nasıl bana bırakmış olabilir ki?”</p>

  <p>“Geri gelecek olan insanlara bıraktı. Burada olanları bilsinler diye.”</p>

  <p>Peter sessizce oturdu, ne diyeceğini bilemiyordu. Alicia bir konuda haklıydı: Peter hayatı boyunca, Sığınak’tan çıktığı günden beri dünyanın neden böyle olduğunu merak etmişti. Ama gerçeği öğrenmek hiçbir şeyi çözmemişti.</p>

  <p>Amy’nin oyuncak tavşanı hâlâ masada duruyordu; Peter onu eline aldı. “Amy hatırlıyor mudur sence?”</p>

  <p>“Ona yaptıklarını mı? Bilmiyorum. Olabilir.”</p>

  <p>“Hayır, öncesini kastediyorum. Çocukluğunu.” Uygun sözcükleri aradı. “İnsan olduğu zamanki halini.”</p>

  <p>“O hâlâ insan bence.”</p>

  <p>Peter, Lacey’nin konuşmaya devam etmesini bekledi, ama kadının sustuğunu görünce tavşanı yana bıraktı.</p>

  <p>“Sonsuza dek yaşamak nasıl bir şey?”</p>

  <p>Kadın birden güldü. “Sonsuza dek yaşayacağımı sanmıyorsun herhalde.”</p>

  <p>“Ama doktor sana virüsü vermiş. Amy gibisin.”</p>

  <p>“Amy gibisi yok Peter.” Kadın omuz silkti. “Ama onca yıldır, Jonas öldüğünden beri hayatımın nasıl geçtiğini soruyorsan şunu söyleyeyim ki epey yalnızlık çektim. Beni şaşırtacak kadar.”</p>

  <p>“Onu özlüyorsun, değil mi?”</p>

  <p>Peter bunu söylediğine hemen pişman oldu; kadının yüzünde keder belirdi bir an, bir tarlanın üstünden uçan bir kuşun gölgesi gibi.</p>

  <p>“Üzgünüm, ben...”</p>

  <p>Ama kadın kafa salladı. “Hayır, sorun değil. Onca zamandan sonra ondan bahsetmek zor geliyor. Ama cevabım evet. Onu gerçekten özlüyorum. Onu özlediğim kadar özlenmek harika bir şey olmalı.”</p>

  <p>Şömine ateşinin aydınlığında bir süre sessizce oturdular. Peter, Alicia’nın kendisini düşünüp düşünmediğini, şimdi nerede olduğunu merak etti. Onu ve diğerlerini bir daha görüp göremeyeceğini bilmiyordu.</p>

  <p>“Ben... ne yaptığımı bilmiyorum Lacey” dedi sonunda. “Bütün bunlarla ne yapacağımı bilmiyorum.”</p>

  <p>“Buraya kadar geldin. Bu bir başarı. Bu bir başlangıç.”</p>

  <p>“Peki ya Amy?”</p>

  <p>“Ne olmuş ona Peter?”</p>

  <p>Ama Peter neden sorduğuna emin değildi. Sadece aklında bu sorunun olduğunu biliyordu: Peki ya Amy?</p>

  <p>“Ben düşünmüştüm ki...” İç geçirip gözlerini Amy’nin yattığı odaya doğru çevirdi. “Ne tuhaf konuşuyorum. Ne düşünmüştüm bilmiyorum.”</p>

  <p>“Onları yenebileceğini mi? Yanıtı burada bulacağını mı?”</p>

  <p>“Evet.” Peter tekrar Lacey’ye baktı. “Ne düşündüğümü bile bilmiyordum, şu ana dek. Ama evet.”</p>

  <p>Lacey onu inceliyor gibiydi, ama Peter kadının ne aradığını bilmiyordu. Delice laflar ettiğini düşündü; gerçekten deli miydi acaba? Muhtemelen öyleydi.</p>

  <p>“Söylesene Peter. Nuh’un öyküsünü bilir misin? Nuh Projesi’ni demiyorum. Nuh adlı adamın öyküsünü.”</p>

  <p>Peter öyle birini bilmiyordu. “Sanmıyorum.”</p>

  <p>“Eski bir öyküdür. Gerçek bir öyküdür. Sana biraz faydası olur bence.” Lacey sandalyesinde biraz dikeldi, yüzü birden canlanmıştı. “Evet. Tanrı, Nuh diye bir adama bir gemi, büyük bir gemi yapmasını söyledi. Çok eskiden. Neden gemi yapayım ki, diye sordu Nuh. Hava güneşli, başka işlerim var. Çünkü bu dünya kötü bir yer oldu, dedi Tanrı ona, ve burayı bir tufanla yok etmek, bütün canlıları boğmak istiyorum. Ama sen neslinin adil bir ferdisin Nuh ve emrimi yerine getirirsen seni ve aileni kurtaracağım; bir gemi yapacaksın ve bu gemi seni ve aileni, ayrıca her türden ikişer canlıyı taşıyacak. Ve Nuh ne yaptı biliyor musun Peter?”</p>

  <p>“Gemiyi mi yaptı?”</p>

  <p>Lacey’nin gözleri faltaşı gibi açıldı. “Elbette! Ama hemen değil. Öykünün ilginç kısmı bu. Nuh sadece kendisine söyleneni yapsa, öykü anlamsız olacaktı. Hayır. İnsanların kendisiyle alay edeceğinden korkuyordu. Gemiyi yaptıktan sonra tufan kopmayacağından, salak durumuna düşeceğinden korkuyordu. Anlarsın ya, Tanrı onu sınıyordu, bu dünyada kurtarmaya değer birinin olup olmadığını görmek için. Nuh’un bu işin üstesinden gelip gelemeyeceğini görmek istiyordu. Ve sonunda Nuh başardı. Gemiyi yaptı, gök yarıldı ve dünya sular altında kaldı. Nuh’la ailesi uzun süre denizde kaldılar. Unutulmuş gibiydiler, onlara korkunç bir şaka yapılmıştı sanki. Ama bir sürü gün geçtikten sonra Tanrı Nuh’u hatırladı ve ona bir kumru gönderdi, onları karaya götürsün diye; böylece dünya yeniden doğdu.” Kadın hafifçe, mutlulukla el çırptı. “İşte. Anlıyor musun?”</p>

  <p>Peter anlamıyordu, hiç anlamıyordu. Bu öykü Öğretmen’in her dersten sonra onları çember şeklinde toplayıp anlattığı, hayvanlarla ilgili masalları anımsatmıştı. Dinlemesi hoştu, belki yanlış değildi de, ama fazla basitti, çocuklara göreydi.</p>

  <p>“Bana inanmıyor musun? Sorun değil. Bir gün inanacaksın.”</p>

  <p>“Mesele inanmamam değil” demeyi başardı Peter. “Üzgünüm. Ama bu... sadece bir öykü.”</p>

  <p>“Olabilir.” Kadın omuz silkti. “Belki de ileride birileri senin hakkında aynen öyle diyecekler Peter. Buna ne dersin?”</p>

  <p>Peter bilmiyordu. Vakit geçti veya erkendi; gece sona ermek üzereydi. Öğrendiği onca şeye karşın, aklı eskisinden de karışıktı.</p>

  <p>“Peki, diyelim ki ben Nuh’um” dedi, “bu durumda Amy kim oluyor?”</p>

  <p>Lacey’nin yüzünde hayret vardı. Gülmek üzere gibiydi. “Peter, beni şaşırtıyorsun. Belki de düzgün anlatamadım.”</p>

  <p>“Hayır, gayet düzgün anlattın” dedi Peter. “Ama... bilmiyorum.”</p>

  <p>Lacey sandalyesinde öne eğilip tekrar gülümsedi; tuhaf, hüzünlü, inançlı gülümsemelerinden biriydi bu.</p>

  <p>“Gemi, Peter” dedi. “Amy gemi.”</p>

  <p>Peter bu gizemli yanıtı anlamlandırmaya çalışırken Lacey irkilir gibi oldu. Birden kaşlarını çatarak odaya göz gezdirdi.</p>

  <p>“Lacey? Ne oldu?”</p>

  <p>Ama kadın onu duymamış gibiydi. Ayağa fırladı.</p>

  <p>“Korkarım fazla konuştum. Yakında şafak sökecek. Çabuk git Amy’yi uyandır, toplanın.”</p>

  <p>Aklı hâlâ gecenin tuhaf olaylarında olan Peter afallamıştı. “Gidiyor muyuz?”</p>

  <p>Peter ayağa kalkınca Amy’nin yatak odasının girişinde durduğunu gördü; kızın siyah saçları dağınıktı, arkasındaki perde kımıldıyordu. Lacey’yi etkileyen şey onu da etkilemişti; yüzünde telaş vardı.</p>

  <p>“Lacey...” diye söze başladı Amy.</p>

  <p>“Biliyorum. Şafaktan önce buraya gelmeye çalışacak.” Lacey pelerinine sarındı ve ısrarcı bakışlarını tekrar Peter’a yöneltti. “Çabuk olun.”</p>

  <p>Gecenin huzuru birden bozulmuştu, yerini Peter’ın anlam veremediği bir telaşa bırakmıştı. “Lacey, kimden bahsediyorsun? Kim geliyor?”</p>

  <p>Ama sonra Amy’ye bakınca anladı.</p>

  <p>Babcock.</p>

  <p>Babcock geliyordu.</p>

  <p>“Acele et Peter.”</p>

  <p>“Lacey, anlamıyorsun.” Peter kendini ağırlıksız, uyuşmuş hissediyordu. Silahsızdı, bıçağı bile yoktu. “Hiç silahımız yok. Onun neler yapabileceğini gördüm.”</p>

  <p>“Tüfeklerle bıçaklardan daha güçlü silahlar var” diye karşılık verdi kadın. Yüzünde korku yoktu, sadece kararlılık vardı. “Görmenin zamanı geldi.”</p>

  <p>“<span class="ideitalik">Neyi</span>?”</p>

  <p>“Bulmaya geldiğin şeyi” dedi Lacey. “Geçidi.”</p>
</body>
</html>
