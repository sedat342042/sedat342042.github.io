<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_86"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Yetmiş üç<br class="calibre3" /></h2>

  <p>Titreşen uzaklıkta onları gördüler: engin arazideki, rüzgârda dönen pervaneleri.</p>

  <p>Türbinler.</p>

  <p>Çöllerden geçmişlerdi, sıcak ve kurak yerlerden; bulabildikleri yerlerde konaklamışlardı ve bir yer bulamadıklarında ateş yakıp sabah olmasını beklemişlerdi. Canlı viralleri bir kez, sadece bir kez görmüşlerdi. Üç virallik bir grubu. Arizona’daydılar, haritaya göre “Painted Desert” adlı bir yerdeydiler. Yaratıklar bir köprünün altındaki gölgelikte uyuyorlardı, kirişlerden sarkıyorlardı. Amy yaklaşırlarken onları hissetmişti. Bana bırakın, demişti Alicia.</p>

  <p>Alicia hepsini öldürmüştü. Üçünü de göğüslerinden bıçaklamıştı. Onu suyolunda bulmuşlardı, bıçağını son viralin göğsünden çıkarıyordu; virallerin dumanı tütmeye başlamıştı bile. Kolaydı, demişti Alicia. Onun ne olduğunu anlamamışlardı bile. Belki de viral sanmışlardı.</p>

  <p>Başkaları da vardı. Ceset kalıntıları. Kararmış bir kaburga kemiği, bir elin ya da kafatasının küle benzemiş kemikleri; bir asfalt meydandaki bir iz, tavada bir şey kızartılmış gibi. Böyle kalıntıları içinden nadiren geçtikleri kasabalarda görüyorlardı genellikle. Çoğu virallerin içinden, güneşin altında ölmek için çıktıkları evlerin civarında oluyordu.</p>

  <p>Peter’la diğerleri Las Vegas’ın etrafından dolanmışlardı, çok daha güneyden gitmeyi yeğlemişlerdi; şehrin boş olduğuna inansalar da tedbirli olmak iyiydi. Artık yazın ortasındaydılar, gölgesiz günler uzun ve amansızdı. Askeri sığınağa uğramadan, en kısa yoldan dosdoğru Koloni’ye gitmeye karar vermişlerdi.</p>

  <p>Şimdi buraydılar. Elektrik santraline doğru yürürken birbirlerinden biraz uzaklaştılar. Çit kapısının açık olduğunu gördüler. Kapağa vardıklarında Michael işe koyuldu, mekanizmayı örten plakayı çıkardı ve kilit düzeneğini bıçağının ucuyla çalıştırdı.</p>

  <p>İçeri önce Peter girdi. Ayağının altından metalik bir tıngırtı geldi; eğilip baktı. Tüfek şarjörleri.</p>

  <p>Merdiven duvarları mermilerle delik deşik edilmişti. Merdivenler beton parçalarıyla kaplıydı. Ampul parçalanmıştı. Alicia içerinin serinliğine ve loşluğuna adım atıp gözlüğünü çıkardı; karanlıkta görebiliyordu. Peter’la diğerleri onun tüfeğini doğrultarak kontrol odasına inmesini beklediler. Sonra içerisinin temiz olduğunu belirten ıslığını duydular.</p>

  <p>Dibe indiklerinde Lish bir lamba bulup fitilini yakmıştı bile. Oda darmadağınıktı. Ortadaki uzun masa devrilmişti; bunun savunma amaçlı yapıldığı belliydi. Yer şarjörlerle ve boş kovanlarla kaplıydı. Ama kontrol panelinde sorun yok gibiydi, aydınlık kadranları elektrik akımı olduğunu gösteriyordu. Arkadaki depo odalarına ve kışlaya gittiler.</p>

  <p>Kimse yoktu. Ceset yoktu.</p>

  <p>“Amy” dedi Peter, “burada neler olduğunu biliyor musun?”</p>

  <p>Amy de diğerleri gibi yıkımın boyutuna hayretle bakmaktaydı.</p>

  <p>“Bir şey yok mu? Hiçbir şey hissetmiyor musun?”</p>

  <p>Amy hayır anlamında kafa salladı. “Bence bunu... insanlar yaptı.”</p>

  <p>Tüfekleri gizleyen raf geriye çekilmişti; çatıdaki tüfekler de gitmişti. Gördükleri neydi? Bir savaş, ama kimlerin arasında gerçekleşmişti? Koridorda, kontrol odasında ve darmadağınık olan kışlada yüzlerce el ateş edilmişti. Cesetler neredeydi? Kanlar neredeydi?</p>

  <p>Kontrol panelinde oturan Michael “Eh, elektrik var” diye bildirdi. Saçları artık omuz hizasındaydı. Cildi bronzlaşmıştı, rüzgârlar yüzünden yıpranmıştı ve elmacık kemiklerindeki kısımları soyuluyordu. Klavyede bir şeyler yazıyor, ekrandan akan sayıları okuyordu. “Sorun yok gibi görünüyor. Dağa bol bol akım gidiyor olmalı. Ama...” Duraksadı, bir parmağıyla dudaklarına hafif hafif vurdu; tekrar hararetle yazmaya başladı, birden kalkıp başının üstündeki kadranı kontrol etti ve tekrar oturdu. Uzun tırnağının tersiyle ekrana tık tık vurdu. “Burada.”</p>

  <p>“Söylesene Michael” dedi Peter.</p>

  <p>“Sistemin yedekleme kaydı. Bataryalar her gece yüzde kırkın altına inince santrale sinyal gönderip daha fazla akım isterler. Bütün bunlar otomatik. Altı yıl önce başladı ve o zamandan beri her gece oluyordu. Şimdiye kadar. Bakayım, üç yüz yirmi üç devir öncesine kadar.”</p>

  <p>“Devir.”</p>

  <p>“Yani gün Peter.”</p>

  <p>“Michael, ne demek istediğini anlamıyorum.”</p>

  <p>“Yani ya birileri o bataryaları tamir etmenin yolunu buldu, ki bundan cidden şüpheliyim, ya da bataryalar akım çekmiyor.”</p>

  <p>Alicia kaşlarını çattı. “Bu çok saçma. Neden akım çekmesinler ki?”</p>

  <p>Michael duraksadı; Peter gerçeği onun yüzünden okudu.</p>

  <p>“Çünkü birileri ışıkları kapatmış” dedi Michael.</p>

  <p><br class="chapter" /></p>

  <p>Santralde huzursuz bir gece geçirdikten sonra sabahleyin yola çıktılar. Öğleyin artık Banning’ten geçip dağa çıkmaya başlamışlardı. Yüksek bir çamın gölgesinde dinlenmek için durduklarında Alicia Peter’a döndü.</p>

  <p>“Michael yanılıyorsa ve tutuklanırsak diye söylüyorum; şunu bilmeni istiyorum ki o adamları ben öldürdüm diyeceğim. Cezama razı olacağım, ama seni tutuklamalarına izin vermeyeceğim. Amy ile Devre’ye de ellerini sürmeyecekler.”</p>

  <p>Peter bunu az çok tahmin etmişti. “Lish, bunu yapmana gerek yok. Hem Sanjay’in artık bir şey yapacağını sanmam.”</p>

  <p>“Olabilir. Ben söyleyeyim de. Kararım kesin. Hazır olun. Greer? Anladın mı?”</p>

  <p>Binbaşı başıyla onayladı.</p>

  <p>Ama bu uyarı boşunaydı. Bunu yolun Üst Tarla’nın yukarısındaki son, zikzaklı kısmından geçerken anladılar. Artık ağaçların arasından yükselen Sur’u görebiliyorlardı, iskeleler boştu, Nöbetçilerden eser yoktu. Her tarafa tuhaf bir dinginlik hâkimdi. Sur kapısı açık ve korumasız duruyordu.</p>

  <p>Koloni boştu.</p>

  <p><br class="chapter" /></p>

  <p>İki ceset buldular.</p>

  <p>Birincisi Gloria Patal’dı. Sığınak’ın Büyük Oda’sında, boş beşiklerle yatakların arasında kendini asmıştı. Yüksek bir portatif merdiven kullanmıştı, tepeye çıkıp ipi kapının yanındaki kirişlerden birine bağlamıştı. Merdiven şimdi kadının aşağı dönük ayaklarının altında yan yatmış halde duruyordu; kadının boynuna ilmiği geçirip de merdiveni yere düşürdüğü an donup kalmıştı sanki.</p>

  <p>Diğer ceset Teyze’nindi. Onu bulan Peter oldu; kadın evinin önündeki küçük kayranda, bir mutfak sandalyesinde oturuyordu. Peter kadının aylar önce öldüğünü anladı, oysa Teyze’nin görünüşü pek değişmemişti. Peter kadının kucağında duran eline dokununca sadece ölümün soğuk katılığını hissetti. Kadının başı geriye düşmüştü; yüzünde huzurlu bir ifade vardı, sanki uyuyakalmıştı. Peter kadının karanlık çöküp de ışıklar yanmayınca dışarı çıktığını anladı. Kadın bahçeye bir sandalye getirmişti, oturup yıldızları seyretmek için.</p>

  <p>“Peter.” Alicia cesedin yanına çömelmiş olan Peter’ın koluna dokundu. “Peter, ne yapmak istiyorsun?”</p>

  <p>Peter gözlerini kaçırırken, onların yaşlarla dolduğunu fark etti. Diğerleri Alicia’nın arkasında duruyorlardı, sessiz tanıklardı.</p>

  <p>“Onu buraya gömmeliyiz. Evinin yanına, bahçesine.”</p>

  <p>“Gömeriz” dedi Alicia usulca. “Işıkları kastediyorum. Yakında hava kararacak. Michael istersek bütün projektörleri yakabileceğimizi söylüyor.”</p>

  <p>Peter Alicia’nın arkasındaki Michael’a göz atınca adam başıyla onayladı.</p>

  <p>“Tamam” dedi Peter.</p>

  <p>Sur kapısını kapatıp Güneş Noktası’nda buluştular – Michael dışında hepsi. Alacakaranlık yeni başlamıştı, tepedeki gökyüzü mora dönüyordu. Her şey donakalmış gibiydi; kuşlar bile ötmüyordu. Sonra projektörler yüksek bir ses çıkararak çalışmaya başladı, hepsini yoğun ve nihai bir aydınlığa boğdu.</p>

  <p>Michael gelip yanlarında durdu. “Bu gecelik sorun çıkmaz herhalde.”</p>

  <p>Peter başıyla onayladı. Dillendirilmeyen bir gerçek, hepsinin bir süre suskun kalmasına yol açtı: Bir gece sonra İlk Koloni’nin projektörleri sonsuza dek sönecekti.</p>

  <p>“Şimdi ne yapacağız?” diye sordu Alicia.</p>

  <p>Peter dinginlikte etrafındaki arkadaşlarının varlığını hissetti. Artık cesaretini paylaştığı Alicia’nın. Sırım gibi olmuş ve sertleşmiş, artık erkek olmuş Michael’ın. Bilge bir asker çehresine sahip Greer’ın. Ve Amy’nin. Gördüğü her şeyi ve ölen insanları –sadece tanıdıklarını değil, tanımadıklarını da– düşündü ve yanıtının ne olacağını anladı.</p>

  <p>“Şimdi savaşa gideceğiz” dedi.</p>
</body>
</html>
