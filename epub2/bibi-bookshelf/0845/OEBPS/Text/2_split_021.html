<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_29"><br class="calibre3" />
  <br class="calibre3" />
  <br class="calibre3" />
  <br class="calibre3" />
  On altı<br class="calibre3" /></h2>

  <p>Yangınlar başladığında aylardan ağustostu, günler uzun ve yağışsızdı.</p>

  <p>Wolgast bir ikindi vakti bahçede çalışırken duman kokusu aldı; sabah olduğundaysa havada geniz yakan dumanlar vardı. Çatıya çıkıp baktı ama sadece ağaçlarla gölü, göz alabildiğine uzanan dağları gördü. Yangınların ne kadar yakında olduklarını bilmesinin yolu yoktu. Rüzgârın dumanları yüzlerce kilometre öteye götürebileceğini biliyordu.</p>

  <p>İki aydan fazladır, Milton’ın dükkânına gittiğinden beri dağdan inmiyordu. Bir rutin oluşturmuşlardı: Wolgast her gün neredeyse öğlene kadar uyuyordu ve akşama kadar dışarıda çalışıyordu; ardından birlikte akşam yemeği yiyip gölde yüzüyorlardı ve geceyarısına kadar kitap okuyor veya kutu oyunları oynuyorlardı, uzun bir deniz yolculuğuna çıkmış yolcular gibi. Wolgast kabinlerden birinde bir sandık dolusu kutu oyunu bulmuştu: Borsa, Parcheesi, dama. Wolgast başta Amy’nin kazanmasına izin verdi, ama sonra buna gerek olmadığını fark etti; Amy kurnaz bir oyuncuydu, özellikle Borsa’yı iyi oynuyordu; emlak üstüne emlak satın alıyor, getirecekleri kirayı hızla hesaplıyor ve parasını neşeyle sayıyordu. Boardwalk, Park Place, Marvin Gardens. Bu yerlerin isimleri ona ne ifade ediyordu? Wolgast bir gece ona kitap okumak için –<span class="ideitalik">Denizler Altında 20.000 Fersah,</span> bunu daha önce okumuşlardı ama Amy tekrar dinlemek istemişti– oturunca kız kitabı onun elinden aldı ve titrek mum ışığında yüksek sesle okumaya başladı. Zor sözcüklerde duraksamıyordu bile, kitabın karmaşık ve eski tarz üslubu onu zorlamıyordu. Amy sayfayı çevirirken duraksayınca Wolgast ona “Bunu yapmayı ne zaman öğrendin?” diye sordu hayretle. Eh, daha önce okumuştun ya, diye açıkladı kız. Aklımda kalmış herhalde.</p>

  <p>Dağın dışındaki dünya gün geçtikçe solan bir anıya dönüşmüştü. Wolgast jeneratörü çalıştırmayı –kısadalga telsizi kullanmak istiyordu– başaramamıştı ve denemeyi epeydir kesmişti. Tahmin ettiği şeyler oluyorsa bilmemeleri daha iyiydi. Bilse ne olacaktı ki? Nereye gidebilirlerdi?</p>

  <p>Ama artık ormanlar yanıyordu, batıdan boğucu dumanlar geliyordu. Ertesi günün ikindisinde, gitmek zorunda oldukları artık kesindi: Yangın onlara doğru geliyordu. Nehri geçerse onu durduracak hiçbir şey yoktu. Wolgast eşyaları Toyota’ya yükledi ve Amy’yi bir battaniyeyle sarmalayıp yolcu koltuğuna oturttu. Yanına iki tane ıslak bez aldı, ağızlarını ve yanan gözlerini örtmeleri için.</p>

  <p>Üç kilometre kadar gidince alevleri gördüler. Yol duman kaplıydı, hava solunmazdı, karşılarında zehirli bir duvar vardı. Esen şiddetli bir rüzgâr alevleri giderek yaklaştırıyordu. Geri dönmek zorundaydılar.</p>

  <p>Wolgast yangının ne zaman geleceğini bilmiyordu. Binanın çatısını ıslatması imkânsızdı; yangının geçip gitmesini beklemeleri gerekecekti. Kapalı pencereler dumanları az çok dışarıda tutuyordu, ama gece olduğunda artık ikisi de öksürüyorlardı.</p>

  <p>Ek binalardan birinde eski bir alüminyum kano vardı. Wolgast kanoyu sahile indirdi ve sonra üst kattan Amy’yi aldı. Kürek çekerek kanoyu gölün ortasına götürürken yangınların dağa tırmanarak kampa yaklaşmalarını seyretti; hiddetli bir güzelliğin görüntüsüydü bu, sanki cehennemin kapıları açılmıştı. Amy kanonun dibinde yatıyordu, Wolgast’a yaslanmıştı; korkuyorsa bile belli etmiyordu. Yapacak başka bir şey yoktu. Wolgast bütün gücünün tükendiğini hissetti ve istemeden uykuya daldı.</p>

  <p>Sabah uyandığında kamp hâlâ ayakta duruyordu. Yangın nehri aşmamıştı. Rüzgâr geceleyin yön değiştirmiş, alevleri güneye yöneltmişti. Hava hâlâ dumanlıydı, ama tehlikenin geçtiği belliydi. O gün öğleden sonra büyük bir gürleme işittiler, sanki gökyüzünde dev bir teneke tabaka sarsılıyordu ve sağanak başladı, yağmur gece boyunca yağdı. Wolgast bu kadar şanslı olmalarına inanamadı.</p>

  <p>Sabahleyin son kalan benzini kullanarak dağdan inip Carl’la Martha’ya bakmaya karar verdi. Bu sefer Amy’yi yanına alacaktı – yangınlardan sonra artık onu gözünün önünden ayırmak istemiyordu. Günbatımını bekledi ve sonra yola çıktılar.</p>

  <p>Yangınlar epey yakına kadar gelmişti. Kampın girişinden sadece bir kilometre ötedeki orman kül olmuştu, dumanı tütüyordu, toprak kararmış ve çıplak kalmıştı, sanki orada korkunç bir savaş yaşanmıştı. Wolgast yoldan bakınca hayvanların, sadece sıçan ve rakun gibi küçük yaratıkların değil geyiklerin, antilopların leşlerini ve hatta bir ayının, toprakta hava deliği ararken iki büklüm olup can vermiş bir ayının kararmış bir ağaç gövdesinin dibindeki ölüsünü gördü.</p>

  <p>Dükkân hâlâ sağlamdı, zarar görmemişti. İçinde ışık yoktu, ama elektrik yoktu elbette. Amy’ye arabada beklemesini söyleyen Wolgast bir el feneri alıp sundurmaya çıktı. Kapı kilitliydi. Kapıyı defalarca gürültüyle çaldı, Carl’a seslendi ama yanıt gelmedi. Wolgast sonunda el fenerini kullanarak pencereyi kırdı.</p>

  <p>Carl’la Martha ölmüşlerdi. Martha’nın hastane yatağında yatıyorlardı, Carl ona arkadan sarılmıştı, bir kolunu omzuna atmıştı, sanki şekerleme yapıyorlardı. Duman yüzünden ölmüş olabilirlerdi, ama odanın havası çok daha önce öldüklerini gösteriyordu. Komodinde yarı dolu bir skoç şişesi ve yanında katlı bir gazete vardı, Wolgast’ın gördüğü diğer gazete gibi huzursuzluk verici ölçüde inceydi; büyük puntolu manşete bakmaktan kaçınan Wolgast gazeteyi daha sonra okumak üzere cebine koydu. Cesetlerin bulunduğu yatağın ayakucunda bir an durdu. Sonra odadan çıktı ve ilk kez ağladı.</p>

  <p>Carl’ın karavanı hâlâ dükkânın arkasında duruyordu. Wolgast bir parça bahçe hortumu kesip Toyota’yı arka tarafa götürdü ve karavanın deposundaki benzini Toyota’ya aktardı. Nereye gidebileceklerini bilmiyordu ama yangın sezonu bitmemişti. Gafil avlanmakla neredeyse ölümcül bir hata yapmıştı. Evin arkasındaki bir kulübede boş bir benzin tenekesi bulmuştu ve Toyota’nın deposu dolunca bunu da doldurdu. Sonra Amy ile birlikte dükkânda gezip gerekli şeyleri topladı. Yanlarında götürebileceklerini düşündüğü bütün yiyecekleri, pilleri ve propanı alıp sandıklara koydu ve arabaya taşıdı. Sonra cesetlerin bulunduğu odaya gidip Carl’ın belindeki kılıfta duran 38’lik tabancayı dikkatle, nefesini tutarak aldı.</p>

  <p><br class="chapter" /></p>

  <p>Wolgast sabah erkenden, Amy nihayet uykuya dalınca, ceket cebindeki gazeteyi çıkardı. Bu seferki gazete iki sayfadan ibaretti, 10 Temmuz tarihliydi – neredeyse bir aylıktı. Carl bunu nereden bulmuştu kim bilir. Herhalde Whiteriver’a inmişti ve gördüklerinden ve okuduklarından sonra intihar etmeye karar vermişti. Evi ilaç doluydu; bu işi yapması kolaydı. Wolgast gazeteyi cebine korktuğu için, ama bir yandan da orada nelerin yazılı olduğunu bildiğini kaderci bir şekilde hissettiğinden koymuştu. Sadece ayrıntılar ona yeni gelecekti.</p>

  <p><br class="chapter" /></p>

  <p class="ortayazi"><span class="idebold">CHICAGO DÜŞTÜ</span></p>

  <p><br class="chapter" /></p>

  <p class="ortayazi"><span class="idebold">“Vampir” Virüs Doğu Yakası’na Ulaştı: Milyonlarca Ölü Var</span></p>

  <p class="ortayazi"><span class="ideitalik">Karantina Hattı Doğu’ya, Ohio’nun Merkezine Kaydırıldı</span><br class="chapter" />
  <span class="ideitalik">California Birlik’ten Ayrıldı, Kendini Savunmaya Yemin Etti</span><br class="chapter" />
  <span class="ideitalik">Hindistan Füzeleriyle Gözdağı Verdi, Pakistan’a “Sınırlı” Nükleer Saldırı Tehdidinde Bulundu</span></p>

  <p><br class="chapter" /></p>

  <p class="indentmetin">WASHINGTON, 10 Temmuz – Dün gece Ordu ve Ulusal Muhafız birliklerinin Chicago’ya giren büyük bir Hasta İnsanlar grubu tarafından bozguna uğratılıp ağır kayıplar vermesinin ardından bugün Başkan Hughes ABD askeri güçlerinin Chicago civarından ayrılmalarını emretti.</p>

  <p class="indentmetin">Bay Hughes yazılı açıklamasında “Büyük bir Amerikan şehrini yitirdik” dedi. “Chicago halkı ve onları savunmak için canlarını feda eden erkeklerle kadınlar için dua ediyoruz. Onları hatırlamak büyük mücadelemizde bizlere güç katacak.”</p>

  <p class="indentmetin">Saldırı hava karardıktan az sonra, South Loop’ta konuşlanan ABD kuvvetlerinin şehrin iş merkezinin civarında sayısı belli olmayan bir kalabalığın toplandığını bildirmesinden sonra başladı.</p>

  <p class="indentmetin">“Bu saldırının organize olduğu açık” diyen Merkezi Karantina Bölgesi komutanı General Carson White, bunu “rahatsız edici bir gelişme” olarak yorumladı.</p>

  <p class="indentmetin">“75. Yol’da, Toledo’yla Cincinnati arasında yeni bir savunma hattı kuruldu” dedi White muhabirlere salı sabahı. “Orası yeni Rubicon’umuz.”</p>

  <p class="indentmetin">White’a çok sayıda askerin firar ettiği söylentileri sorulduğunda “böyle bir şey duymadığını” ve böyle söylentileri “sorumsuzca” bulduğunu belirtti.</p>

  <p class="indentmetin">“Bu insanlar şimdiye kadar birlikte görev yapma onuruna eriştiğim en cesur erkekler ve kadınlar” dedi general.</p>

  <p class="indentmetin">Tallahassee (Florida) ve Charleston (Güney Carolina)’dan Helena (Montana) ve Flafstaff (Arizona)’a kadar pek çok şehirden ve ayrıca Güney Ontario’yla Kuzey Meksika’dan yeni salgın haberleri geldi. Beyaz Saray’la Hastalık Kontrol Merkezi’nin tahminlerine göre ölü sayısı 30 milyonu geçti. Pentagon ayrıca 3 milyon kişinin hasta olduğunu bildirdi.</p>

  <p class="indentmetin">Pazar günü terk edilen St. Louis’in büyük bölümü ve ayrıca Memphis, Tulsa ve Des Moines’in bazı bölümleri bu gece yanıyordu. Yerden bakan gözlemciler, şehir merkezine bir anda yayılan yangınların çıkmasından hemen önce şehrin ünlü kemerinin üstünde alçaktan uçan uçaklar gördüklerini bildirdiler. Yangınların federal devletin Merkezi Karantina Bölgesi’nin büyük şehirlerini dezenfekte etme çabalarının parçası olduğu söylentilerini hükümetten onaylayan çıkmadı.</p>

  <p class="indentmetin">Ulaşım koridorları giderek yayılan salgından kaçan insanlar tarafından tıkanırken, ülkenin her yerinde benzin sıkıntısı ya da kıtlığı yaşandı. Yiyecek ve bandajlardan antibiyotiklere dek çeşitli tıbbi malzemeleri bulmak da güçtü.</p>

  <p class="indentmetin">Ülkenin evsiz kalmış pek çok mültecisi nereye gideceklerini bilmiyorlardı.</p>

  <p class="indentmetin">“Herkes gibi mahsur kaldık” dedi David Callahan, Pittsburgh’un doğusundaki bir McDonald’s şubesinin önünde. Callahan ailesiyle, karısı ve iki çocuğuyla birlikte Akron, Ohio’dan arabayla gelmişti – normalde sadece iki saat sürecek yolculukları o gece yirmi saat sürmüştü. Benzini bitmek üzere olan Callahan, Monroeville banliyösündeki bir benzincide durduğunda benzin kalmadığını ve restorandaki yiyeceklerin iki gün önce bittiğini öğrenmiş.</p>

  <p class="indentmetin">“Annemin Johnstown’daki evine gidecektik, ama duyduğuma göre salgın oraya da yayılmış” dedi Callahan, elli araçlık bir ordu konvoyu yolun boş olan batı şeridinden geçerken.</p>

  <p class="indentmetin">“Kimse nereye gideceğini bilmiyor” dedi. “O yaratıklar her yerdeler.”</p>

  <p class="indentmetin">Hastalığa henüz ABD, Kanada ve Meksika’nın dışında rastlanmasa da, diğer ülkeler bu olasılığa karşı hazırlanıyor gibi görünüyorlar. Avrupa’da İtalya, Fransa ve İspanya sınırlarını kapattılar, diğer ülkelerse tıbbi malzemeler depoladılar ya da şehirlerarası yolculuğu yasakladılar. Geçen haftanın başında New York’taki karargâhını boşalttıktan sonra ilk kez Lahey’de toplanan Birleşmiş Milletler Genel Kurulu uluslararası karantina kararı alarak, gemilerle uçakların Kuzey Amerika kıtasına üç yüz kilometreden fazla yaklaşmalarını yasakladı.</p>

  <p class="indentmetin">ABD kiliselerine ve sinagoglarına rekor sayıda insanın gittiği, milyonlarca kişinin dua etmek için toplandığı bildirildi. Virüsün artık yaygın olduğu Texas’ta Houston Valisi, çoksatan kitapların yazarı ve ülkenin en büyük kilisesi olan İlahi Görkem İncili Kilisesi’nin eski başkanı Barry Wooten, şehrin bir “Cennet Kapısı” olduğunu açıkladı ve şehir sakinleriyle eyaletin başka yerlerinden gelen mültecilere Houston’daki Reliant Stadyumu’nda toplanıp “İsa’nın tahtına canavarlar değil Tanrı’nın erkekleri ve kadınları olarak yükselmeye” hazırlanma çağrısı yaptı.</p>

  <p class="indentmetin">Salgının henüz görülmediği California’da eyalet yasama meclisi dün gece bir olağanüstü toplantı yaparak Birinci California Bağımsızlık Maddeleri’ni hızla onaylayıp, eyaletin Birleşik Devletler’le bağlarını kopardı ve bağımsız bir ülke olduğunu ilan etti. Eski vali Cindy Shaw’ın California Cumhuriyeti başkanı olarak ilk eylemi, eyalet içindeki ABD ordusuna ve emniyet güçlerine ait her türlü mal varlığını California Milli Muhafız Teşkilatı’na devretmek oldu.</p>

  <p class="indentmetin">Shaw’ın yasama meclisinde yaptığı konuşmadaki “Kendimizi savunacağız, bu her ülkenin hakkıdır” sözü alkışlarla karşılandı. “California ve temsil ettiği her şey varlığını sürdürecektir.”</p>

  <p class="indentmetin">Hughes hükümetinin basın sözcüsü Tim Romer, Sacramento’dan gelen haberler karşısında muhabirlere “Bu çok saçma” açıklamasını yaptı. “Şimdi herhangi bir eyalet yönetiminin ya da yerel yönetimin Amerikan halkının güvenliğini üstlenmesinin sırası olmadığı ortada. Biz California’nın Birleşik Devletler’in parçası olduğunu düşünmeyi sürdürüyoruz.”</p>

  <p class="indentmetin">Romer ayrıca California’daki askeri personelin ya da emniyet teşkilatı görevlilerinin federal yardım çalışmalarına müdahale etmeleri durumunda ağır şekilde cezalandırılacakları uyarısında bulundu.</p>

  <p class="indentmetin">“Açıkça söylüyorum” dedi Romer. “Böyle kişiler kanunsuz, düşmanlar olarak görülecektir.”</p>

  <p class="indentmetin">California çarşamba günü İsviçre, Finlandiya, küçük Güney Pasifik cumhuriyeti Palau ve Vatikan tarafından tanındı.</p>

  <p class="indentmetin">Hindistan hükümeti dün, görünüşe göre ABD askeri güçlerinin Güney Asya’dan çekilmelerine karşılık olarak, Doğu Pakistan’daki asi güçlere karşı nükleer silahlar kullanma tehdidini yineledi.</p>

  <p class="indentmetin">Hindistan Başbakanı Suresh Mitra parlamentoda yaptığı konuşmada “Şimdi İslami aşırılığın yayılmasını dizginlemenin tam sırası” dedi. “Bekçi köpeği uykuda.”</p>

  <p><br class="chapter" /></p>

  <p>Sonunda oldu demek, diye düşündü Wolgast. Sonunda olmuştu. Aklına bildiği bir terim geldi; sadece havacılıkta, sakin bir havada bir uçağın gökyüzünden nasıl çabucak düşebildiğini açıklamak için kullanıldığını duymuştu. OKAS. Olaylar karşısında âciz kalmak. Şimdi olan buydu. Dünya –insanoğlu– olaylar karşısında âciz kalmıştı.</p>

  <p><span class="ideitalik">Amy’ye göz kulak ol,</span> demişti Lacey. <span class="ideitalik">Amy senin.</span> Doyle’un Lexus’ın anahtarlarını eline tutuşturmasını düşündü. Lacey’nin yanağına kondurduğu öpücüğü; Doyle’un peşlerinden koşmasını, kollarını sallayarak “Gidin, gidin” diye seslenmesini; Lacey’nin arabadan atlamasını, yıldızları –Wolgast o yaratıkları yıldız olarak görüyordu, ölümcül bir ışık saçan insan yıldızlar– kendine çağırmasını.</p>

  <p>Uyuma, dinlenme zamanı geçmişti. Wolgast bütün gece uyanık kalacaktı, bir elinde Carl’ın 38’liğini ve diğerinde Springfield’ı tutarak kapıya bakacaktı. Serin bir geceydi, hava sıcaklığı on dereceye kadar düşmüştü ve dükkândan döndüklerinde Wolgast odun sobasını yakmıştı. Gazeteyi alıp dörde, sekize ve nihayet on altıya katladı ve odun sobasının kapağını açtı. Sonra gazeteyi ateşe attı ve çabucak gözden kaybolmasını hayretle seyretti.</p>
</body>
</html>
