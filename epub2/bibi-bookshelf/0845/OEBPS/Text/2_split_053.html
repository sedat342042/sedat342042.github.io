<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_54"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Kırk bir<br class="calibre3" /></h2>

  <p>Başhemşire Sara Fisher Hastane’de kızla birlikteydi.</p>

  <p>Amy, diye düşündü Sara. Adı Amy. Bu imkânsız kızın, bu yüz yaşındaki kızın adı Amy idi. Adın bu mu? diye sormuştu kıza. Amy mi?</p>

  <p><span class="ideitalik">Evet,</span> demişti kız gözleriyle. Hatta gülümsemiş bile olabilirdi. Kendi adını duymayalı ne kadar oluyordu? <span class="ideitalik">Evet. Adım Amy.</span></p>

  <p>Sara kıza sabahlık dışında verebileceği bir giysisinin olmasını isterdi. İsmi olan bir kızın doğru dürüst giysisi ve ayakkabısı olmaması yanlış geliyordu. Sara Hastane’ye dönmeden önce bunu akıl edememişti. Kız ondan kısaydı, kemikleri daha inceydi ve kalçaları daha dardı; ama kemer kullanırsa Sara’nın ata binerken giydiği, beli ve kalçası dar pantolon ona tam otururdu. Yıkanıp saçlarının kesilmesi de gerekiyordu.</p>

  <p>Sara, Michael’ın söylediği hiçbir şeyi sorgulamamıştı. Michael Michael’dı, herkes öyle derdi, onun çok akıllı olduğunu – kendine zararı dokunacak kadar akıllı olduğunu kastederlerdi. Ama Michael asla yanılmazdı, asla. Yanılacağı gün eninde sonunda gelecekti herhalde –bir insan sürekli haklı çıkamazdı– ve Sara o gün kardeşine ne olacağını merak ediyordu. Haklı olmanın, her sorunu kolayca çözmenin verdiği özgüven yıkılıverecekti. Sara’nın aklına Küçükken oynadıkları bir oyun geldi, ufak bloklardan kuleler yaparlardı ve sonra onları yıkmadan en alttaki blokları çekip çıkarmaya çalışırlardı; kuleler yıkıldığında bu bir anda olurdu. Michael’a da öyle mi olacaktı acaba, tamamen mi yıkılacaktı? O zaman ablasına ihtiyaç duyacaktı, tıpkı o sabah barakada anne babalarını bulduklarında olduğu gibi – Sara o gün onu hayal kırıklığına uğratmıştı.</p>

  <p>Sara, Peter’a kızdan korkmadığını söylerken samimiydi. Başta korkmuştu. Ama saatler ve sonra günler geçtikçe, kızla baş başa zaman geçirdikçe yeni bir hisse kapılmaya başlamıştı. Kızın dikkatli ve gizemli varlığı –sessizliği ve hareketsizliği, ama bir yandan da tam tersi– ona güven, hatta umut vermeye başlamıştı. Yalnız olmadığını hissetmişti, ama sadece bunu değil: dünyanın yalnız olmadığını. Sanki kâbuslarla geçen uzun bir geceden sonra hep birlikte uyanıyorlardı, hayata dönüyorlardı.</p>

  <p>Yakında şafak sökecekti. Dün geceki saldırının yinelenmediği belliydi; yoksa Sara bağrışmalar duyardı. Gece son nefesini tutuyor, şimdi olacakları bekliyor gibiydi. Çünkü Sara’nın Peter’a, hiç kimseye söylemediği şey ışıkların sönmesinden birkaç saniye önce Hastane’de olanlardı. Bitkin olan Sara uyumak için uzanmıştı; kızdan geldiğini fark ettiği bir sesle uyanmıştı. Hafif bir iniltiydi, kesintisiz tek bir notaydı, genizden geliyordu. Ne oldu? demişti Sara hemen ayağa fırlayıp. Sorun ne? Canın mı yandı, bir şey canını mı yaktı? Ama kız yanıt vermemişti. Gözleri faltaşı gibi açıktı, ama Sara’yı görmüyor gibiydi. Sara dışarıda bir şeyler olduğunu sezmişti –oda tuhaf bir şekilde karanlıktı, Sur’dan bağrışmalar geliyordu, kargaşa sesleri geliyordu, insanlar birbirlerine sesleniyor ve koşturuyorlardı– ama bu önemli gelse de, dikkate alınması gereken bir şey de olsa, gözlerini kızdan alamamıştı. Dışarıda olan biten her ne ise, burada da, bu odada da oluyordu; kızın gözlerindeki boşlukta, yüzünün ve boğazının gerginliğinde ve içinin derinliklerinden yükselen kederli melodideydi. Bu durum birkaç dakika sürmüştü –Michael iki dakika elli altı saniye demişti, oysa sonsuzluk gibiydi– ve sonra, her şey başladığı gibi çabucak ve kaygılandırıcı bir şekilde bitivermişti; kız susmuştu. Tekrar yatağa uzanıp dizlerini göğsüne çekmişti ve öylece yatmıştı.</p>

  <p>Dış odadaki masasında oturan Sara bunu hatırlarken, Peter’a bunu anlatıp anlatmaması gerektiğini merak ederken sundurmadan insan sesleri geldiğini duydu. Yüzünü pencereye doğru kaldırdı. Ben hâlâ parmaklığın yanında oturuyordu, sırtı dönüktü –Sara ona bir sandalye götürmüştü–, kucağındaki tatar yayının ucu görünüyordu; konuştuğu kişi her kimse, ondan alçakta duruyordu; Sara o kişiyi bulunduğu yerden göremiyordu. Ben’in tehditkâr bir ses tonuyla <span class="ideitalik">Burada ne arıyorsunuz?</span> dediğini işitti. <span class="ideitalik">Sokağa çıkma yasağını bilmiyor musunuz?</span></p>

  <p>Sara, Ben’in kimlerle konuştuğunu görmek için ayağa kalkarken, Ben’in de kalktığını ve tatar yayını öne çevirdiğini gördü.</p>

  <p><br class="chapter" /></p>

  <p>Peter’la Michael gölgeden gölgeye koşarak karavan parkından geçiyorlardı; sonunda ağaçların altından geçerek hapishaneye ulaştılar.</p>

  <p>Nöbetçi yoktu.</p>

  <p>Peter aralık duran kapıyı hafifçe iterek açtı. İçeri girince karşı duvarın dibinde duran, kollarıyla bacakları bağlanmış birisini gördü ve aynı anda soldan yaklaşan Alicia, Peter’ın ensesine doğrulttuğu tatar yayını indirdi.</p>

  <p>“Nerede kaldınız yahu?” dedi Alicia.</p>

  <p>Arkasında duran Caleb’ın eli bıçaklıydı.</p>

  <p>“Uzun hikâye. Yolda anlatırım.” Peter yerdeki, şimdi Galen Strauss olduğunu fark ettiği kişiyi gösterdi. “Bakıyorum bensiz başlamaya karar vermişsiniz. Ona ne yaptınız?”</p>

  <p>“Boşver, uyanınca hatırlamaz.”</p>

  <p>“Ian tüfekleri biliyor” dedi Michael.</p>

  <p>Alicia başıyla onayladı. “Tahmin ettim.”</p>

  <p>Peter planı açıkladı. Önce Hastane’ye gidip Sara’yla kızı alacaklardı, sonra da ahırlara gidip atları alacaklardı. İlk Çan’dan hemen önce Dale Sur’dan seslenecekti, işaret gördüğünü söyleyecekti. O kargaşada, tam güneş yükselirken Sur kapısından çıkıp elektrik santraline gidebilmeleri gerekiyordu. Sonrasında ne yapacaklarını o zaman düşünürlerdi.</p>

  <p>“Dale’e haksızlık etmişim galiba” dedi Alicia. “Sandığımdan daha cesurmuş.” Michael’a baktı. “Sen de Devre. Hapishaneye saldırmaya hazır olacağın hiç aklıma gelmezdi.”</p>

  <p>Dördü dışarı çıktılar. Şafak hızla yaklaşıyordu; Peter en fazla birkaç dakikaları olduğunu düşünüyordu. Hastane’ye sessizce ve çabucak gidip etrafından dolanarak Sığınak’ın batı duvarının dibine sindiler; oradan binayı rahatça görebiliyorlardı.</p>

  <p>Sundurma boştu; kapı açıktı. Ön pencerelerden titrek bir lamba ışığı geliyordu. Sonra bir çığlık duydular.</p>

  <p>Sara.</p>

  <p><br class="chapter" /></p>

  <p>Oraya önce Peter vardı. Dış oda boştu. Ön masanın yan yatmış sandalyesi hariç her şey yerli yerindeydi. Peter koğuştan bir inilti geldiğini işitti. Diğerleri peşinden binaya girerken, koridorda koşarak perdeyi açıp koğuşa daldı.</p>

  <p>Amy karşı duvarın dibine sinmişti, başını bir darbeden korunurcasına kollarıyla örtmüştü. Sara diz çökmüştü, yüzü kan içindeydi.</p>

  <p>Oda ceset doluydu.</p>

  <p>Diğerleri Peter’ın peşinden içeri daldılar. Michael ablasının yanına koştu.</p>

  <p>“Sara!”</p>

  <p>Sara konuşmaya çalıştı, kanlı dudaklarını araladı, ama sesi çıkmadı. Peter, Amy’nin yanında diz çöktü. Kız yaralanmamış gibiydi, ama Peter dokununca irkilip kollarını kendini savunmak için sallayarak iyice geri çekildi.</p>

  <p>“Her şey yolunda” diyordu Peter, “her şey yolunda.” Oysa her şey yolunda değildi. Burada neler olmuştu? Bu adamları kim öldürmüştü? Birbirlerini mi öldürmüşlerdi.</p>

  <p>“Şu Ben Chou” dedi Alicia. Cesetlerden birinin yanında diz çöküyordu. “Şu ikisi Milo’yla Sam. Diğeriyse Jacob Curtis.”</p>

  <p>Ben bıçaklanmıştı. Giderek genişleyen bir kan gölcüğünde yüzükoyun yatan Milo, kafasının arkasına indirilen bir darbeyle öldürülmüştü; Sam de aynı şekilde ölmüş gibiydi, kafatasının yan tarafı göçmüştü.</p>

  <p>Amy’nin yatağının ayakucunda yatan Jacob’ın boğazına Ben’in oku saplıydı. Dudaklarından hâlâ biraz kan akıyordu, köpürerek; açık gözlerinde şaşkınlık vardı. Uzanmış eli, kanla ve beyin parçalarıyla (kırmızılığın üstündeki beyaz noktalar) kaplı uzun bir demir boruyu sımsıkı tutuyordu.</p>

  <p>“Hassiktir!” dedi Caleb. “Hassiktir, hepsi ölmüş!”</p>

  <p>Bu sahnenin her ayrıntısı tüyler ürpertici bir canlılık kazanmıştı. Yerdeki cesetler, kan gölcükleri. Jacob’ın elindeki boru. Michael, Sara’nın ayağa kalkmasına yardım ediyordu. Amy hâlâ duvar dibinde büzülmüş haldeydi.</p>

  <p>“Sam’le Milo saldırdılar” dedi Sara çatlak sesle. Michael, ablasını yataklardan birine oturtmuştu. Kadın kesik kesik konuşuyordu, dudakları yarılmış ve şişmişti, dişleri kızıldı. “Ben’le ben onları durdurmaya çalıştık. Öyle... bilmiyorum. Sam bana vuruyordu. Sonra başka biri geldi.”</p>

  <p>“Jacob mıydı?” dedi Peter. “Burada cesedi yatıyor Sara.”</p>

  <p>“Bilmiyorum, bilmiyorum!”</p>

  <p>Alicia, Peter’ı dirseğinden tuttu. “Neler olduğu önemli değil” dedi telaşla. “Bize hayatta inanmazlar. <span class="ideitalik">Hemen</span> gitmeliyiz.”</p>

  <p>Sur kapısından çıkma riskini göze alamazlardı; Alicia herkese ne yapmalarını istediğini açıkladı. Önemli olan Sur’dakilere görünmemekti. Peter’la Caleb Depo’ya gidip halatlar, sırt çantaları ve Amy için ayakkabılar getireceklerdi; Alicia diğerlerini randevu yerine götürecekti.</p>

  <p>Hastane’den usulca çıkıp dağıldılar. Depo’nun ana kapısı aralıktı, kilidi sarkıyordu – tuhaf bir ayrıntıydı, ama şimdi buna kaygılanacak zamanları yoktu. Caleb’la Peter içeri girdiler; Depo loştu, içinde kutular uzun sıralar halinde uzanıyordu. Yaşlı Chou’yla Walter Fisher’ı orada buldular. Kirişlerden yan yana sarkıyorlardı, boyunlarındaki halatlar gergindi, çıplak ayakları bir sandık dolusu kitabın yukarısındaydı. Ciltleri grimtırak olmuştu; ikisinin de dili dışarıdaydı. Sandıkları üst üste koyup merdiven niyetine kullandıkları ve ilmikleri boyunlarına geçirdikten sonra sandıkları tekmeledikleri belliydi. Peter’la Caleb bir an öylece durup o iki adamın tuhaf görüntüsüne baktılar.</p>

  <p>“Vay... anasını” dedi Caleb.</p>

  <p>Peter, Alicia’nın haklı olduğunu biliyordu. Hemen gitmeliydiler. Olan her ne ise büyük ve korkunç bir şeydi, hepsinin sonunu getirebilecek bir güçtü.</p>

  <p>Gerekli şeyleri toplayıp dışarı çıktılar. Sonra Peter haritaları hatırladı.</p>

  <p>“Sen git” dedi Caleb’a. “Yetişirim.”</p>

  <p>“Buluşma yerine gitmişlerdir bile.”</p>

  <p>“Git dedim ya. Seni bulurum.”</p>

  <p>Delikanlı koşarak uzaklaştı. Peter, Teyze’nin kapısını çalma zahmetine girmedi; içeri girince dosdoğru yatak odasına gitti. Teyze uyuyordu. Peter bir an kapı eşiğinde durup kadının solumasını seyretti. Haritalar bıraktığı yerdeydi, yatağın altındaydı. Eğilip onları aldı ve sırt çantasına koydu.</p>

  <p>“Peter?”</p>

  <p>Peter donakaldı. Teyzenin gözleri hâlâ kapalıydı. Elleri iki yanında yatıyordu.</p>

  <p>“Biraz dinlenmek için uzanmıştım.”</p>

  <p>“Teyze...”</p>

  <p>“Vedalaşmaya zaman yok” dedi yaşlı kadın. “Haydi git Peter. Artık senin zamanın.”</p>

  <p><br class="chapter" /></p>

  <p>Peter şalter kutusuna vardığında doğudan pembe şeritler yükseliyordu. Herkes oradaydı. Alicia elektrik hattının yanından atlayıp üstünü başını temizledi.</p>

  <p>“Herkes hazır mı?”</p>

  <p>Arkalarından ayak sesleri geldi: Peter dönerken bıçağını çıkardı. Ama sonra çalıların arasından Mausami Patal’ın çıktığını gördü. Mausami’nin omzunda bir tatar yayı asılıydı; sırt çantası da taşıyordu.</p>

  <p>“Depo’dan beri peşinizdeyim. Çabuk olalım.”</p>

  <p>“Maus–” diye söze başladı Alicia.</p>

  <p>“Nefesini boşa harcama Alicia. Sizinle geliyorum.” Mausami, Peter’a baktı. “Tek bir şey söyle” dedi. “Ağabeyinin öldüğüne inanıyor musun?”</p>

  <p>Peter kendini sanki birisinin tam da bu soruyu sormasını bekliyormuş gibi hissetti. “Hayır.”</p>

  <p>“Ben de.”</p>

  <p>Elini bilinçsizce karnına götürdü. Peter birden durumu öyle iyi anladı ki, sanki keşfettiği değil hatırladığı bir şeydi, sanki başından beri biliyordu.</p>

  <p>“Ona söylemeye fırsat bulamadım” dedi Mausami. “Hâlâ istiyorum.”</p>

  <p>Peter ikisini de bezgince inceleyen Alicia’ya döndü.</p>

  <p>“Bizimle geliyor.”</p>

  <p>“Peter, bu iyi bir fikir değil. Nereye gittiğimizi düşün.”</p>

  <p>“Mausami artık akrabam. İtiraz istemiyorum.”</p>

  <p>Alicia konuşmadı bir an; ne diyeceğini bilemez gibiydi.</p>

  <p>“Neyse” dedi sonunda. “Tartışmaya vaktimiz yok.”</p>

  <p>Önce Alicia gitti, onlara yolu gösterdi. Onu Sara, Michael, Caleb ve Mausami sırayla takip ettiler; tünele birer birer girerlerken Peter geride kalıp nöbet tuttu.</p>

  <p>En son Amy girdi. Ona kazak ve pantolon, bir çift de sandalet bulmuşlardı. Kız kapak deliğine inerken birden Peter’a yalvarırcasına baktı. <span class="ideitalik">Nereye gidiyoruz?</span></p>

  <p>Colorado, diye düşündü Peter. MKB. Bunlar sadece bir haritadaki isimlerdi, Michael’ın CRT monitörünün ekranındaki renkli ışıklarıydı. Peter onların ardındaki gerçekliği, parçası oldukları gizli dünyayı hayal edemiyordu. Bu gece yolculuktan bahsettiklerinde –dördü sahiden bu gece mi Fener Kulesi’nde konuşmuşlardı?– Peter doğru dürüst bir keşif seferine çıkacaklarını hayal etmişti: büyük bir silahlı korumalar grubu, arabalar dolusu erzak ve teçhizat, en az bir keşif ekibi, kılı kılına planlanmış bir güzergâh. Babası Uzun Yolculukları mevsimler boyu planlardı. Onlarsa yaya kaçaklar olarak yola çıkıyorlardı şimdi, ellerinde eski haritalarla kemerlerindeki bıçaklardan başka pek bir şey yoktu. Öyle bir yere ulaşmayı nasıl umabilirlerdi ki?</p>

  <p>“Cidden bilmiyorum” dedi kıza. “Ama hemen gitmezsek hepimiz burada öleceğiz bence.”</p>

  <p>Kız tünele dalıp gözden kayboldu. Peter sırt çantasının kayışlarını sıkılaştırdı ve kızın peşinden içeri girip de kapağı kapayınca karanlıkta kaldı. Duvarlar serindi ve toprak kokuyordu. Tünel çok eskiden, belki de İnşacılar tarafından, elektrik hattının bakımını yapmayı kolaylaştırmak için kazılmıştı; yıllardır onu kullanan olmamıştı, Albay hariç. Alicia tünelin Albay’ın gizli yolu olduğunu, avlanmaya giderken tüneli kullandığını açıklamıştı. Böylece en azından bir gizem çözülmüştü.</p>

  <p>Peter yirmi beş metre sonra bir mesquite ağaçları korusuna çıktı. Herkes bekliyordu. Projektörler sönmüştü ve gri şafak göğü ortaya çıkmıştı. Tepelerinde dağ tek bir taştan dilimmiş gibi yükseliyordu; olup bitmiş her şeyin sessiz tanığıydı. Peter Nöbetçilerin Sur tepesinden seslendiklerini işitti; Sabah Çanı’nda Nöbet değişimi yapılacaktı. Dale onlara ne olduğunu merak edecekti, henüz öğrenmediyse. Cesetler kısa sürede bulunurdu mutlaka.</p>

  <p>Alicia kapağı arkalarından kapadı ve halkasını çevirdikten sonra üstünü çalılarla örttü.</p>

  <p>“Peşimizden gelecekler” dedi Peter usulca, onun yanında diz çökerek. “Atları var. Onlardan kaçamayız.”</p>

  <p>“Biliyorum.” Alicia’nın yüzü kararlıydı. “Bütün mesele tüfeklere önce kimin ulaşacağı.”</p>

  <p>Alicia ayağa kalktı, topuklarının üstünde döndü ve öne düşerek onları dağdan indirmeye başladı.</p>
</body>
</html>
