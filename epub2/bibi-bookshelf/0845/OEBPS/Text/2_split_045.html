<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_47"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Otuz dört<br class="calibre3" /></h2>

  <p>Mausami Patal’ın gecesi Sığınak’ta başlamıştı.</p>

  <p>Büyük Oda’da tek başına oturuyordu, örgü örmeyi öğrenmeye çalışıyordu. Bütün yataklar ve beşikler götürülmüştü; çocuklar üst katta yatıyorlardı. Kırık pencere tahtalarla örtülmüştü, camlar süpürülmüştü, oda ve bütün eşyalar alkolle yıkanmıştı. Koku günlerce kalacaktı.</p>

  <p>Mausami burada olmamalıydı. Alkol kokusu öyle kesifti ki gözleri sulanıyordu. Zavallı Arlo, diye düşündü Maus. Hollis de öz kardeşini öldürmek zorunda kalmıştı, gerçi öldürdüğü iyi olmuştu ya. Iskalasa neler olacağını Maus düşünmek bile istemiyordu. Hem Arlo artık Arlo değildi tabii, tıpkı Theo’nun da eğer yaşıyorsa artık Theo olmadığı gibi. Virüs bulaştı mı sevdiğiniz insanın ruhunu, kişiliğini alıp götürüyordu.</p>

  <p>Depo dolabında bulduğu eski bir sallanan sandalyede oturuyordu. Yanına bir sehpa çekmişti; sehpanın üstündeki lambanın ışığında örgü örebiliyordu. Leigh ona temel bilgileri vermişti, başta kolay gelmişti, ama sonra Maus bir yerde hata yapmıştı. Çizgiler düzgün değildi ve sol başparmağı araya girip duruyordu. Bir saniyeden kısa sürede bir tatar yayına ok sürebilecek, beş saniyeden kısa sürede yarım düzine uzun ok fırlatabilecek, koşan bir hedefin zayıf noktasına altı metre öteden bıçak saplayabilecek bir kadındı; ama bir çift bebek patiği öremiyordu. Öyle dalgındı ki kucağındaki yün çilesi iki kez yere düşüp yuvarlanmıştı ve Maus her seferinde onu alıp geri döndüğünde nerede kaldığını unuttuğundan baştan başlamak zorunda kalmıştı.</p>

  <p>Theo’nun gittiğini kabullenemeyen bir yanı vardı. Yolculukta, santraldeki ilk gecelerinde Theo’ya bebekten bahsetmeyi planlamıştı. Kalın duvarlı, kapıları kilitli, labirent gibi santralde baş başa kalmaya fırsat bulmak kolaydı. Aslında, kendine karşı dürüst olursa, sorun baş başa kalmalarından kaynaklanmıştı.</p>

  <p>Galen’la evlenmek: Bunu neden yapmıştı ki? Bir bakıma zalimlik etmişti, çünkü Galen kötü bir insan değildi; Maus’un ona âşık olmaması, hatta artık ondan pek hazzetmemesi Galen’ın suçu değildi. Bir blöf. Maus blöf yapmıştı sadece. Theo’yu canlandırmak, kasvetten kurtarmak için. Sonra o gece Sur’da <span class="ideitalik">Belki de Galen Strauss’la evlenirim,</span> deyince ve Theo <span class="ideitalik">Tamam, istediğin buysa eğer, tek istediğim mutlu olman,</span> diye karşılık verince mesele büyümüştü, Theo’ya yanıldığını kanıtlamak için Maus artık evlenmek <span class="ideitalik">zorundaydı</span>. Maus hakkında yanıldığını, kendisi hakkında yanıldığını, her şey hakkında yanıldığını kanıtlayacaktı. İnsanın <span class="ideitalik">denemesi</span> gerekirdi. <span class="ideitalik">Bir şeyler yapması</span> gerekirdi. Elindekilerle yetinip hayatına devam etmesi gerekirdi. Galen Strauss’la sırf inadından evlenmişti, Theo Jaxon’a nispet olsun diye.</p>

  <p>Maus bir süre boyunca, o yazın çoğu ve sonbahar boyunca evliliğini yürütmeye çalışmıştı. Uygun hisleri duymayı başarabileceğini ummuştu ve bir ara neredeyse başarmıştı, çünkü sırf varlığı bile Galen’ı çok mutlu ediyor gibiydi. İkisi de Nöbetçi olduklarından pek görüşemiyorlardı, düzenli de görüşemiyorlardı; aslında Galen’dan uzak durmak çok kolay olmuştu, çünkü okuldan sonunculukla mezun olduğundan ve ayrıca gözleri karanlıkta iyi görmediğinden vaktinin çoğunu gündüz nöbetinde geçiriyordu. Bazen gözlerini kısarak baktığında Maus gerçekten onun sevdiği kız olup olmadığını sorguluyordu. Belki de Galen başka bir kadını, hayalinde yarattığı bir kadını görüyordu.</p>

  <p>Galen’ı kendisinden neredeyse tamamen uzak tutmanın yolunu bulmuştu.</p>

  <p>Neredeyse: Çünkü kocasıyla yatmaya mecburdu. <span class="ideitalik">Sana şefkatli davranıyor mu?</span> diye sormuştu annesi. <span class="ideitalik">Sana iyi davranıyor mu? Seni umursuyor mu? Sadece bunu bilmek istiyorum.</span> Ama Galen şefkatli davranamayacak kadar mutluydu. İnanamıyorum! diyordu yüzü ve vücudu. Benim olduğuna inanamıyorum! Oysa Maus onun değildi; karanlıkta, üstünde Galen uflayıp puflarken, aklı kilometrelerce ötede oluyordu. Galen bir koca olmaya çalıştıkça Maus giderek daha az onun karısı gibi hissediyordu kendini ve sonunda –işin kötü kısmı buydu, Maus’a haksızlık gibi gelen buydu– Galen’dan hazzetmemeye başladığını fark etmişti. İlk kar yağışında, gözlerini kapatıp Galen’ı irade gücüyle yeryüzünden silmeye çalıştığını fark etmişti. O soğuk davrandıkça Galen daha çok çabalıyordu, bu da Maus’un iyice soğumasına yol açıyordu.</p>

  <p>Galen bebeğin ondan olmadığını nasıl anlamazdı? Adamın kafası çalışmıyor muydu hiç?</p>

  <p>Gerçi Maus yalan söylemişti. Bir sabah, kahvaltısını çöplüğe kusarken Galen’a yakalanınca, ona üç aydır âdet görmediğini söylemişti, oysa iki aydır görmemişti. Üç aydır görmese çocuk Galen’dan olacaktı; iki aydır görmediğine göre ondan değil demekti. Maus’un hamile kaldığı ay Galen ona sadece bir kere yaklaşmıştı; Maus onu şimdi hatırlayamadığı bir bahaneyle başından savmıştı. Hayır, Mausami nerede ve kimden hamile kaldığını biliyordu. O sırada santraldeydi; Theo vardı, Alicia, bir de Dale Levine. Dördü kontrol odasında geç saatlere kadar iskambil oynamışlardı ve Alicia’yla Dale yatmaya gidince Maus’la Theo, Maus’un düğününden beri ilk kez baş başa kalmışlardı. Maus ağlamaya başlamıştı, hüngür hüngür ağlamıştı, bunu o kadar istemesine şaşarak; sonra Theo avutmak için ona sarılmıştı, ki bunu yapmasını Maus da istiyordu, çok üzgün olduklarını söylemişlerdi ve sonra öpüşmeye başlamaları otuz saniye kadar sürmüştü. Kendilerini durdurma şansları yoktu.</p>

  <p>Maus sonrasında onu doğru dürüst görmemişti. Ertesi sabah yola çıkmışlardı ve hayat normale dönmüştü – ama aslında hiç normal değildi. Maus’un bir sırrı vardı artık. İçinde taşıdığı bu sır ılık bir taş gibiydi, mahrem bir mutluluk parıltısı gibiydi. Galen bile ondaki değişimi sezmişti sanki, “Eh, keyfinin yerine gelmesine sevindim” gibisinden bir laf etmişti. (Maus ona durumu arkadaşça anlatmak, iyi haberi paylaşmak istemişti saçma bir şekilde.) Neler olacağını bilmiyordu; hiç düşünmüyordu. Âdetinin gecikmesini pek umursamamıştı. Âdetleri asla düzenli olmamıştı zaten, arada olur, arada olmazdı. Maus’un tek düşüncesi santrale tekrar gidip Theo Jaxon’la yeniden sevişmekti. Onu iskelede ve akşam toplantılarında görüyordu tabii, ama aynı şey değildi, birbirlerine dokunamıyor ve hatta konuşamıyorlardı bile. Beklemesi gerekecekti; ama bundan bile, günlerin ağır ağır geçmesinden bile –santrale tekrar gidiş tarihleri herkesin görebileceği görev listesine yazılmıştı– mutluluk duyuyordu; aşk sarhoşluğu içindeydi.</p>

  <p>Sonra ikinci ayda da âdet görmemişti ve Galen onu çöplüğe kusarken yakalamıştı.</p>

  <p>Maus hamileydi elbette. Bunu niye tahmin etmemişti ki? Bu olasılığı nasıl göz ardı edebilmişti? Theo Jaxon hayatta bebek istemezdi. Koşullar uygun olsa Maus onu ikna edebilirdi belki. Ama bu koşullar altında imkânsızdı.</p>

  <p>Sonra aklına başka bir düşünce, basit ve net bir düşünce gelmişti: bir bebek. Bir bebeği olacaktı. Onun bebeği, Theo’nun bebeği, ikisinin bebeği. Aşk soyuttu, oysa bebek soyut değildi. Bebek gerçekti. Aklı, ruhu olan bir varlıktı ve ona karşı hislerinizi umursamazdı. Sırf varlığıyla insanı geleceğe inanmaya zorlardı: o bebeğin emekleyeceği, yürüyeceği, yaşayacağı bir geleceğe. Bebek bir zaman parçasıydı; dünyaya verdiğiniz ve dünyanın size verdiği bir sözdü. Bebek, anlaşmaların en eskisiydi, yaşamaya devam etmekti.</p>

  <p>Belki de Theo Jaxon’ın en çok ihtiyacı olan şey bir bebekti.</p>

  <p>Mausami santralde, artık onların olan küçük, raflı odada Theo’ya bunu söyleyecekti. O sahneyi zihninde çeşitli şekillerde canlandırmıştı; bazı versiyonlar iyiydi, bazılarıysa kötüydü ve en kötüsünde Maus cesaretini yitiyor ve bir şey söylemiyordu. (İkinci en kötüsü: Maus cesaretini yitirse de Theo gerçeği tahmin ediyordu ve Maus ona bebeğin Galen’dan olduğunu söylüyordu.) Umduğu şey Theo’nun gözlerinin parladığını görmekti. O gözlerin feri çoktan solmuştu. Bir bebek, diyecekti Theo. Bebeğimiz. Ne yapmalıyız? İnsanların hep yaptığı şeyi, diyecekti Maus; Theo ona tekrar sarılacaktı ve Maus onun kollarında kendini güvende hissedecekti, her şeyin yoluna gireceğini hissedecekti ve birlikte geri dönüp Galen’ın ve herkesin karşısına çıkacaklardı.</p>

  <p>Ama bu gerçekleşmeyecekti artık. Kendine anlattığı bu öykü, hep öykü olarak kalacaktı.</p>

  <p>Arkasındaki koridordan gelen ayak seslerini işitti. İki büklüm yürüyen ağır birinin tanıdık adımlarıydı bunlar. Maus’un biraz kafa dinleyebilmek için ne yapması gerekiyordu? Ama Galen’ın suçu değil, diye anımsattı kendine yine; hiçbir şey Galen’ın <span class="ideitalik">suçu</span> değildi.</p>

  <p>“Burada ne yapıyorsun Maus? Her yerde seni arıyorum.”</p>

  <p>Galen tepesinde dikilmişti. Maus gözlerini berbat örgüsünden ayırmadan omuz silkti.</p>

  <p>“Buraya inmemelisin.”</p>

  <p>“Burası yıkandı Galen.”</p>

  <p>“Yani burada tek başına olmamalısın.”</p>

  <p>Mausami bir şey demedi. Burada <span class="ideitalik">ne</span> işi vardı sahiden? Daha dün burası öyle boğucu gelmişti ki delireceğini sanmıştı. Örgü örmeyi öğrenebileceğini nereden çıkarmıştı ki?</p>

  <p>“Sorun yok Galen. Burada gayet iyiyim.”</p>

  <p>Suçluluk duyduğu için mi Galen’a bu kadar eziyet çektirdiğini merak etti. Ama sebebin bu olduğunu sanmıyordu. Sebep öfke gibiydi daha çok – Galen’ın zayıflığına öfkeleniyordu, kendisini hiç hak etmediği şekilde bu kadar çok sevmesine öfkeleniyordu, bebeği doğurduktan sonra –o bebek Theo Jaxon’a çok benzeyecekti muhtemelen– Galen’ın gözlerine bakıp da gerçeği söylemek zorunda kalacak olmasına öfkeleniyordu.</p>

  <p>“Şey.” Galen genzini temizledi. “Ben yarın sabah gidiyorum. Söylemeye geldim.”</p>

  <p>Maus şişleri bırakıp ona baktı. Galen loşlukta gözlerini kısarak ona bakıyordu, yüzünde çocuksu bir kırılganlık vardı. “Ne demek ‘gidiyorum’?”</p>

  <p>“Jimmy santrale gitmemi istiyor. Arlo öldü ve orada durum nedir bilmiyoruz.”</p>

  <p>“Uçanlar adına Galen. Neden seni gönderiyor ki?”</p>

  <p>“Beceremez miyim sence?”</p>

  <p>“Öyle demedim Gale.” Maus iç geçirdi. “Neden sen diye merak ettim sadece. Oraya daha önce hiç gitmedin.”</p>

  <p>“Birinin gitmesi gerekiyor. Belki de bu işe en uygun kişi olduğumu düşünmüştür.”</p>

  <p>Maus bunu mümkün bulurmuş gibi görünmek için elinden geleni yaptı. “Dikkatli ol, tamam mı? Gözünü dört aç.”</p>

  <p>“Samimiymişsin gibi konuştun.”</p>

  <p>Mausami buna nasıl karşılık vereceğini bilemedi. Birden yorulmuştu.</p>

  <p>“Elbette samimiyim Gale.”</p>

  <p>“Değilsen söylemen daha iyi olur herhalde.”</p>

  <p>Söylemek, diye düşündü Maus. Neden gerçeği söylemiyordu ki?</p>

  <p>“Sen git, sorun değil.” Tekrar örgü örmeye başladı. “Döndüğünde burada olurum. Santrale git.”</p>

  <p>“Beni cidden o kadar aptal mı sanıyorsun?”</p>

  <p>Galen kollarını iki yanından sarkıtmış halde, öfkeyle Maus’a bakıyordu. Sağ eli, bıçağına yakın eli hafifçe, sanki kendiliğinden seğirdi.</p>

  <p>“Öyle... demedim.”</p>

  <p>“Aptal değilim.”</p>

  <p>Bir an sessizlik oldu. Galen elini kemerine, bıçağının kabzasının yanına koymuştu.</p>

  <p>“Galen?” diye sordu Maus usulca. “Ne yapıyorsun?”</p>

  <p>Galen bu soruya sinirlenmiş gibiydi. “Neden sordun?”</p>

  <p>“Bana bakmandan. Elinin hareketlerinden.”</p>

  <p>Galen başını indirip baktı. Genzinden hafif bir <span class="ideitalik">hımm</span> sesi çıktı. “Bilmiyorum” dedi kaşlarını çatarak. “Farkında değildim.”</p>

  <p>“İskelede seni aramıyorlar mıdır? Orada olman gerekmiyor mu?”</p>

  <p>Galen’ın yüzünde tuhaf bir içedönüklük vardı; adam onu görmüyordu sanki. “Gitsem iyi olacak galiba” dedi Galen.</p>

  <p>Yine de olduğu yerde kaldı ve elinin yerini değiştirmedi.</p>

  <p>“Birkaç gün sonra görüşürüz öyleyse” dedi Mausami.</p>

  <p>“Ne demek istiyorsun?”</p>

  <p>“Santrale gidiyorum dedin ya Galen. Öyle demedin mi?”</p>

  <p>Galen’ın bunu yeni hatırladığı yüzünden belliydi. “Ha, evet, yarın oraya gidiyorum.”</p>

  <p>“Kendine iyi bak, tamam mı? Samimiyim. Gözünü dört aç.”</p>

  <p>“Tamam. Gözümü dört açarım.”</p>

  <p>Mausami adamın ayak seslerinin koridorda uzaklaşmasını, Büyük Oda’nın kapısının ardından kapanmasından sonra da birden boğuklaşmasını dinledi. Örgülerden birini çıkarmış olduğunu ve yumruğunda sımsıkı tuttuğunu ancak o zaman fark etti. Etrafa bakındı; yataksız ve beşiksiz kalmış bu oda birden fazla büyük göründü. Bütün Küçükler gitmişlerdi.</p>

  <p>O zaman içine soğuk bir ürperti yayıldı: Bir şeyler olmak üzereydi.</p>
</body>
</html>
