<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">93</p>

    <p class="sagbold">Hamburg-Eppendorf</p>

    <p class="sagbold">Pazar, 11.10</p>

    <p class="normal">Beyaz ışık gözlerini hançer gibi deliyordu. Gözkapaklarını büzüştürdü. Sol taraftan bir şey vücudunu eşeliyor, keskin pençeleri ve dişleriyle karaciğerini sökmeye çalışıyordu.</p>

    <p class="normal">“Mark?” Lisa’nın bir öpücük kadar yumuşak sesi kulağına işledi. Gözlerini kırpıştırdı, aydınlığın şiddetiyle başa çıkmaya çalıştı. Lisa’nın yüzüne bir kez bakmak için değerdi.</p>

    <p class="normal">“Mark!” Yüzünde kocaman bir gülümseme belirdi. “Tanrı’ya şükür!”</p>

    <p class="normal">Mark gülümsemeye çalıştı. Bir şeyler söylemek istedi, ama birileri gırtlağının içini zımparalamış ve sonra ağdalı bir yapışkanla doldurmuştu.</p>

    <p class="normal">Sol elinin parmaklarını oynattı. Lisa elini onunkinin üstüne koydu. Dokunuş serin, yumuşak ve sakinleştiriciydi. Karanlık, acılarını sarıp sarmaladı.</p>

    <p class="normal">Korkuyla sıçradı. Ne kadar süredir uyuduğunu bilmiyordu. Bu sefer gözlerini açmak daha kolay geldi ve onu uykusundan uyandıran endişeyi kırık dökük sözcüklere dökebildi. “Pandora! Ne oldu?”</p>

    <p class="normal">Lisa hâlâ yanındaydı. Gülümsedi. “Endişelenme. Çok kan kaybettin, ama doktorlar senin sağlam bir tip olduğunu ve atlatacağını söylediler.” Gözleri gururla parlıyordu. “Başardık! Virüs işe yaradı. Hem de nasıl! Dünyanın her tarafında kaos yaşandı. Bütün gezegen Pandora’nın ölüm kalım savaşıyla sarsıldı. Ama artık geçti. Bilgisayarlar tekrar normale dönmüş görünüyor.”</p>

    <p class="normal">“Diego...”</p>

    <p class="normal">“Öldü. John Grimes tutuklandı. Komiser Unger, cebir ve cinayete teşebbüsten hapse gireceğini söyledi. Unger, Diego tarafından vuruldu, ama durumu çok da kötü değil.”</p>

    <p class="normal">Ancak, Mark’ı huzursuz eden bir şey vardı. Can sıkıcı bir sivrisinek gibi zihninde gezinen bir düşünce, usulca vızıldayan, ama gittikçe duyulmaz olan. Başı ağırlaşmıştı.</p>

    <p class="normal">“Rahatla,” dedi Lisa ve şefkatle alnını okşadı. “Uykuya ihtiyacın var.” Haklıydı.</p>

    <p class="normal">İnsanın görürken rüya olduğunu bildiği, şu bariz rüyalardan biriydi. İnsan sahneleri sinemadaki bir seyirci gibi izler ve aynı zamanda başrolü üstlenir. Yeniden çocuktu. Plastik maketlerini koyduğu rafın üzerinde Süperman posteri asılı olan gençlik odasını gördü. Yeniden orada yatıyordu ve kendini şişmiş bir balon gibi tuhaf hissediyordu. Bir yaz gribiydi, ciddi bir şey değildi. Okula gitmek zorunda olmadığı için nasıl sevindiğini hâlâ hatırlıyordu ve canı da hiç acımamıştı. İşte şimdi yine o tuhaf duygu vardı, o baş dönmesi. Bir üşüyor bir terliyordu ve içi, bilinmeyene karşı duyulan çocuksu korkuyla doluyordu. İnsan ölürken böyle mi hissediyordu?</p>

    <p class="normal">Doğrulup oturdu. Yan tarafında delici bir acı onu yakıyordu. Umursamadı. Dışarısı karanlıktı. Lisa yatağın yanında oturmuş, kitap okuyordu. Hareket ettiğini görünce irkildi. “Mark! Ne yapıyorsun, Tanrı aşkına! Yat hemen!”</p>

    <p class="normal">“Ateş!” dedi Mark çatlak sesle.</p>

    <p class="normal">“Ne?” Lisa ayağa kalkıp elini onun alnına koydu. “Tenin soğuk. Ateşin yok.”</p>

    <p class="normal">Mark yutkundu. “Çocukken yüksek ateşli bir grip geçirmiştim. Ateşim 40’ın üzerine çıkmıştı. Öleceğimi düşünmüştüm.” Yanındaki komodinin üstünde duran bardaktan bir yudum su aldı. Konuşmak onun için hâlâ zordu, ama bu düşünce, sözünü tamamlamasını gerektirecek kadar önemliydi. “Annem yanıma gelip beni sakinleştirmişti. Ateşin sadece, vücudun davetsiz misafirlerle savaşmak için gösterdiği bir reaksiyon olduğunu anlatmıştı. Bağışıklık sistemi vasıtasıyla bir arınma. İnsan kendini felaket hissediyor, ama sonra geçince iyileşiyor. Biraz önce rüyamda bunu gördüm.”</p>

    <p class="normal">Lisa gülümsedi. “Ölmekten mi korktun?”</p>

    <p class="normal">Mark ona ciddi bir ifadeyle baktı.“Hayır. Sadece, ya Pandora ölmediyse, diye düşündüm. Ya sadece ateşi çıktıysa?” Ayağa kalktı. Bacağına yüklenmek acı vericiydi, ama tahammül edilebilirdi. Lisa’nın itirazlarını duymazdan gelip hastanenin beyaz bornozunu sırtına geçirdi. “Eğer Pandora hâlâ yaşıyorsa, beni her an yakalayabileceği burada yatmaya niyetim yok. Gel. Buralarda bir yerde bir internet terminali vardır kesin.”</p>

    <p class="normal">Lisa ona destek verdi. Koridor boyunca yavaşça ilerlediler. Kimse onları durdurmadı. Sonuçta, yeni yeni ayaklanmış bir hastanın koridorda birkaç alıştırma turu atması ve refakatçisi tarafından desteklenmesi alışılmadık bir şey değildi.</p>

    <p class="normal">“Eğer Pandora hâlâ yaşıyor olsaydı,” dedi Lisa, “bizi öldürmeye çalışmaya devam ederdi, değil mi? Bunu yapmıyor. Ayrıca, bütün bilgisayar sistemleri de tekrar normal işleyişlerine döndü. Pandora’nın, virüs saldırılarını atlatabildiğine dair hiçbir işaret yok. Geçti. DINA’yı açtığımızda, hiçbir tepki gelmeyeceğini göreceksin.”</p>

    <p class="normal">Mark yavaşça başını salladı. “Herhalde haklısındır.”</p>

    <p class="normal">Lisa şaşkınlıkla Mark’a baktı. Besbelli daha fazla karşı koymasını beklemişti. “O halde şimdi yerine yatabilirsin.”</p>

    <p class="normal">“Hayır,” dedi Mark. “Aksine. Bir fikrim var. Diego nerede oturuyordu, biliyor musun?”</p>

    <p class="normal">“Ne? Neden?”</p>

    <p class="normal">“Oraya gitmeliyiz!”</p>

    <p class="normal">“Saçmalıyorsun ama! Sen bu haldeyken, seninle beraber şehrin diğer ucuna gitmem!”</p>

    <p class="normal">“Lisa, bak, bana güven! İçimde çok kötü bir his var. Eğer yanılıyorsam, tekrar hastanedeki yatağıma dönüp çenemi kapatacağım. Söz. Eğer yanılmıyorsam, bu bizim tek şansımız.”</p>

    <p class="normal">“Tek şansımız mı? Ne demek istiyorsun?”</p>

    <p class="normal">“Pandora’nın hâlâ hayatta olduğunu varsayalım. Bütün bilgisayarlar normale döndü ve Pandora görünürde bizi öldürmek için yeni bir girişimde bulunmuyor. Bu ne anlama gelebilir?”</p>

    <p class="normal">“Nereden bileyim. Tekrar saldırıya uğramaktan korktuğu ve internetin bir köşesinde saklandığı anlamına gelebilir. Ya da, artık düzgün düşünemeyecek kadar zayıf düştüğü.”</p>

    <p class="normal">“Belki. Ama çok daha başka bir şey demek de olabilir.”</p>

    <p class="normal">“Mesela?”</p>

    <p class="normal">“Bize karşı yeni bir saldırı planladığı. Nihai bir darbe. Korkuyor, buna ben de katılıyorum. Onun için tehlikeli olabileceğimizi gördü. Senin virüsüne karşı bir çeşit bağışıklık sistemi geliştirerek kıl payı kurtulduğunu kabul edelim. Onun yerinde olsan, yabancı, düşman bir dünyada ne yapardın?”</p>

    <p class="normal">“Hiçbir fikrim yok.”</p>

    <p class="normal">“Ben düşmanı kesin bir şekilde yok etmeye çalışırdım. Bizim ona yapmaya çalıştığımız gibi. Onu insanlık için bir tehdit olarak gördük. O da insanlığı kendisi için bir tehdit olarak görüyor.”</p>

    <p class="normal">“Bütün insanlığı yok etmek istediğini mi düşünüyorsun?”</p>

    <p class="normal">“Eğer onun yerinde olsaydım, yapacağım şey muhtemelen bu olurdu. Bu tam olarak, bizim ona yapmaya çalıştığımız şey.”</p>

    <p class="normal">Lisa’nın beti benzi attı. “Ama nasıl? Hepimizi nasıl öldürebilir ki? Bir nükleer savaş çıkaracağını mı düşünüyorsun?”</p>

    <p class="normal">“Sanmıyorum. O zaman kendini de yok etmiş olur, çünkü nükleer füzeler sadece insanları değil, teknik altyapıyı, yani onun vücudunu da tahrip eder. Hayır, nükleer füzeler işe yaramaz. Neredeyse bütün insanları aynı anda yok edecek ve teknolojiye zarar vermeyecek bir darbe indirmeli.”</p>

    <p class="normal">“Bu nasıl olacak?”</p>

    <p class="normal">Mark, Lisa’nın iri, koyu renk gözlerine baktı. “Tıpkı bizim ona saldırdığımız şekilde; bir virüsle.”</p>
  </div>

  <div class="calibre1" id="calibre_pb_99"></div>
</body>
</html>
