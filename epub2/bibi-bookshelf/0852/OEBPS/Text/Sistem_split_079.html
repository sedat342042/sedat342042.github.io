<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">74</p>

    <p class="sagbold">Westerland / Sylt</p>

    <p class="sagbold">Cuma, 9.43</p>

    <p class="normal">Mark uyandığında, saat ona çeyrek vardı. Oturma odasından klavyenin tıkırtısı duyuluyordu. Kalkıp giyindi.</p>

    <p class="normal">“İşin başına yeniden mi oturdun, yoksa hiç kalkmadın mı?” diye sordu Lisa’nın arkasında durup.</p>

    <p class="normal">Lisa gülümsemekle yetindi. Mark, gözlerinin altındaki halkaları görünce, sorusunu kolayca kendiliğinden cevaplayabildi. Dizüstü bilgisayarın yanında, dün akşamki yemeğin yarı kömürleşmiş kalıntılarının olduğu tabak hâlâ duruyordu. Kaynak kodun şifrelendiğini keşfetmelerinin üzerine pizzayı fırında unutmuşlar, yanık kokusu hoş olmayan bir şekilde bunu onlara hatırlatmıştı.</p>

    <p class="normal">“Kahve ister misin?” diye sordu Mark ve küçük mutfağa giderken tabağı da aldı.</p>

    <p class="normal">Lisa başını salladı.</p>

    <p class="normal">Kısa süre sonra Mark, dumanı tüten fincanı onun önüne koydu. “Sence de bir ara vermen gerekmiyor mu?”</p>

    <p class="normal">Lisa başını iki yana salladı. “Şu an çok iyi gidiyor. Verdiğin tüyo altın değerindeydi. Rainer esas kodun parçalarını bir yığın çöpün arasına saklamış. Sapla samanı birbirinden ayırmam biraz zaman aldı. Bir an geldi ki, düzenli aralıklarla, adları ‘Eval’ ile başlayan fonksiyonlar olduğunu fark ettim. Normalde bu, <span class="ideitalik">evaluieren</span> sözcüğünü temsil eder, yani hesaplamak. Ama eğer L harfini atarsan, bunu Eva Weisenberg’e gönderme olarak da okuyabilirsin. Bunu ortaya çıkarınca, tek yapmam gereken söz konusu parçaları doğru sıraya sokmak oldu ve <span class="ideitalik">voilá<sup class="calibre3"><a href="../Text/Sistem_split_106.html#footnote-1566-29" id="footnote-1566-29-backlink">[29]</a></sup></span>, kod ordaydı! Temelde, iyi bir virüsten beklenebileceği gibi oldukça basit. Ama kolay anlaşılmıyor. Rainer oldukça uçuk birkaç konsepti bir arada kullanmış. Tekrarlanan liste fonksiyonları, kendi kendine değişen program parçaları falan. Neredeyse bir Lisp programı gibi. Anlaması kolay değil.”</p>

    <p class="normal">Lisp, çok eski ve şaşırtıcı derecede yüksek performanslı, ama hâkim olunması da en zor programlama dillerinden biriydi. Muazzam esnekliği ve Lisp programlarının kendi kendine değişme yeteneğinden dolayı, özellikle yapay zekâ araştırmalarında kullanılmaktaydı. Mark zamanında bir bilişim dersinde bir Lisp programı görmüştü: Temelde, geçit vermez karmaşıklıkta açık ve kapalı parantezlerden oluşuyordu. Sıradan bir ölümlü için, bunu anlamak tamamen imkânsızdı.</p>

    <p class="normal">“Pandora’yı yok edecek bir virüs yazabileceğini düşünüyor musun?”</p>

    <p class="normal">Lisa iç çekip kollarını gerdi. “Göreceğiz. Ne de olsa, Pandora mercilerinin karşılıklı olarak birbirinin kimliğini tespit etmek için kodlanmış anahtarlar kullandığını buldum. Bunlar aracılığıyla, aynı bir beynin sinapsları gibi birbirleriyle iletişim kurabiliyorlar. Muhtemelen bu anahtarları kendilerini çoğaltmak için de kullanıyorlardır. Bir sistem Pandora tarafından saldırıya uğradığında, yeni parçalar anahtarın yardımıyla bütün güvenlik önlemlerini kolayca aşabiliyor.”</p>

    <p class="normal">“Peki, henüz saldırıya uğramamış bir sisteme sızmayı nasıl başarıyorlar?”</p>

    <p class="normal">“Bunu henüz tam olarak bilmiyorum. Tahminimce, bunun için gereken zekâ kaynak kodda değil, sistemin bütününde bulunuyor. Pandora neredeyse her güvenlik duvarının zayıf noktalarını biliyor ve bunları acımasızca kullanıyor. Ama önemli değil. Eğer kod anahtarlarının yardımıyla Pandora’nın parçasıymış gibi dolaşacak bir virüs yazarsam, Pandora onun için bütün kapıları açacaktır.”</p>

    <p class="normal">Mark elini Lisa’nın omzuna koydu. “Bunu beraber yaptığımız için mutluyum.”</p>

    <p class="normal">Lisa arkasına yaslandı, yanağını Mark’ın koluna dayadı. “Ben de,” dedi. “Ama şimdi devam etmeliyim. Eğer dikkatimi yoğunlaştırmayı bırakırsam, yorulurum.”</p>

    <p class="normal">Üç buçuk saatlik, sinir bozucu bir bekleyiş. Mark, Lisa’yı mümkün olduğunca az rahatsız etmek için yatak odasına çekilmişti. Pencereden gri denize bakıyor ya da ilk çocuğunun doğumunu bekleyen bir baba gibi odada huzursuzca volta atıyordu. Lisa’ya yardım etmek için yapabileceği hiçbir şey yoktu ve bu ona dokunuyordu. Saat bir buçuğa doğru karnı acıktı ve lezzetli balık-ekmeklerden birkaç parça aldı. Geri döndüğünde, Lisa kıpırdamadan masada oturuyor ve ekrana dik dik bakıyordu.</p>

    <p class="normal">“Ne oldu?” diye sordu Mark. “Bir şey mi buldun?”</p>

    <p class="normal">Lisa yerinden sıçradı. “Ne? Ah. Sanırım artık dikkatimi doğru dürüst yoğunlaştıramıyorum.” Hafifçe gülümsedi.</p>

    <p class="normal">Mark sandviçleri masaya koydu. “Acıktın mı?”</p>

    <p class="normal">Lisa ayağa kalkıp gerindi. “Daha sonra. Galiba her yerim tutuldu.”</p>

    <p class="normal">“Sana biraz masaj yapayım mı? Bu konuda çok iyiyimdir.”</p>

    <p class="normal">Lisa yorgun gözleriyle, sanki sözcüklerinin ardından derin bir anlam çıkartmaya çalışıyormuş gibi ona baktı. Sonra başını salladı. “İyi olur.”</p>

    <p class="normal">“Yatağa uzan. Yüzüstü.” Lisa’nın yanında oturdu. Elleri Lisa’nın sırtında kayıyor, siyah balıkçı yaka kazağının altındaki tutulmuş kaslarını hissediyordu. Kalın yünün üzerinden Lisa’nın sırtındaki düğümleri çözemezdi. Ellerini birbirine sürtüp kazağın altına soktu.</p>

    <p class="normal">Lisa’nın teni sıcak ve pürüzsüzdü. Mark’ın elleri yukarıya doğru kaydı. Lisa sutyen takmamıştı. Mark parmak uçlarıyla omuzlarını ovdu, fakat dar kazak hareketlerini engelliyordu. Lisa bunu fark edince doğruldu ve kazağı hızla çıkartıverdi. Mark’ın gözleri küçük, diri göğüslerine takıldı. Lisa bunu fark edince burnunu kırıştırdı ve Mark kızardı. Fakat sonra Lisa sırıtmakla yetinip yeniden yüzüstü uzandı.</p>

    <p class="normal">Mark kaslarını yumuşak bir biçimde ovuyordu. Bir süre sonra elleri adeta kendiliğinden çalışmaya başladı. Lisa iç çekti ve yüzünde rahatlamış bir gülümseme belirdi. İnce vücudunun sıcaklığı ve kokusu Mark’ın içinde güçlükle bastırabildiği duygular uyandırıyordu. Julia’ya böyle masaj yaptığı zamanlar, genellikle iyi bir seksle sonlanmıştı. Fakat Mark içinde bulundukları durumu şimdi daha da karmaşık bir hale getirmemesi gerektiğini biliyordu.</p>

    <p class="normal">“Neden durdun?” diye sordu Lisa.</p>

    <p class="normal">“Özür dilerim. Dalmışım.”</p>

    <p class="normal">Lisa bir şey söylemedi, masaj tekrar başladığında gülümsemekle yetindi. Bir süre sonra göğüs kafesi düzenli bir şekilde kalkıp inmeye başladı. Uykuya dalmıştı. Mark onun üzerini örttü ve bir süre, orada sakince uzanmış uyuyuşunu izledi. Yavaşça eğilip yanağından öptü.</p>

    <p class="normal">Lisa gözlerini açtı.</p>

    <p class="normal">Mark irkildi.</p>

    <p class="normal">Lisa yavaşça sırtüstü döndü ve ona uzun uzun baktı. Sonra onu ensesinden yakalayıp kendine doğru çekti. Dudakları uzun bir öpücükle buluştu. Mark’ın dili Lisa’nın dudaklarına değmeye cesaret edemiyordu.</p>

    <p class="normal">Mark kendini geri çekip onun zarif vücuduna hayranlıkla baktı. Eli onun göğsünün yanına kaydı. Lisa gülümsedi.</p>

    <p class="normal">Mark’ı yeniden kendine çekti. Bu defa Mark açılmış dudaklarla karşılandı ve Lisa’nın dili Mark’ın kendine hâkimiyetinin son kalıntısını da zorla alıverdi.</p>

    <p class="normal">Mark evin kapısının açıldığını duymadı bile.</p>
  </div>

  <div class="calibre1" id="calibre_pb_80"></div>
</body>
</html>
