<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">17</p>

    <p class="sagbold">Hamburg-Eppendorf</p>

    <p class="sagbold">Perşembe, 21.22</p>

    <p class="normal">Kapı çalındı. Mary, Mark’a bir bakış attı. D.I.’nın veri ağında neredeyse bir saat iz sürmüşlerdi, ama Ludger’in dün akşam ne yaptığına dair en ufak bir ipucu bile bulamamışlardı. Ludger’in kişisel kayıtlarındaki son değişikliklerin hepsi yönetim kurulu sunumundan öncesini gösteriyordu. O saatten sonra e-posta da yazmamıştı. Ludger bir daha bilgisayarında hiç çalışmamıştı sanki. Ama bu tamamen ihtimal dışıydı; öldürüldüğü sırada yazı masasının başındaydı. Katil, yaptığı işin tüm izlerini ortadan kaldırmış olmalıydı. Bu da işinin ehli olduğunu gösteriyordu.</p>

    <p class="normal">Kapı tekrar çalındı. Mary kapıya doğru yürüdü ve diyafonun düğmesine bastı. “Evet buyurun?”</p>

    <p class="normal">Mark, küçük hoparlörden komiserin gergin sesini daha duymadan, gelenin polis olduğunu biliyordu. Mary ona soran gözlerle baktı. Sonra kapıyı açmak için düğmeye bastı. “Saklan bir yerlere! Onları başımdan savmaya çalışacağım.”</p>

    <p class="normal">Daireyi arayacaklardı. Mark burada kalırsa, hiç şansı yoktu. Saniyelerin bile önemi vardı. “Anahtarlarına ihtiyacım var. Çabuk!” Mary onları uzattı. Mark ceketini kaptı ve sessizce kapıyı açtı. “Kapı zincirini tak,” diye fısıldadı Mary’ye. Sonra da elinden geldiğince hızlı ve sessiz bir şekilde merdivenden yukarıya çıktı.</p>

    <p class="normal">Eski basamaklar her adımda gıcırdıyordu. Neyse ki polisler iki kat aşağıdan yeterince gürültülü bir şekilde yukarı doğru çıkıyorlardı. Onlar Mary’nin dairesine ulaştıklarında, Mark da üst katın sahanlığına çıkmayı başarmıştı. Kapının azıcık açıldığını duydu.</p>

    <p class="normal">“Neler oluyor, Başkomiser Unger? Bu saatte sizi buraya getiren ne?” Mary’nin sesindeki şaşkınlık oldukça inandırıcıydı.</p>

    <p class="normal">“İçeri girebilir miyiz?”</p>

    <p class="normal">“Konu nedir?”</p>

    <p class="normal">“Ludger Hamacher’in cinayetiyle ilgili birkaç sorumuz daha olacaktı.”</p>

    <p class="normal">“Ve bunları şimdi sormanız gerekiyor, öyle mi? Üzgünüm, ama şu an pek uygun değilim. Yarın sabah erkenden karakola gelirim.”</p>

    <p class="normal">Mark elinde olmadan gülümsedi. Mary bu işi oldukça iyi kıvırıyordu. Polislerin, dairesine girmelerini ne kadar engellemeye çalışırsa, onlar da Mark’ın orada saklandığına o kadar inanıyorlardı. Bu da onları merdiven boşluğunu aramaktan alıkoyuyor ve Mark’a biraz daha zaman kazandırıyordu. Ama aksi gibi, polisler kapının önünde durduğu sürece Mark bir yere kıpırdayamıyordu.</p>

    <p class="normal">“Fakat... siz...” Unger’in sesinde şaşkınlık vardı. Sonra birden, komiser bir şeylere kızmışçasına, sesi şiddetlendi:</p>

    <p class="normal">“Bayan Andresen, lütfen hemen kapıyı açın! Mark Helius’un burada saklandığına dair bilgi aldık. O bir cinayet şüphelisi.”</p>

    <p class="normal">“Mark mı? Mümkün değil! O yapmadı!”</p>

    <p class="normal">“Bunu bulmak bizim görevimiz. Eğer masumsa, ona bir şey olmayacak. Şimdi lütfen kapıyı açın!”</p>

    <p class="normal">“Elinizde arama izni var mı?”</p>

    <p class="normal">“Gecikmenin tehlike yarattığı bir durumda arama iznine ihtiyacım yok.”</p>

    <p class="normal">“Tehlike mi? Ne tür bir tehlike?”</p>

    <p class="normal">“Aranan bir katilin sizin evinizde saklanması ve hemen kapıyı açmazsanız kaçacak olması tehlikesi!”</p>

    <p class="normal">Mark komiserin sabrının taştığını anladı. Mary biraz daha üzerine giderse, adam bir terslik olduğunu fark edecekti. Neyse ki Mary de bunun farkındaydı. Mark onun kapı zincirini büyük bir zahmet gerektiriyormuş gibi açtığını duydu.</p>

    <p class="normal">Dikkatlice köşeden baktı ve iki polisin, silahlarını doğrultmuş, daireye girdiklerini gördü. “Sen burada kal!” dedi Unger arkadaşına. “Eğer benim elimden kaçarsa diye!”</p>

    <p class="normal">Kahretsin! Mark, polisler içeride onu ararlarken dairenin önünden sıvışabileceğini ummuştu. Bir tanesi koridorda dururken ve dairenin kapısı açıkken, bu çok zor olacaktı.</p>

    <p class="normal">Diğer yandan, onu Mary’nin dairesinde bulamayınca merdiven boşluğunda aramaları riski çok büyüktü. Ne yapacaktı?</p>

    <p class="normal">Üst katta bir kapının açıldığını ve birinin aşağı doğru indiğini duyunca, kararını vermek zorunda kaldı. Eğer birileri onu burada görürse, işi bitmiş demekti.</p>

    <p class="normal">Basamakları olabildiğince sessiz inmeye ve adımlarını üst kattan inenin adımlarına uydurmaya çalıştı.</p>

    <p class="normal">Duvara sokularak Mary’nin dairesinin kapısına kadar geldiğinde, nefesini tuttu. Merdivendeki kişi gıcırtılı adımlarla yaklaşıyordu. Her an merdiven kıvrımına gelebilir ve kendisini görebilirdi.</p>

    <p class="normal">“Burada kimse yok gibi görünüyor,” dedi Komiser Unger içerden. “Bir de merdivenlere göz atalım.”</p>

    <p class="normal">Şimdi ya da asla. Mark öne doğru atıldı ve Mary’nin kapısını büyük bir gürültüyle çekti. Büyük adımlarla basamaklardan aşağı atladı. Şaşırmış polisler dairenin kapısını açıp onun peşine düşene kadar, yarım kat avantaj kazanmıştı.</p>

    <p class="normal">“Lanet olsun! Şef! Şef, o burada! Olduğun yerde kal, kahrolası! Polis!”</p>

    <p class="normal">Mark bina kapısına ulaştı ve Dreek aşağıya varmadan önce kapıyı dışarıdan kilitlemeyi başardı. Anahtarları ulaşamayacakları mesafede yere fırlattı.</p>

    <p class="normal">Genç polisin yüzü sinirden allak bullaktı. Kapı kolunu zorladı, sonra <span class="ideitalik">art nouveau</span> tarzı camlı kapının ardından tabancasını kaçağa doğrulttu.</p>

    <p class="normal">“Ben masumum!” diye bağırdı Mark ve koşmaya başladı.</p>

    <p class="normal">Dreek ateş etmedi.</p>
  </div>

  <div class="calibre1" id="calibre_pb_23"></div>
</body>
</html>
