<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">49</p>

    <p class="sagbold">Boston / Massachusetts</p>

    <p class="sagbold">Pazartesi, 11.31</p>

    <p class="normal">“Benimle konuşmak istemişsin,” dedi Mike Auderburn hafif kırgın bir ses tonuyla. Firmada her şeyi açıkça konuşurlardı. Ron, kendinden iki yaş genç şefinden ilk defa özel bir görüşme talep ediyordu. Mike kahverengi gözlerini dikmiş, Ron’a bakıyordu. “Doc Solomon sana bir teklifte mi bulundu?”</p>

    <p class="normal">Ron sırıttı. Mike’ın sıkıntısı buydu işte; Ron’un maaşına zam isteyeceği korkusu. Bu kendisinin aklına bile gelmezdi. Bir yandan hiç de fena kazanmıyordu, öte yandan ANS’nin başarılı işlerine karşın ekonomik durumunun pek de sağlam olmadığını biliyordu. Yeni Ekonomi’ nin çöküşünden beri piyasada işler iyice çetinleşmişti.</p>

    <p class="normal">“Hayır, hayır, korkma,” dedi Ron ve Mike’ın rahatlayışını zevkle izledi. Sonra ciddileşti. “Endişeleniyorum.”</p>

    <p class="normal">“Gerek yok. Banka, kredi limitimizi...”</p>

    <p class="normal">“O yüzden değil, Mike. Bu solucan yüzünden endişeleniyorum. Biliyorsun, geçenlerde kapana kıstırdığımız ve sonra ortadan kaybolan şu koca şey.”</p>

    <p class="normal">“Bir solucan yüzünden mi endişeleniyorsun? Eğer öyleyse, yanlış işte çalışıyorsun! Belki de Greenpeace’e geçmelisin...”</p>

    <p class="normal">“Ciddi ol, Mike. O şey çok tehlikeli, hissedebiliyorum. Bak, bir değerlendirme yaptım.” Mike’a bir diyagram uzattı. “Bu, bütün kapanlarımıza yapılan virüs saldırılarının sayısı. Az çok istikrarlı bir şekilde yükseldiğini görebilirsin, ta ki buraya kadar. Ve sonra, yaklaşık dört haftadır, saldırıların sayısı düşüyor.”</p>

    <p class="normal">“Ee?”</p>

    <p class="normal">“Mike, etrafta dolaşan virüslerin sayısı yıllardır artar.”</p>

    <p class="normal">Mike başını salladı. “Bu, gözümden kaçmış değil. Firmayı bu yüzden kurdum ya. Büyümekte olan bir piyasa.”</p>

    <p class="normal">“O halde, virüs saldırılarının azalması seni de endişelendirmeli.”</p>

    <p class="normal">Mike güldü. “Aman, Ron, kaç tane kapanımız var burada? On iki mi? Bize yapılan saldırıların azalması, bunun başka yerlerde de olduğu anlamına gelmiyor. Bu anlamlı bir örnek değil.”</p>

    <p class="normal">“Belki değildir,” dedi Ron. “Ama bizim bilgisayarlarımıza diğerlerinden daha az saldırılmasının mantıklı bir sebebi de yok.”</p>

    <p class="normal">“Öyle olsaydı bile, dalgalanmaların olması gayet normal. Ne bileyim, haberlerde Mytob’un bu kadar çok yer almasından sonra, belki de insanlar daha dikkatli olmaya ve her e-postayı açmamaya başlamışlardır.”</p>

    <p class="normal">“Kullanıcıların akıllanmaya başladığını gerçekten düşünüyor olamazsın, değil mi?”</p>

    <p class="normal">“Belki de öyledir. Piyasalar değişiyor, Ron. Bu normal. Ağaçlar göğe kadar uzanmaz. Günün birinde bu piyasanın da büyümesi duracak. Ne var ki, senin çizelgenin sürekli bir eğilimi değil, kısa süreli bir arayı gösterdiğini düşünüyorum.”</p>

    <p class="normal">“Nasıl olursa olsun, bu çizelgenin piyasa gelişimini yansıtmadığından eminim.”</p>

    <p class="normal">Mike dikkat kesildi. “Ya neyi yansıtıyor?”</p>

    <p class="normal">“Dışarıda bir şeyin olduğunu düşünüyorum. Diğer virüsleri uzaklaştıran bir şey.”</p>

    <p class="normal">Mike uzun uzun Ron’a baktı. “Senin megasolucanın,” dedi sonra, sanki bu, online sülük satışından beri duyduğu en ahmak fikirmiş gibi.</p>

    <p class="normal">Ron başını salladı. “Şuraya baksana, neredeyse üç ay önce başlıyor. Büyüme önce düzleşiyor, sonra eğri tepe noktasına ulaşıyor ve ondan itibaren gittikçe dikleşerek düşüyor. Bunu sadece, dışarıda diğer virüsleri ve solucanları bastıran bir şeyin dolaştığı varsayımıyla açıklayabiliyorum.”</p>

    <p class="normal">“Neden bir virüs diğer virüsleri bastırıyor olsun? Bu düpedüz saçmalık!”</p>

    <p class="normal">“Anlaşılan bu megavirüs çok fazla işlemci kapasitesi kullanıyor. Neden bilmiyorum. Bir sebepten ötürü, saldırdığı bilgisayarı diğer virüslere kapatıyor. Yaşam alanı için onlarla rekabete giriyor ve onları ağdan uzaklaştırıyor, aynı ekolojik nişi paylaşan canlıların karşılıklı olarak birbirlerine uzaklaştırması gibi.”</p>

    <p class="normal">“Yeter ama artık! Bilgisayar virüsleri canlı değildir!”</p>

    <p class="normal">“Öyle mi?” Ron şefinin yüzündeki şüpheci ifadeye baktı ve güvenilirliğini iyice yitirmek üzere olduğunu anladı. Ama kendini frenleyemiyordu. “Bir canlı nedir peki? Bence bilgisayar virüsleri, biyolojik virüslerden ne daha fazla ne de daha az canlılar. Bilim adamları da onları canlı kategorisine sokup sokmama konusunda kararsız. Sonuçta, ne metabolizmaları var ne de kendi kendilerine çoğalabiliyorlar. Ama yine de mutasyona uğruyor, gelişiyor, yayılıyorlar.”</p>

    <p class="normal">Beklendiği üzere Mike’ın, Ron’un hepten delirdiğine inandığı an gelmişti. “Belki de bir ara vermelisin, uzatmalı bir hafta sonu. Cidden, Ron, son aylarda çok...”</p>

    <p class="normal">“Mike, ben aptal değilim, paranoyak da değilim. Dünyanın en iyi virüs uzmanlarından biri olduğumu biliyorum, sen de biliyorsun. Sana, bu megasolucan gibi bir şeyi daha önce görmediğimi söylüyorum. Bugüne kadar yakaladıklarımdan öyle güçlü ki, nasıl oluştuğunu hayal bile edemiyorum. En kötüsü de, ne yaptığıyla ilgili hâlâ en ufak bir fikrim bile yok.”</p>

    <p class="normal">“Sence bugüne dek onunla ilgili bir şey duymamış olmamızın sebebi bu mu?”</p>

    <p class="normal">Ron başını salladı. “Bu ve yalnızca bir defa ortaya çıkmış olması. Sanki bizim sunucularımızın kapan olduğunu anladı ve o zamandan beri uzak duruyor.”</p>

    <p class="normal">“Hadi canım sen de!”</p>

    <p class="normal">“İnsanların çoğu bilgisayarına virüs bulaştığını fark etmeyecektir. Belki bir yerlerde açıklanamayan bir hata bildirimi ya da sistem yüklenmesinde tuhaf bir artış vardır, ama sıradan kullanıcılar bilgisayarlarının tam olarak ne yaptığından zaten haberdar değiller ve doğru dürüst bir sebep olmadan bir şeyler ters gittiğinde şaşırmıyorlar. Uykusunu almış sistem operatörleri bile bir şey anlamayacak ve sorunu görmezden geleceklerdir. İşte, tehlikeyi tam da burada görüyorum.”</p>

    <p class="normal">“Ne öneriyorsun?”</p>

    <p class="normal">“İlgili haber gruplarına...”</p>

    <p class="normal">“Söz konusu bile olamaz! Bu sadece rekabeti kızıştırmaya yarar!”</p>

    <p class="normal">“Eğer diğerleri bu şeyi henüz keşfetmediyse çok şaşıracağım.”</p>

    <p class="normal">“Neden bildirmediler o halde?”</p>

    <p class="normal">“Çünkü solucanın ne yaptığı ya da ona karşı nasıl korunulabileceği konusunda onlar da bizim kadar az şey biliyorlar. Çünkü büyük paralar kazanmak için aynı bizim gibi ilk olmaya çalışıyorlar. Bununla beraber, eğer birlikte çalışır ve fikir alışverişinde bulunursak, belki bir şansımız olabilir. Ben McAfee’den Will Copeland’ı arayabilirim...”</p>

    <p class="normal">“Sakın ha!”</p>

    <p class="normal">“Mike, bu şey hakkında hiçbir şey bilmiyoruz. Nereden geldiğini ve neden var olduğunu bilmiyoruz. Biz burada oturmuş, gevezelik ederken, o şey tüm gezegene yayılmaya devam ediyor. Virüsün bulaşmadığı tek bir sistem kalmadığına iddiaya girerim.”</p>

    <p class="normal">“Yok artık! Her birkaç ayda bir, kısa sürede tüm dünyaya yayılan yeni bir virüs çıkar. Birkaç bin bilgisayar çöker, uyuyakalan birkaç firma iflas eder, birkaç sistem operatörü kovulur. Ee? Eğer böyle olmasaydı, bu firma da olmazdı. Ve sen şimdi birdenbire, sırf bu solucanın nasıl çalıştığını anlamadığın için, paniğe kapılıyorsun. Ayrıca, eğer bu şey o kadar da akıllıysa ve ona karşı bir şey geliştirmeyi ilk başaranlar biz olursak... işte bu nihayet bizim çıkışımız olabilir!”</p>

    <p class="normal">Ron, şefinin gözlerindeki parıltıyı gördü ve işe yaramayacağını anladı. Yine de son bir deneme yaptı.</p>

    <p class="normal">“Mike, birilerine haber vermeliyiz. Eğer haber gruplarına değilse, o zaman FBI’a. Eğer bu şey teröristlerin bir silahıysa...”</p>

    <p class="normal">“Federal polis mi? Eğer onları işin içine katarsak, burada neler olacağı hakkında bir fikrin var mı? Burayı öyle bir altüst ederler ki, işi gücü unut ondan sonra. Muhtemelen sonunda da, bu şeyi dünyaya bizim yaydığımıza inanırlar. Hayır, cidden, bu sorunu kendimiz çözmeliyiz. Solucanın herhangi bir zarara yol açmadığını kendin söyledin. Birazcık daha araştırmamızda ne sorun olabilir ki?”</p>

    <p class="normal">“Sorun,” dedi Ron yavaşça, “bu solucanın bizi daha çok uğraştıracak olması. Bunu biliyorum.” Ayağa kalktı ve tek kelime daha etmeden küçük toplantı odasından çıktı.</p>
  </div>

  <div class="calibre1" id="calibre_pb_55"></div>
</body>
</html>
