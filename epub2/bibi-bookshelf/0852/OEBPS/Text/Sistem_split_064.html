<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">59</p>

    <p class="sagbold">Hamburg-Harburg</p>

    <p class="sagbold">Çarşamba, 14.52</p>

    <p class="normal">Sayısal Matematik Enstitüsü, Harburg Teknik Üniversitesi kampüsünün kıyısındaki modern bir cam binada bulunuyordu. Girişteki metal levha, Robotbilim Enstitüsü’nün de aynı binada olduğunu belirtiyordu.</p>

    <p class="normal">Mark ile Lisa cam kapıya doğru gitti, fakat kapı kendiliğinden açılmadı. Bunun yerine kapının yanındaki hoparlörden bir kadın sesi duyuldu: “Robotbilim Enstitüsü’ ne hoş geldiniz. Lütfen adınızı söyleyiniz.”</p>

    <p class="normal">“Mark Helius.”</p>

    <p class="normal">“Kiminle görüşmek istemiştiniz?”</p>

    <p class="normal">“Profesör Weisenberg’le.”</p>

    <p class="normal">“Hoş geldiniz. Sayısal Matematik Enstitüsü birinci katta, binanın sol kanadında bulunmaktadır.” Kapı kayarak açıldı.</p>

    <p class="normal">Mark sevecen sesteki doğal olmayan tonlamayı neden sonra fark etti. Yapay olduğunu anlamak imkânsızdı.</p>

    <p class="normal">Bir giriş salonuna adım attılar. Sağda ve solda koridorlara açılan cam kapılar vardı. Girişin karşısında bir asansör bulunuyordu. Ne kapı kolu ne de düğmesi vardı.</p>

    <p class="normal">Asansöre yaklaştıklarında, kapı otomatik olarak açıldı. Birbirlerine baktılar, sonra asansöre bindiler. İçeride tek tek katlar için düğmeler yoktu. Sadece, soldaki duvarda kırmızı bir düğme bulunuyordu. Sonradan takılmış gibi görünüyordu. Üzerine yapıştırılmış basit bir etikette el yazısıyla “Alarm” yazıyordu.</p>

    <p class="normal">Asansörün kapısı otomatik olarak kapandı ve asansör hareket etmeye başladı. Yumuşak, duygulu bir müzik duyuldu. Lisa kabinin bir köşesini işaret etti. Küçük bir kamera vardı.</p>

    <p class="normal">Mark kaşlarını çattı. “Sence bizi görebiliyor mu?”</p>

    <p class="normal">“Bilmiyorum. Aslına bakarsan hayal bile edemiyorum. Resim işleme karmaşık bir konudur. Ama bir şekilde, Rainer’in HTC’nin asansörüne bindiğini biliyor olmalıydı.”</p>

    <p class="normal">Asansörün kapısı açılınca, Mark rahat bir nefes aldı. “Lütfen sağdan,” dedi yapay ses.</p>

    <p class="normal">Asansörden indiler. Sağ taraftaki, üstünde siyah harflerle “Sayısal Matematik Enstitüsü” yazan cam kapı otomatik olarak açıldı.</p>

    <p class="normal">“Profesör Weisenberg’in ofisi sağ taraftaki koridorun sonunda bulunmaktadır,” diye bilgilendirdi onları ses. “Robotbilim Enstitüsü size hoş ve verimli bir ziyaret diler.”</p>

    <p class="normal">Arkalarından otomatik olarak kapanan cam kapıdan geçerek koridora ulaştılar. Neyse ki buradaki kapıların kolu vardı. Koridorun sonunda, içlerinden birinin üstünde “Prof. Dr. Casper Weisenberg. Müracaat Rosner” yazısı bulunuyordu.</p>

    <p class="normal">Mark kapıyı çalıp içeri girdi. Ağız kenarları sarkık, koyu renk saçlı bir kadın başını kaldırıp baktı. Telefondaki sesine göre daha gençti.</p>

    <p class="normal">“İyi günler, Bayan Rosner,” dedi Mark ve yüzüne sevimli bir gülümseme yerleştirdi. “Ben, Mark Helius.” Kadının elini sıktı. “Bu da, ee, finans müdürümüz Bayan Andresen.”</p>

    <p class="normal">Lisa hiçbir şey söylemeden Rosner’e ufak bir baş hareketi yapmakla yetindi.</p>

    <p class="normal">Bayan Rosner profesyonel bir gülümseme takındıktan sonra, çalışma masasının arkasındaki kapıyı çaldı. “Profesör Bey, Bay Helius geldiler.” Mark’a döndü. “Buyurun lütfen. Bir kahve alır mıydınız?”</p>

    <p class="normal">“Hayır, teşekkürler. Su yeterli.”</p>

    <p class="normal">“Ben bir <span class="ideitalik">latte macchiato</span> alabilirim,” dedi Lisa, belli ki rolünü iyi oynama ve Bayan Rosner’i biraz sıkıntıya sokma niyetiyle. Ancak sekreter bundan etkilenmişe benzemiyordu. “Hayhay.”</p>

    <p class="normal">Weisenberg’in bürosu sade döşenmişti. Büyük, siyah bir yazı masası ve çevresinde dört tane deri koltuk bulunan yuvarlak bir toplantı masası vardı. Duvarlarda Julia Setleri diye adlandırılan grafikler asılıydı: kendi içlerinde tekrarlanıp duran rengârenk çizgilerden oluşmuş kavisli, karmaşık desenler... basit matematiksel denklemlerden oluşmuş sonsuz karmaşıklık.</p>

    <p class="normal">Profesör Weisenberg, kır saçlı ve gözaltları torbalı, gösterişsiz bir adamdı. Ayağa kalkıp misafirlerine elini uzattı. Sonra toplantı koltuklarını işaret etti. “Oturun lütfen. Sizin için ne yapabilirim?”</p>

    <p class="normal">Mark ile Lisa oturdu. “Etkileyici bir binanız var,” dedi Mark. “Her şey bilgisayarla kumanda ediliyor, değil mi?”</p>

    <p class="normal">Weisenberg aşağılayıcı bir tonda homurdandı. “Diğer koridordaki meslektaşım Profesör Garnet’ın eğlencesi. MIT’den geldi ve teknolojik ıvır zıvıra pek meraklı. Bina, içindeki herkesin konumunu tam olarak biliyor. Ziyaretçiler otomatik olarak doğru yerlere yönlendiriliyor, ki siz bunu gördünüz zaten. Doğruyu söylemek gerekirse, ben bu kadar otomatikleşmeden hoşlanmıyorum. Kendi koridoruma fazladan kapı kolları taktırdım. Ama yazın oldukça rahat oluyor. Binanın, bir ısı dönüştürücü aracılığıyla optimal enerji etkinliği sağlayabilmek için dışarıdaki sıcaklığa otomatik olarak uyan, çok güçlü bir havalandırma sistemi var. Garnet öyle söylüyor en azından. Bununla beraber, burada pencere açamıyoruz.” Sade, kareli bir bloknot ve ucuz bir tükenmezkalem alarak yanlarına oturdu. “Bayan Rosner bana ortak bir çalışmayla ilgilendiğinizi söyledi. Aklınızdaki tam olarak nedir?”</p>

    <p class="normal">Mark yutkundu. Weisenberg’in donuk gri gözleri onu delip geçecekmiş gibi bakıyordu. “Doğruyu söylemek gerekirse, o bir bahaneydi,” dedi Mark. “Ben gerçekten de bir yazılım firmasının kurucusuyum, ama burada olma nedenimiz ortak çalışma değil.”</p>

    <p class="normal">Weisenberg’in gözlerinde şimdi eleştirel bir bakış vardı. “Ne istiyorsunuz o halde benden?”</p>

    <p class="normal">“Profesör Weisenberg, öğrencilerinizden biri, Rainer Erling, bizde çalışıyor... çalışıyordu. Onu hatırlıyor musunuz?”</p>

    <p class="normal">Weisenberg başını salladı. “Sessiz biri, değil mi? Çok gençti, ama epey yetenekliydi. Ne olmuş ona?”</p>

    <p class="normal">“O... öldü.”</p>

    <p class="normal">Weisenberg bir an hiçbir şey söylemedi. Sonra sordu: “Ee? Bunun benimle ne ilgisi var?”</p>

    <p class="normal">“Ölümünden önce, yazılımımızın değiştirilmesi üzerinde çalışıyordu. Bu yazılım... hatalı ve ne yazık ki kaynak kodu bilmiyoruz. Şimdi de Rainer’in çevresini araştırarak...”</p>

    <p class="normal">“Yedekleme yapmadığınızı mı söylemek istiyorsunuz? Ve şimdi ben sizi bu zor durumdan kurtarmalı mıyım?”</p>

    <p class="normal">“Yedekler... yok oldu. Bir yangında. Şimdi de, Rainer’in kodun bir kopyasını bir yerlere sakladığını ya da güvendiği birine yolladığını umuyoruz.”</p>

    <p class="normal">“Bakın, Bay Helius, bu konuda size yardımcı olamam. Az sonra önemli bir sunumum var. İzin verirseniz...” Ayağa kalktı.</p>

    <p class="normal">“Profesör, lütfen, son bir soru.” Mark, Rainer’in evinden aldığı resim çerçevesini çıkardı. “Bu kadını tanıyor musunuz?”</p>

    <p class="normal">Weisenberg donakaldı. Fotoğrafı aldı ve birden eli titremeye başladı. “Nereden buldunuz bunu?”</p>
  </div>

  <div class="calibre1" id="calibre_pb_65"></div>
</body>
</html>
