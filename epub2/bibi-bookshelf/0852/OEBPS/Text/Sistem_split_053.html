<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">48</p>

    <p class="sagbold">Hamburg-Altona</p>

    <p class="sagbold">Pazartesi, 11.26</p>

    <p class="normal">Mark afallamış halde ekrana bakakaldı. “Bu nasıl mümkün olabilir? Unger demişti ki...”</p>

    <p class="normal">“Belli ki Pandora’nın artık çekirdek sunucuya ihtiyacı yok,” diye fısıldadı Lisa.</p>

    <p class="normal">“Ama çekirdek sunucu onun sinir sisteminin merkezi. Bütün bilgiler orada toplanıyor. DINA’nın merkezî bir yapısı var ve...”</p>

    <p class="normal">“Pandora, DINA değil. Artık değil.” Lisa bir an gözlerini yumdu, derin bir nefes aldı, nefesi tuttu ve sonra yavaşça verdi. “Rainer onun yapısını değiştirmiş. ‘Sürü zekâsı’ tanımı sana bir şey ifade ediyor mu?”</p>

    <p class="normal">“Duymuştum. Teoriye göre, basit davranış kurallarına uyan büyük bir grup görece zeki olmayan varlık, birleşip ortaya zeki gibi bir davranış koyabiliyor. “</p>

    <p class="normal">“Bu sadece bir teori değil. Bu, gerçek. Beynimiz büyük bir hücreler sürüsünden başka bir şey değil. Her bir hücre basit davranış kurallarını takip eder ve muhakkak ki tek bir beyin hücresi zeki değildir. Akıl, grubun takım oyunu sonucunda ortaya çıkar.”</p>

    <p class="normal">“Bu, Pandora’nın bir tür sürü olduğu anlamına mı geliyor?”</p>

    <p class="normal">“Aynen öyle. Bütün internete yayılmış milyonlarca parçadan oluşuyor. Bu parçaların her biri muhtemelen tek bir beyin hücresinden çok daha fazla performans gösteriyordur. İnternet, tek tek hücreleri birbirine bağlayan sinapsların işlevini üstleniyor. Gerçek bir merkez yok. Eğer bir insanın beyninin bir kısmını kesip çıkarırsan, belki belirli yeteneklerini kaybeder, ama yine de düşünmeye devam edebilir.”</p>

    <p class="normal">“Bu... onu hiçbir şekilde kapatamayacağımız anlamına mı geliyor?”</p>

    <p class="normal">Lisa başını yavaşça salladı. “Kimse bunu yapamaz. İnternetin merkez odaklı bir yapısı yoktur. Merkezi bir ön uç bilgisayar olmadan işlemesi amacıyla geliştirilmiş, Amerikan ordusuna ait bir bilgi sistemi olan Arpanet’ten ortaya çıktı. Rusların askerî komuta merkezine bir nükleer saldırıda bulunması durumunda bile sistem sağlam kalmalıydı. Sonuç olarak, internet, sistem çöküşlerine karşı son derece dirençli. Bir sunucu çöktüğü zaman, bir başkası onun fonksiyonunu üstleniveriyor. Kısacası, zarar verilemez. Tamamen kapatmak için, bütün bilgisayarları ağdan koparmak gerekir.”</p>

    <p class="normal">“Ama merkezî otoriteye benzer bir şey olmalı, bir resmi makam ya da öyle...”</p>

    <p class="normal">“İnternet için belirli kurallar koyan ve örneğin alan adı veren Icann ya da Alman Denic gibi resmi makamlar var. Ama kimin hangi bilgisayarı ağa bağladığını ve bununla ne yaptığını kimse kontrol etmiyor. Böyle merkezî bir kurum olsaydı bile: İnterneti kapatmak, bir gün için bile olsa kapatmak ne anlama gelirdi, bir düşünsene. Bütün dünya ekonomisi felç olurdu! Sadece bu da değil: Elektrik şebekeleri internet üzerinden iletişim kuruyor, telefon trafiğinin büyük bölümü Voice-over-IP üzerinden ilerliyor, hastaneler, demiryolları, havalimanları, uydular ona bağımlı. Amerikan ordusu da iletişim trafiğinin azımsanmayacak bir bölümünü eskiden olduğu gibi ağ üzerinden yürütüyor. İnternet çoktan insanlığın merkezî sinir sistemi haline geldi. Pandora’nın yaydığı tehlike konusunda birilerini ikna etmeyi başarsaydık bile, kimse bize yardım edemezdi. Ama büyük ihtimalle paranoyak çatlaklar olduğumuzu düşünüp bizi akıl hastaları için olan şu yumuşak duvarlı hücrelerden birine tıkarlardı.”</p>

    <p class="normal">Mark başını salladı. “John Grimes’a Pandora’yı göstermek istediğimde, program anlamıyormuş gibi yaptı.”</p>

    <p class="normal">“Boğazımıza kadar belaya batmış vaziyetteyiz,” dedi Lisa. “Pandora’nın nelere neden olabileceğini düşünmek bile istemiyorum.”</p>

    <p class="normal">Mark, Lisa’nın gözlerinin içine baktı. Onun ümitsizliğinin yavaş yavaş kendisini de ele geçirdiğini hissetti. Göze çarpmayan, küçük yazılım firmasıyla, bütün insanlık için sorun olabilecek bir şey yaratmıştı. Günün birinde Google’ın ya da eBay’in kurucuları gibi ünlü olmayı hayal etmişti hep. Ama yanlışlıkla interneti kullanılamaz hale getiren adam olarak tarihe geçmek istemediğinden emindi. “Yapabileceğimiz hiçbir şey yok mu? Herhangi bir karşı silah? Yani demek istediğim, Pandora bir çeşit virüs. Bir virüs koruma programı geliştirmek...”</p>

    <p class="normal">“Bunun için fazlasıyla zeki ve değişken,” dedi Lisa. “Diego’nun koruma kalkanından elini kolunu sallayarak geçti, ki Diego oldukça sağlam bir cracker’dır. Muhtemelen Pandora çoğu antivirüs firmasının bilgisayarlarına bulaşmıştır. Hiç şansımız yok!”</p>

    <p class="normal">“Madem Pandora’yı kapatamıyoruz,” dedi Mark, “belki onu başka bir şekilde yok edebiliriz.”</p>

    <p class="normal">“Nasıl peki?”</p>

    <p class="normal">“Ona kendi silahlarıyla saldırarak.”</p>

    <p class="normal">“Bir antivirüs mü diyorsun?” Lisa alnını kırıştırdı. “Bu belki işe yarayabilirdi. Onun değişme yeteneğinden yararlanmamız ve onu ağdan uzaklaştıran, parçalarına saldıran ve birbirleriyle iletişimlerini kesen bir Pandora varyasyonu yaratmamız gerekirdi. Böylece onu tamamen yenemesek de, en azından düşünme yeteneğini imha edebilirdik. Bu kadar tehlikeli olmaktan çıkardı. Ama bunun için kaynak koda ihtiyacımız olurdu.”</p>

    <p class="normal">“Neden ki?”</p>

    <p class="normal">“Pandora’nın nasıl işlediğini tam olarak bilmiyoruz. Onun kodundan belirli şablonları tanıyacak ve uygun parçalara saldıracak bir virüs yazabilirdim. Ama büyük olasılıkla, bu şablonları değiştirerek kendini bundan koruyacak duruma hızla gelirdi.”</p>

    <p class="normal">“Ve onun kaynak koduyla bunu engelleyebilirsin, öyle mi?”</p>

    <p class="normal">“Onun gibi değişken bir Pandora varyasyonu yazabilirdim. Değişse de ona uyum sağlayan bir virüs. Ama bunun için çıkış noktası olarak kaynak koda ihtiyacım var. Başarsam bile, kod olmadan çok zaman alırdı. Rainer bir dâhiydi; ben değilim.”</p>

    <p class="normal">Mark yüreklendirici bir şekilde gülümsemeye çalıştı. Elini Lisa’nın koluna koydu. “Biz belki dâhi değiliz. Ama insanız. Bilgisayarların aksine yaratıcıyız ve doğaçlama yeteneğimiz var. Aklımıza bir şey gelecektir. Kahrolası bir makineye pes etmeyeceğiz!”</p>

    <p class="normal">Lisa düşünceli düşünceli Mark’ın eline baktı. Sonra başını sallayarak dudaklarına kızgın bir gülümseme yerleştirdi. Mark birdenbire onu kollarına alma ihtiyacı hissetti. Lisa iki saatten az bir süre önce ona tecavüz etmeye çalışan bir adamın elinden kurtulmuştu ve şimdi yine burada, çok güçlü bir rakibe karşı savaşmaya hazır vaziyette oturuyordu. Mark onun yürekliliğine hayran oldu.</p>

    <p class="normal">O an geçti. Mark elini Lisa’nın kolundan çekti. “Peki, şimdi ne yapıyoruz?” diye sordu. “Kaynak kod Rainer’in bilgisayarında, o da şifreli.”</p>

    <p class="normal">“Bir hacker için kaynak kodları, var olan en değerli şeylerdir,” dedi Lisa. “Bir bilgisayar bozulabilir ya da çalınabilir. Normal-99de güncel versiyonun en az bir güvenlik kopyası bir yerlerde saklanır.”</p>

    <p class="normal">Mark ayağa kalktı. “Bir kez daha Rainer’in evine gidiyorum. Şimdilik polis bizi aramadığına göre, orayı bir daha didik didik edebiliriz.” Lisa’nın kırmızı halkalarla çevrili gözlerine baktı. “Ama sen önce uzanıp güzel bir uyku çekmelisin.”</p>

    <p class="normal">Lisa başını iki yana salladı. “Ben iyiyim.” Sırıttı. “Ayrıca, ben olmadan kapıyı açabileceğini hiç zannetmiyorum.”</p>

    <p class="normal">Yarım saat kadar sonra Rainer’in evindeydiler. Kapı idareten tamir edilmişti; belli ki Unger ile Dreek dün kapıyı kırmak zorunda kalmışlardı. Kapı kenarları polis tarafından mühürlenmişti ve daireye girişin polis tarafından yasaklandığını ifade eden bir uyarı asılıydı. Lisa mührü görmezden gelerek kapıyı açtı.</p>

    <p class="normal">Yarım gün boyunca evi aradılar. Polis, Rainer’in bilgisayarına ve yazıcısına el koymuş ve aranabilecek diğer tüm izlere muhakkak bakmıştı. Lisa ile Mark yine de her santimetreyi kontrol ettiler, rafları yerinden oynattılar, şilteyi yataktan çıkarttılar.</p>

    <p class="normal">Mark bir boşluk bulabilmek için parmak eklemleriyle tertemiz banyodaki fayanslara vurduğu sırada, oturma odasından Lisa’nın sesini duydu. “Gelir misin?”</p>

    <p class="normal">Mark onun yanına gitti. Lisa çalışma masasının başına oturmuş, elinde C5 boyutunda, kahverengi bir zarf tutuyordu. Çekmecelerden biri açılmıştı. “Ne var? Bir şey mi buldun?”</p>

    <p class="normal">“Hayır. Yani, belki.” Zarfı yukarı kaldırdı.</p>

    <p class="normal">“Nedir? Rainer’den başka bir mektup daha mı? Nereden buldun onu?”</p>

    <p class="normal">Lisa başını iki yana salladı. “Sadece boş bir zarf.”</p>

    <p class="normal">Mark aklı karışmış vaziyette ona baktı. “Ee?”</p>

    <p class="normal">“Evde lüzumsuz herhangi bir şeye rastladın mı? Rainer’in günlük hayatında kullanmayacağı belli olan bir şeye?”</p>

    <p class="normal">Mark bir an düşündü. “Şimdi, sen böyle söyleyince... hayır. Haklısın, bu tuhaf. Yani, herkes zaman içinde bir şeyler biriktirir.”</p>

    <p class="normal">Lisa başını iki yana salladı. “Hayır, bence bu durum Rainer’e uyuyor. Aşırı derecede düzenli ve kesinlikle tutumluydu. Çalışma masasında bu zarflardan tam dört tane vardı, ayrıca uygun pullar, tam dört parça. Onun düzenli olarak bir şey yolladığına eminim.”</p>

    <p class="normal">“Yollamak mı? Neyi peki?”</p>

    <p class="normal">“Pandora’nın kaynak kodunu.”</p>

    <p class="normal">“İyi ama kime yollamış olabilir? Ve neden?”</p>

    <p class="normal">“Güvendiği birisine. Emniyet için. Sonuçta, bir daire yanabilir. Kaynak kodlarını düzenli olarak annesine yollayan bir oyun programcısı tanıyorum.”</p>

    <p class="normal">“Annesine mi?”</p>

    <p class="normal">“Evet, annesi kodları onun için koruyor. Kiralık kasadan daha ucuz ve etkisi aynı.”</p>

    <p class="normal">“Peki ya sen? Sen kodlarını nasıl koruyorsun? Sen de mi annene yolluyorsun?”</p>

    <p class="normal">Lisa’nın yüzü ifadesiz bir maskeye dönüştü. Bakışlarını kaçırdı. Mark yanlış bir şey mi söylemişti?</p>

    <p class="normal">Bir anlık mahcup suskunluktan sonra Lisa omuz silkti. “Benim öyle korumak zorunda olduğum çok bir şeyim yok. Müşterilerim için yaptığım serbest işler onların sunucularında kayıtlı. Kendim geliştirdiğim araçların birkaç güvenlik kopyasını internetteki herkese açık bir sunucuya yükledim.</p>

    <p class="normal">Mark nefesini verdi. Gerginlik anı geçmişti.</p>

    <p class="normal">“Rainer de böyle yapmış olamaz mı?” diye sordu.</p>

    <p class="normal">“Zannetmiyorum. Eğer bir şeyi gerçekten gizli tutmak istiyorsan, web sunucuları hiç de güvenilir yerler değil.”</p>

    <p class="normal">Mark çevresine bakındı. Çekyatın yanındaki komodinin üstünde duran gümüş bir çerçevede yaşlıca bir kadının portresi vardı. Mark onu az önce eline almış ve arkasında gizli ipuçları olup olmadığını kontrol etmek için fotoğrafı çerçeveden çıkarmıştı.</p>

    <p class="normal">“Annesi...” dedi düşünceli düşünceli. Çerçeveyi eline aldı ve kameraya içten bir şekilde gülümsemiş kadının yüzünü inceledi. Belki de Pandora’nın kaynak kodunun anahtarı oydu. Fotoğrafı ceketinin cebine soktu.</p>

    <p class="normal">Tüm öğleden sonra boyunca aramaya devam ettilerse de, başka bir ipucu bulamadılar. “Burada durmamızın bir anlamı yok,” diye karar verdi Mark akşam sekiz sularında. “Ayrıca, ben acıktım.”</p>

    <p class="normal">Köşe başındaki küçük bir pizzacıya gittiler. Mark acı domates soslu spagetti sipariş etti. Yemeklerini yerlerken, Mark son günlerde hayatının nasıl da kontrolden çıktığının yeniden farkına vardı. Lüneburger Heide’de polisten kaçmış ve bir tecavüzcüyü döverek kovalamayı başarmıştı. Firmasını ve işini kaybetmişti, evliliği de çok iyi durumda değildi. Şimdi burada, Lisa’yla sanki romantik bir randevudalarmış gibi mum ışığında oturuyordu. Mark ona bakıyor, tonbalıklı pizzasını büyük bir iştahla yemesini izliyor ve başka şartlar altında olsa onu belki de gerçekten böyle bir akşam yemeğine davet edebileceğini düşünüyordu.</p>

    <p class="normal">Lisa başını kaldırıp ona baktı. “Ne var? Neden öyle sırıtıyorsun?”</p>

    <p class="normal">Mark kızardığını hissetti. Neyse ki loş ışıkta belli olmuyordu. “Oldukça tuhaf bir çift olduğumuzu düşünüyordum. İnternetin kurtarıcıları!”</p>

    <p class="normal">Lisa şöyle bir gülümsedi. “Bence internet bize sahip olduğu için çok şanslı!” Sonra tekrar ciddileşti. “Şimdi ne yapıyoruz?”</p>

    <p class="normal">“Bilmiyorum. Belki de Rainer’in özel hayatına yoğunlaşmalıyız. Kim bilir, belki de annesine gerçekten bir CD yollamıştır.”</p>

    <p class="normal">“Ama mektupta ‘Sevgili Eva’ diye yazmış.”</p>

    <p class="normal">Mark başını salladı. “Bu yine de Eva’nın onun annesi olamayacağı anlamına gelmiyor. Ne olursa olsun, bu Eva’ nın kim olduğunu tam olarak bilmediğimize göre, en iyisi ailesinden başlamak.”</p>

    <p class="normal">“Pekâlâ. Sanırım senin şimdi eve...”</p>

    <p class="normal">Mark tereddütteydi. Esasında eve gitmesi için hiçbir sebebi yoktu. Julia’yla karşılaşmayı hiç mi hiç istemiyordu. “Düşünmüştüm ki, belki...”</p>

    <p class="normal">Lisa dikkatle ona bakıyordu.</p>

    <p class="normal">“Yani, mesele şu ki... evde...”</p>

    <p class="normal">Lisa sırıttı. “Geceyi bende geçirebilirsin. Lastik matla daha önce tanışmıştın zaten. Ama aklından daha fazlasını geçirme sakın!”</p>

    <p class="normal">Mark ciddi bir ifadeyle ona baktı. “Lisa, bunu beraber atlatacağız. Sonra da...” Birden, devamında ne söylemek istediği aklından çıkıverdi.</p>

    <p class="normal">Lisa başını sallamakla yetindi. Hesabı ödeyip metroyla Lisa’nın evine geri döndüler.</p>

    <p class="normal">Mark yattığı yerde uzun süre uyuyamadıysa da, uykusunu kaçıran altındaki rahatsız minder değildi. Lisa’nın sakin, derin nefeslerini duyabiliyordu. Lisa o an için endişelerinden sıyrılmışa benziyordu.</p>

    <p class="normal">Dışarıdan, akan trafiğin sesi duyuluyordu. Bir köpek havlıyordu. Ara sıra komşu evlerden boğuk sesler geliyordu. Hayat her zamanki akışındaydı. Onun ve Lisa’nın dışında kimse, internetin veri hatlarında vahşi bir canavarın dolaştığından haberdar değildi. Onun firmasında yaratılmış bir canavar.</p>
  </div>

  <div class="calibre1" id="calibre_pb_54"></div>
</body>
</html>
