<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">78</p>

    <p class="sagbold">Flagstaff / Arizona</p>

    <p class="sagbold">Cuma, 12.11</p>

    <p class="normal">Sybil Shepard kendi enstitüsünün de yer aldığı askerî üssün içinde bulunan askerî inzibat binasının küçük, gösterişsiz bir odasında oturuyordu. Askerî istihbarat servisinin albayı öne doğru eğilip zeki, şüpheci gözleriyle Shepard’ı dikkatle süzdü. “Şu Pandora, sizinle nasıl iletişime geçti?”</p>

    <p class="normal">Shepard içini çekti. “Size onlarca kez anlattım!”</p>

    <p class="normal">Albay başını salladı. “Bana, sizinle dışarıdan, bir internet tarayıcısı üzerinden iletişim kurduğunu anlattınız. İkimiz de bunun olamayacağını biliyoruz. Üssün bilgisayar ağı, davetsiz misafirlere karşı kesinlikle güvenli. Ayrıca kontrol ettik. Ağ genelinde ve sizin bilgisayarınızda kesinlikle böyle bir girişin izine rastlanmadı. Ama tabii bütün bunları size defalarca söyledim.”</p>

    <p class="normal">“Dönüp dolaşıp aynı yere geliyoruz. Ne olduğunu bilmiyorum. Sistem yöneticisi değilim ve bunu nasıl yaptığını size söyleyemem. Sadece, ne gördüğümü tarif edebilirim. Thomas Lehmann’a sorabilirsiniz. O da oradaydı.”</p>

    <p class="normal">“Elemanınız hikâyenizi doğruluyor. Ama bu, onun gerçek olduğunu göstermez.”</p>

    <p class="normal">“Beni tam olarak neyle itham ediyorsunuz? Ben size geldim, değil mi? Eğer casusluk yapmak isteseydim, istihbarat servisini olaya dahil etmezdim herhalde!”</p>

    <p class="normal">“İtham falan etmiyorum,” dedi albay. Arkasına yaslanıp ellerini masanın üstünde kenetledi. “Sadece, gerçekte ne olduğunu bilmek istiyorum.”</p>

    <p class="normal">“Tanrı aşkına!” Shepard bir an için yüzünü ellerinin arasına gömdü. Tam dört saattir bu odada oturuyordu. Kimse içecek bir şey teklif etmemişti. Ayrıca, tuvalete gitmesi gerekiyordu. “Gerçekte ne olduğunu size söyledim! Bu oyuna bir son veremez miyiz?”</p>

    <p class="normal">“Tankla ilgili olaya geri dönelim. Arızayı açıklayamadığınızı söylüyorsunuz. Doğru mu?”</p>

    <p class="normal">“Doğru.”</p>

    <p class="normal">“Ve bunda Pandora’nın parmağı olduğunu iddia ediyorsunuz.”</p>

    <p class="normal">“Böyle bir şey iddia etmedim.”</p>

    <p class="normal">“Ama mümkün olduğunu düşünüyorsunuz.”</p>

    <p class="normal">“En azından olasılık dışı bırakamıyorum. Demek istediğim, bu iletişimin AT-1’in sapıtmasından hemen sonra kurulması tuhaf. Ayrıca, kaynak koda sahipti. Onunla oynamış olduğunu düşünmek mümkün.”</p>

    <p class="normal">Albay, bu sanki tek mantıklı açıklamaymışçasına, başını salladı. “Ve bu oynanmış kodu bir şekilde tanka aktardı. Muhtemelen gece üsse sızıp tankın taretini açtı ve bir çipi değiştirdi.”</p>

    <p class="normal">“Bu saçmalık ama!”</p>

    <p class="normal">“Kesinlikle.”</p>

    <p class="normal">Shepard, gözlerine yaşlar dolduğunu hissetti. Bu dar kafalı, aşağılık herifin önünde zayıflık göstermemek gerekirdi. “Size yüzüncü kere söylüyorum: AT-1’in neden öyle davrandığını bilmiyorum, o yabancının kaynak koda nasıl ulaştığını ya da benimle nasıl iletişime geçebildiğini de bilmiyorum. Size sadece, gördüğüm şeyi tarif edebilirim. Nasıl ve neden kısımlarını kendiniz bulmak durumundasınız.”</p>

    <p class="normal">“Sorun tam olarak burada,” dedi albay son derece sakin bir ses tonuyla.</p>

    <p class="normal">“Ne demek istiyorsunuz?”</p>

    <p class="normal">“Önüme, projenizin felaketle sonuçlanmasında sözde suçu olan büyük yabancıyla ilgili macera dolu bir hikâye koyuyorsunuz. Sizin ifadeniz dışında bu teoriyi doğrulayacak tek bir olgu yok, buna karşın birçok teknik uzmanın ifadesine göre, iddia ettiğiniz şey kesinlikle olmuş olamaz. Kendisi de projede yer almış olan asistanınızın hikâyeyi doğrulaması hiçbir şeyi kanıtlamaz. Bana kalırsa, neredeyse insanların hayatına mal olacak, çok ciddi bir hata yapmış olduğunuz gerçeğini geçiştirmeye çalışıyorsunuz. Psikologlar buna ‘suçu bastırma’ diyorlar.”</p>

    <p class="normal">Shepard gözyaşlarını daha fazla tutamıyordu. Yutkundu. “Hiçbir şey anlamıyorsunuz! Herhangi birisi son derece gizli bir projenin kaynak koduna ulaşabiliyor. Eğer bu kişi...”</p>

    <p class="normal">“Öyle birisi yok,” dedi albay. Bu, kulağa bir emir gibi geldi.</p>

    <p class="normal">Shepard kendini toparladı. Yaşlarla dolu gözlerinin önünde albayın yüzü bulanıklaştı. “Şimdi bana ne olacak?” Sesi titriyordu.</p>

    <p class="normal">“Geçici olarak görevden uzaklaştırıldınız. Bir disiplin soruşturması olacak, ama yargılanacağınızı zannetmiyorum. Bana kalırsa, ağır bir teknik hatadan başka bir şey yapmadınız. Bunun için cezalandırılmazsınız, fakat Otonom Sistemler Bölümü’nün yöneticisi olarak kariyeriniz sona erebilir.”</p>

    <p class="normal">Shepard yavaşça başını salladı.</p>

    <p class="normal">Albay bir elini onun koluna koyduysa da, Shepard kolunu hemen çekti. “Üzgünüm, Sybil,” dedi Albay. “Son zamanlarda nasıl bir baskı altında olduğunuzu biliyorum. Askerî psikoloğa, sizinle temasa geçmesi için talimat verdim. Eminim ki...”</p>

    <p class="normal">“Ben deli değilim,” dedi Shepard. Sesi şimdi yeniden güçlü çıkıyordu. “Öyle olmasını dilerdim. Tanrım, gerçekten dilerdim!”</p>
  </div>

  <div class="calibre1" id="calibre_pb_84"></div>
</body>
</html>
