<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">79</p>

    <p class="sagbold">Alman Körfezi / Kuzey Denizi</p>

    <p class="sagbold">Cuma, 20.47</p>

    <p class="normal">Mark, Lisa’yı yavaşça kollarının arasına aldı. “Ben de ciddiyim,” dedi.</p>

    <p class="normal">Lisa başını kaldırıp ona baktı; gözlerinde, Mark’ın daha önce görmemiş olduğu bir kırılganlık vardı. Geçmişin gölgeleri, Kuzey Denizi üzerindeki fırtına bulutları gibi yüzünde yavaşça ilerliyordu sanki. Mark, kendisine açılmanın Lisa’ya zor geldiğini hissetti. Sanki otokontrolünü kaybetmekten korkuyor gibiydi.</p>

    <p class="normal">Mark onu alnından öptü. Bu, sözcüklere dökülmemiş bir soruydu.</p>

    <p class="normal">Cevap olarak Lisa onu dudaklarından öptü. Dudakları birbirinden ayrılmadan, Mark’ı dar yataklardan birine çekti.</p>

    <p class="normal">Lisa’nın vücudu Mark’ın altında sıcak bir okyanus gibi hareket ediyordu. Tenindeki deniz tuzu lezzetliydi. Ritmik hareketleri, dalgaların üstünde dans eden teknenin yumuşak kalkış ve inişlerine karışıyordu. Sanki Lisa, bunca zamandır, belki de yıllardır kendine uyguladığı bir freni azar azar boşaltıyordu. Birdenbire içinde neredeyse hayvani bir vahşilik tutuştu ve Mark’ı da sürükleyip götürdü. Mark daha önce hiç bu kadar mükemmel bir şey yaşamamıştı. Teknenin darlığı bir engel değildi. Onları daha da yakınlaştırıyor, vücutlarının oyununu yavaşlatıp uzatıyordu.</p>

    <p class="normal">Bir an geldi ki Mark, Lisa’nın üstünde zar zor nefes alarak ve mutlu yatıyor ve kendini ondan çözmek istemiyordu. Dünya umurunda değildi. Pandora’yı unutmuştu. Önemli olan tek şey, Kuzey Denizi’nde bir yerlerde bulunan küçük bir teknenin içindeki iki vücuttu.</p>

    <p class="normal">Lisa şefkatle Mark’ın sırtını okşuyordu. Yumuşak, dairesel hareketleri Mark’ı tahrik etmeyi bırakmıyordu ve ilk heyecan dalgasının yatışmasından sonra, karnının altında, ihtimal vermediği bir hızla şehvet yeniden uyandı. Bu defa, ikisini de sanki fırtına sonrası yumuşak dalgalar gibi hareket ettiren daha yavaş, daha sakin bir danstı. Hem daha güzeldi, çünkü şimdi Lisa’nın vücudunu, ilk şehvetin baskısını hissetmeden sakin sakin keşfedebiliyordu.</p>

    <p class="normal">Bu defa, Mark’ın okşayışları altında şehveti patlayan Lisa’ydı. Vücudu titremelerle sarsılıyor ve parmaklarını acı verici bir şekilde Mark’ın sırtına geçiriyordu, fakat gıkını bile çıkarmıyordu.</p>

    <p class="normal">Mark nihayet ikinci defa boşaldığında, dar yatakta birbirlerinin kolları arasında yatıp öylece birbirlerine baktılar. Mark’ın içinden bir ses, bunun hayatının en önemli anı olduğunu söylüyordu. Tehlike onları bir araya getirmiş olabilirdi, üzerlerindeki muazzam baskı ikisinin de libidosunu yükseltmiş olabilirdi. Fakat şimdi, şehvet yavaş yavaş azalıp yerini derin bir tatmin duygusuna bırakırken, Mark bunun doğru olduğunu biliyordu; bugüne dek hiç yaşamadığı bir biçimde doğru.</p>

    <p class="normal">Lisa’yı olduğu gibi, kusurları ve hareketli geçmişiyle istediğini göstermek için, boynundaki küçük kurukafa dövmesini öptü.</p>

    <p class="normal">“Seni seviyorum,” diye fısıldadı.</p>

    <p class="normal">Lisa’nın iri gözlerinde, Mark’ı doğru anlayıp anlamadığından emin olamıyormuşçasına, bir şüphe gölgesi inatla duruyordu. Mark’ın yüzünde samimiyetsizlik izleri aradı. Sonra nihayet gülümseyip cevap olarak uzun, şefkat dolu bir öpücük verdi.</p>

    <p class="normal">Uzun bir süre öyle yattılar ve Mark uyanık kalmaya çalıştı. Lisa’nın sıcak, çıplak vücudunu kolları arasında tutabildiği her saniyenin tadına varmak istiyordu. Ancak bir an geldi ki, son günlerde yaşadığı büyük zorlukların acısı çıktı ve Mark uyuyakaldı.</p>

    <p class="normal">Kahve kokusuna uyandı. Şaşkınlıkla gözlerini açtı, doğrulup oturdu ve başını dar yatağın üzerindeki tahtaya çarptı.</p>

    <p class="normal">Lisa küçük iskambil masasının başına oturmuş, dizüstü bilgisayarında çalışıyordu. Nemli kıyafetlerini yeniden giymişti ve Mark’a doğru döndü.</p>

    <p class="normal">“Günaydın! Gecen iyi geçti mi?”</p>

    <p class="normal">Mark sırıttı. “Hem de ne biçim. Ne yazık ki bir yerden sonra uyuyakalmışım.”</p>

    <p class="normal">“Kahve ister misin?”</p>

    <p class="normal">Mark başını salladı.</p>

    <p class="normal">“O zaman gel de al,” dedi Lisa ve sırıtarak ona bir kupa uzattı. Mark’ın çırılçıplak bir halde teknenin içinde sallanarak ilerlemekten başka çaresi kalmamıştı. Lisa bakışlarını onun vücudunda dolaştırarak eğleniyordu.</p>

    <p class="normal">“Nereden buldun ki bunu?” diye sordu Mark, Lisa dumanı tüten kupayı nihayet ona verince.</p>

    <p class="normal">“Küçük bir gaz ocağı buldum. Kayınpederin gerçekten de her şeye hazırlıklıymış.”</p>

    <p class="normal">Sıcak içecek Mark’a ateşli geceyi hatırlattı. Lisa yeni oluşan ereksiyonunu fark edemeden arkasını döndü.</p>

    <p class="normal">Soğuk, nemli kıyafetlerini giymek, şehvet dolu tüm düşüncelerini dağıttı. Şöyle bir üstüne başına göz attı, buruşmuş kot pantolonuna ve mahvolmuş saf yün kazağına baktı ve kendi, üzücü haline ve durumun ironisine karşı sırıtmaktan kendini alamadı. Dış görünüşüne her zaman önem vermişti, özellikle de kadınların yanında. Ancak kıyafetleri tümüyle ıslanmamış olsaydı, herhalde hayatının en heyecanlı gecesini kaçıracaktı.</p>

    <p class="normal">Nemli soğukla içeriden savaşabilmek için, kahveyi içebildiği kadar çabuk içti. Kıyafetleri en iyi kurutma yolunun onları giymek olduğunu deneyimlerinden biliyordu.</p>

    <p class="normal">“Ne durumdasın?” diye sordu.</p>

    <p class="normal">“Dizüstü bilgisayarın pili neredeyse bitmek üzere, ama virüsün ilk versiyonunu bitirdim. Şimdi geriye sadece, onu test etmek kaldı.”</p>

    <p class="normal">“Test etmek mi?”</p>

    <p class="normal">Lisa şaşkın bir ifadeyle baktı. “Yanılıyor muyum, yoksa sen bir zamanlar bir yazılım firmasının patronu muydun? O halde, bir çırpıda hatasız kod yazmanın imkânsız olduğunu bilmen gerekir. Gerçi derleyici hata bulmadı ve şimdi elimde yürütülebilir bir program var. Ama bu, ancak program denendiğinde bulunabilecek bir mantık hatası olmayacağı anlamına gelmiyor.”</p>

    <p class="normal">“Rainer hatasız kod yazabiliyordu.”</p>

    <p class="normal">Lisa, Mark’a kızgın bir bakış attı. “Ben Rainer değilim.”</p>

    <p class="normal">Mark sırıttı. “Fark etmiştim.”</p>

    <p class="normal">Lisa ona fırlatabileceği bir şeyler bulmak için çevresinde bakındı. Mark hemen güverteye çıkıp gözden kayboldu.</p>

    <p class="normal">Yüksekteki tek tük bulut kümeleri dışında gökyüzü açıktı. Doğu yönünde çoktan aydınlık bir çizgi belirmişti. Güneş birazdan doğacaktı. Onları çevreleyen deniz boş ve karanlıktı. Mark uzaktaki büyük bir geminin seyir fenerlerini görebiliyordu, tahminen bir yük gemisi. Tekneyi başıboş yol almaya bırakmanın oldukça riskli olduğunu fark etti. Rotaları boyunca, İngiltere’ye giden ve Atlantik’i aşan büyük gemi yollarının yakınından geçmeseler de, Kuzey Denizi öyle pek de ıssız sular değildi.</p>

    <p class="normal">Batı yönünden esen serin rüzgâr Mark’ı soğuktan titretti. Isınmak için birkaç şınav çekti. Sonra yelkenleri açmaya koyuldu. Bunu yaparken, doğuda, ufukta, tan ağarırken sönmemeye inat etmiş bir yıldız gibi parlayan bir nokta gözüne ilişti.</p>

    <p class="normal">Durdu ve noktanın gittikçe parlaklaşıp büyümesini izledi. Bir süre sonra bir helikopterin kendine özgü takırtısını duydu. Aceleyle aşağı indi. Lisa korkmuş bir ifadeyle başını işinden kaldırdı.</p>

    <p class="normal">“Ziyaretçimiz var,” dedi Mark. “Ve korkarım, bu defa bizi hiçbir fırtına kurtaramaz.”</p>
  </div>

  <div class="calibre1" id="calibre_pb_85"></div>
</body>
</html>
