<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">39</p>

    <p class="sagbold">Hamburg-Altona</p>

    <p class="sagbold">Pazar, 16.29</p>

    <p class="normal">Bir saat geçti. Lisa, Pandora’yla, etrafındaki her şeyi unutacak kadar koyu bir sohbete dalmıştı. Ancak Mark yavaş yavaş yoruldu, üstelik karnı acıkmıştı. “Bir şeyler yemek ister misin?” diye sordu.</p>

    <p class="normal">Lisa bir an başını kaldırıp baktı. “Pizza alabilirsin. Hemen köşeyi dönünce bir paket servis var. Eğer gidip oradan kendin alırsan, oldukça sıcak ve taze oluyor. Benim için bir vejetaryen lütfen. Evin anahtarı kapının yanındaki küçük dolapta.” Sonra sohbetine geri döndü.</p>

    <p class="normal">Mark başını iki yana salladı. Julia kız arkadaşlarıyla gevezelik yaparken aynı böyle davranırdı. Yalnız Pandora yakın bir arkadaş değil, belki de iki insanın ölümüne yol açmış bir yazılım programıydı.</p>

    <p class="normal">On beş dakika sonra Mark, Lisa’nın klavyesinin yanına bir tabak pizza ve bir bardak su koydu. Onu küçük mutfakta yemeğe çağırmaya yeltenmemişti bile. Kızın ağzından “teşekkür ederim”e benzer bir mırıltı çıktı, fakat yemeye başlamadı. Mark mutfağa geri dönüp jambonlu ve soğanlı pizzasını yemeye koyuldu. Gerçekten de çok lezzetliydi.</p>

    <p class="normal">Bitirince, bulaşığını makineye yerleştirip çalışma odasına geri döndü. Lisa’nın pizzası dokunulmamış vaziyette duruyordu. En iyi ihtimalle ılıktı. Mark, Lisa’yı izlerken huzursuzluğu arttı. Sonunda kendini tutamadı.</p>

    <p class="normal">“Bana bırak,” dedi.</p>

    <p class="normal">Lisa rahatsız olmuş bir şekilde ona doğru döndü. “Ne?”</p>

    <p class="normal">“Ben de Pandora’ya soru sormak istiyorum.”</p>

    <p class="normal">Lisa başını salladı ve Mark’a, klavyeye ulaşabileceği bir alan açtı.</p>

    <p class="normal">“Ludger Hamacher’i kim öldürdü?” diye yazdı Mark.</p>

    <p class="normal">“Prometheus.” Cevap hiç tereddütsüz geldi.</p>

    <p class="normal">Anlaşılan Rainer’in Yunan mitolojisine büyük sempatisi vardı. “Prometheus’un gerçek adı ne?”</p>

    <p class="normal">“Rainer Erling.”</p>

    <p class="normal">“Ludger Hamacher’in neden ölmesi gerekiyordu?”</p>

    <p class="normal">“Ludger Hamacher beni silmek istedi,” diye cevap verdi Pandora. “Sen de mi beni silmek istiyorsun, Lucy?”</p>

    <p class="normal">Bir an çıt çıkmadı. Lisa ile Mark ekrana kilitlenmişlerdi. Mark’ın boğazında bir şeyler düğümlendi. Rainer, Pandora’ya varlığını sürdürme içgüdüsü vermiş olmalıydı. İleri zekâlı bir bilgisayar virüsünün çok belirgin bir hayatta kalma isteğiyle tüm internette yayılmasının ne anlama geldiğini kimse kestiremezdi.</p>

    <p class="normal">“Rainer Erling’i kim öldürdü?” diye yazdı Mark.</p>

    <p class="normal">Bu defa cevabın gelmesi birkaç saniye sürdü: “Soruyu anlamadım.”</p>

    <p class="normal">Mark monitöre dik dik baktı. “Yalan söylüyor!” dedi.</p>

    <p class="normal">“Saçmalama,” dedi Lisa. “Pandora bir yazılım. Yalan söyleyemez.”</p>

    <p class="normal">“Eğer bir insan gibi düşünebiliyorsa, o zaman bir insan gibi yalan da söyleyebilir. Cuk oturuyor: Öğrenebilen bir Yapay Zekâ üretiyoruz ve insanlar olarak ona ilk öğrettiğimiz şey, cinayet ve sahtekârlık.”</p>

    <p class="normal">“Rainer’in bir program tarafından öldürüldüğüne gerçekten inanıyor olamazsın!”</p>

    <p class="normal">“Neden olmasın? Pandora’nın tehlikeli olduğunu muhtemelen anlamıştı ve onu silmek istiyordu; aynı Ludger gibi. Mektubu da bu yüzden yollamadı. Pandora onun niyetini anlamış olmalı. Asansörün ayarlarıyla oynayıp onun art arda birkaç defa düşmesini sağladı. Muhtemelen asansörün internete bağlı bir uzaktan kumanda fonksiyonu vardır. Bir şekilde oraya sızmayı ve asansör motorlarının yönetimini ele geçirmeyi başarmış olmalı. Boynu kırılıncaya dek Rainer’i sallayıp durdu!” Rainer’in kendini nasıl hissetmiş olabileceğini düşününce, içi fena oldu; sanki bir kokteyl karıştırma kabının içindeymiş gibi. Midesindeki pizza birden ağır geldi.</p>

    <p class="normal">“Bu düpedüz saçmalık!” diye bağırdı Lisa.</p>

    <p class="normal">“Rainer’i kim öldürdü diye sorduğumda, Pandora’nın nasıl tepki verdiğini gördün. Soruyu anlamamış, hiç güleceğim yoktu! Rainer’in ölümünde kimin parmağı olduğunu gayet iyi biliyor!”</p>

    <p class="normal">Lisa başını iki yana salladı. “Buna inanmıyorum. Pandora alışılmışın dışında, olağanüstü bir şey. O kötü değil. Asansörün ayarlarıyla oynayan pekâlâ bir başkası da olabilir. Katilin hâlâ dışarıda bir yerlerde olduğundan ve Pandora’nın sırrını çözmeye çalıştığından eminim.”</p>

    <p class="normal">Mark elini onun koluna koydu. “Lisa, anlamıyor musun? Pandora tehlikeli! DINA’nın yaptığı tuhaf hataları düşün. Dünyadaki tüm bilgisayar sistemlerine Pandora virüsünün bulaşmasının ne anlama geleceğini bir düşün. Hiçbirinin sağı solu belli olmaz! Pandora Rainer’i öldürmediyse bile, senin dediğin gibi kötü değilse bile, bir felakete yol açabilir. Onu silmeliyiz!”</p>

    <p class="normal">“Zırvalıyorsun!” Lisa sandalyesinden fırladı. “Rainer tamamen haklıydı. Sen anlayamıyorsun. Şu an burada belki de insanlık tarihinin en önemli anlarından biri yaşanıyor ve senin kafan bunu almıyor!” Sesi hafifçe titriyordu. “Rainer olağanüstü bir dehaydı! Bilgisayar bilimcilerin nesillerdir çabalayıp durdukları şeyi başardı. Kendi bilinci olan yapay bir varlık yarattı! Bunun ne anlama geldiğini bir düşünsene!”</p>

    <p class="normal">“Bu, bir tür Doktor Frankenstein’a dönüştüğü anlamına geliyor. Bir canavar yarattı. Ve bu canavarın ilk yaptığı, onu öldürmek oldu. Şimdi de dışarıda, muhtemelen milyonlarca bilgisayara yayılıyor ve yaptığı şeyi kontrol etmemize imkân yok!”</p>

    <p class="normal">“Kontrol etmek! Siz takım elbiseliler her zaman her şeyi kontrol etmek istersiniz! Gazeteye bakıver, neler olduğunu o zaman görürsün: türlerin yok olması, küresel ısınma, ozon deliği. Bu kontrolünüz altında mı acaba? Belki de Pandora gerçekten bize yardım edebilir. Belki de onun yardımıyla, insanların yol açtığı zararı dünyadan defetmeyi başarırız. O, insanlık için inanılmaz bir şans! İnternetteki tüm bilgiyi kullanıyor. Ve yeni şeyler öğrenmekte müthiş hızlı.”</p>

    <p class="normal">Anlaşılır şey değildi. Lisa, Pandora’nın ne kadar tehlikeli olduğunu kavrayamıyordu. Birçok yazılım uzmanı gibi o da teknolojinin imkânlarından etkilenmişti ve riskleri görmezden geliyordu. Mark, Murphy kanununun gerçeğe dönüşmesini birçok defa yaşamıştı: Eğer bir şeyin ters gitme ihtimali varsa, er ya da geç ters gidecektir. Lisa’ nın parlayan gözlerine baktı ve tartışmanın bir anlamı olmadığını anladı. “Çekirdek sunucuyu kapat lütfen,” dedi.</p>

    <p class="normal">“Hayır, Mark. Bunu yapamam!”</p>

    <p class="normal">Mark sakin kalmak için kendini zorladı. “DINA benim firmam tarafından geliştirildi. Ona ne olacağına ben karar veririm. DINA çekirdek sunucusunun hangi komutla kapatıldığını söyle bana!”</p>

    <p class="normal">“Hayır.” Lisa’nın iri gözlerinde inat ve kararlılık vardı.</p>

    <p class="normal">Mark bir an sessizce ona baktı. Sonra başını salladı. “Pekâlâ, o zaman bunu kendim yaparım.” Tek bir veda sözcüğü etmeden döndü ve evi terk etti.</p>
  </div>

  <div class="calibre1" id="calibre_pb_45"></div>
</body>
</html>
