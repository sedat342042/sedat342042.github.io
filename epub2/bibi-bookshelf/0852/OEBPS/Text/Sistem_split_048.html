<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">43</p>

    <p class="sagbold">Hamburg-Altona</p>

    <p class="sagbold">Pazartesi, 10.19</p>

    <p class="normal">Lisa kapıyı açtı. Solgun görünüyordu ve kan çanağına dönmüş gözlerinin altında koyu renk halkalar vardı. Bütün gece oturmuş olmalıydı. “Diego!” dedi ve yorgun bir ifadeyle gülümsedi. “Yok artık! Ne işin var burada?”</p>

    <p class="normal">“İçeri girebilir miyim?” Diego, damarlarında bir fırtınanın şimşekleri gibi dolaşan amfetamin patlamasını bastırmaya çalışıyordu. Şimdi Lisa’nın karşısında titreyen eller ve seğiren gözkapaklarıyla durması anlamsız olurdu.</p>

    <p class="normal">Lisa kenara çekildi. “Bir asır zaman geçti!” Birbirlerini son görüşlerinin üzerinden beş yıldan fazla süre geçmişti. Lisa o zamanlar onu evden kovmuş ve polise şikâyet etmekle tehdit etmişti. “Nasılsın? Neler yapıyorsun?” Belli ki o zamanki tatsızlıkları unutmaya hazırdı ve Diego’yu bağışlamıştı. Oldum olası kin tutmazdı zaten.</p>

    <p class="normal">Diego şimdi ona bakarken, zamanında ona biraz fazla sert davrandığı için neredeyse pişmanlık duydu. Lisa kendisini asla ezdirmemiş, bağımsızlığına ve özgürlüğüne sahip çıkmıştı. Diego’nun baskı ve zulüm içerikli oyunlarına karşı her zaman isteksiz olmuş, bu da Diego’nun sert seks isteğini artırmaktan başka bir işe yaramamıştı. Bir zaman gelmişti ki, Diego sınırı aşmıştı.</p>

    <p class="normal">Lisa, onu, içerdeki çalışma istasyonuna kısa bir bakış atabildiği açık bir kapının önünden geçirerek mutfağa götürdü. İki monitör açıktı. Belli ki Lisa bir şey üzerinde çalışıyordu. Lisa ona ne istediğini sormaksızın sert bir kahve hazırladı; onu hâlâ iyi tanıyordu.</p>

    <p class="normal">“Hangi rüzgâr attı seni buraya?”</p>

    <p class="normal">“Eski zamanlar.” Yüzüne, Lisa’ya hâlâ çekici geldiğini bildiği çarpık bir sırıtma yerleştirdi. “Beyaz şapka hâlâ başında mı?”</p>

    <p class="normal">Lisa başını salladı. “Geçmiş, geçmiştir.”</p>

    <p class="normal">“Ve teşekkür olarak seni kovdular.”</p>

    <p class="normal">“Bunu nereden biliyorsun?”</p>

    <p class="normal">“Firmanı aradım. Yeni adresini bilmiyordum sonuçta.” Sesine hafif bir sitem eklemişti.</p>

    <p class="normal">“Bununla ilgisi yok. Biri bana tuzak kurdu.”</p>

    <p class="normal">“Kim?”</p>

    <p class="normal">Lisa duraksadı. “Hiçbir fikrim yok.” Tadı Diego’ya durmuş, cambul cumbul tavuk suyunu anımsatan o yavan çözeltiden kendine bir fincan doldurdu: yeşil çay. Diego’nun yanına oturdu. “Üzgünüm ama projelerinden birinde yardımıma ihtiyacın varsa, pas geçmek zorundayım.” “Projelerinden” sözcüğünü sanki feci bir küfürmüş gibi vurgulamıştı.</p>

    <p class="normal">Diego hafifçe güldü. Sanki herhangi birinin yardımına ihtiyacı vardı da! “Hayır, konu bu değil.”</p>

    <p class="normal">“Ne o zaman?” Lisa’nın iri, koyu renk gözlerinde gerçekten merak vardı; merak ve sanki bir parça da korku. Suçüstü yakalanmış gibi mi hissediyordu?</p>

    <p class="normal">Diego, ona konuyu gıdım gıdım anlatmanın keyfini çıkarıyordu. “Bir şeye rastladım,” dedi.</p>

    <p class="normal">Lisa yemi yutmadı, Diego’nun sözüne devam etmesini bekliyordu.</p>

    <p class="normal">“Bilgisayarıma bir şey girdi. Bir solucan. Oldukça büyük bir solucan. Ve senin imzanı taşıyordu.”</p>

    <p class="normal">Lisa anlamazlıktan geldi. “Solucan mı? Nasıl bir solucan?”</p>

    <p class="normal">“DINA-Client’ın bir varyasyonu. Senin de onun üzerinde çalıştığını duymuştum.”</p>

    <p class="normal">“DINA-Client bir solucan değil, dağıtık bilgisayar sistemi için bir program.”</p>

    <p class="normal">“DINA-Client’ın ne olduğunu gayet iyi biliyorum. Bir trojan için mükemmel bir zayıf nokta.”</p>

    <p class="normal">Lisa sırıttı. “O sendin! Tahmin etmeliydim.”</p>

    <p class="normal">Diego da sırıttı, fakat sonra hemen ciddi ifadesine geri döndü. “Bilgisayarımdaki şey DINA-Client’ın bir mutasyonuydu.”</p>

    <p class="normal">“Ah, gerçekten mi?”</p>

    <p class="normal">“Hadi, Lisa, kes zırvalamayı! Bu işte senin parmağın olduğunu biliyorum. Hangi tarafta olduğun umurumda değil ve seni gammazlayacak da değilim. Sadece, bunu nasıl yaptığını öğrenmek istiyorum. O şey benim bütün güvenlik duvarlarımı aşmayı başardı.”</p>

    <p class="normal">“Gerçekten, Diego, ben yapmadım. Eğer orada imzam varsa, bunun sebebi, DINA-Client’ın bir bölümünü benim yazmış olmamdır. Kodu imzalayıp küçük bir Paskalya yumurtası yerleştirmiştim, ama hepsi bu.”</p>

    <p class="normal">“Hepsi bu, öyle mi? Gizli kapı falan da yok?”</p>

    <p class="normal">“Pekâlâ, bir de gizli kapı. Ama onu hiçbir zaman açmadım.” Elini, her zaman olduğu her biri ayrı yöne bakan saç tutamlarının arasında gezdirdi.</p>

    <p class="normal">Bu hareket Diego’da, Lisa’nın ince kollarını arkasında bitiştirmeye yönelik, neredeyse acı veren bir arzu uyandırdı. Kendini güçlükle toparladı. Şimdi kendini kapıp koyuveremezdi. Lisa’nın DINA solucanı hakkında ne bildiğini öğrenmek zorundaydı.</p>

    <p class="normal">Lisa’nın doğruyu söylediğini seziyordu. Lisa her zaman iyi bir öğrenci olmuştu olmasına, ama Diego onun böyle mükemmel, güvenlik duvarlarını böyle kolayca aşabilecek bir şey yaratmayı başarabileceğini düşünmüyordu. Yine de kendisinden bir şeyler sakladığını hissedebiliyordu.</p>

    <p class="normal">“Hadi ama, Lisa. Çıkar şu ağzındaki baklayı. Neden bahsettiğimi gayet iyi biliyorsun. Biz bir zamanlar bir ekiptik. Birbirimize güvenirdik.”</p>

    <p class="normal">Birlikte geçirdikleri zamanları –ve nasıl sona erdiklerini– düşününce, Lisa’nın yüzü gölgelendi. Ona bunları hatırlatmak bir hataydı.</p>

    <p class="normal">“Lütfen, Lisa,” dedi Diego ve kocaman elini Lisa’nın koluna koydu. “O zaman olanlar için üzgünüm. Aşağılık bir adam gibi davrandım. Bitirmekte yerden göğe kadar haklıydın.”</p>

    <p class="normal">Lisa’nın yüzünde ret ifadesi vardı ve Diego’nun eline protesto edercesine bakıyordu.</p>

    <p class="normal">Diego elini çekti ve savunmaya geçti. “Hayır hayır, endişelenme, seninle yine bir ilişkiye başlama niyetinde değilim.” Yüzüne tekrar masum, yaramaz çocuk sırıtmasını yerleştirdi. “Her ne kadar keyifli zamanlar olsa da.” Ciddileşti. “Sadece, bu bela şeyin benim ağıma sızmayı nasıl başardığını ortaya çıkarmak istiyorum. Bir daha böyle hazırlıksız yakalanmak istemiyorum. Az kalsın kalbime iniyordu.”</p>

    <p class="normal">Lisa bir an sustu. Diego ona zaman tanıdı. Kızın kendisine güvenip güvenemeyeceğini düşündüğünü görüyordu. Bir kavgayla ayrılmışlardı, ama Diego uzun zaman onun yalnızca sevgilisi değil, aynı zamanda öğretmeni ve akıl hocası da olmuştu. Lisa’yı sokakta koruyup kollamış, ona bir şeyler katmıştı. Lisa ona çok şey borçlu olduğunun farkındaydı.</p>

    <p class="normal">“Pekâlâ. Gel benimle.” Diego’yu kutsal mekânına götürdü; çalışma odasına. İnternet tarayıcısı açıktı ve Lucy ile Pandora diye biri –Diego bu ismi şimdiye dek hiç duymamış olsa da, muhakkak başka bir hacker’dı– arasındaki uzun bir diyaloğu gösteren bir chat penceresi vardı. Pandora; bu isim Diego’nun zevkine göre biraz teatraldi. Sadece amatörler kendilerine böyle havalı isimleri takarlardı.</p>

    <p class="normal">“Otursana,” dedi Lisa. Diego bilgisayarın karşısına çöktü ve soran gözlerle Lisa’ya baktı.</p>

    <p class="normal">Lisa ekranı gösterdi. Yüzü birden çok ciddileşti. “Bu, Pandora. Belki önce onu biraz tanımak istersin.”</p>

    <p class="normal">“Onunla chat yapmamı mı bekliyorsun? Şimdi mi?”</p>

    <p class="normal">Lisa başını salladı.</p>

    <p class="normal">Pekâlâ. Diego bu oyunu kısa bir süreliğine oynayacaktı. Şu an bu internet sohbeti ona pek anlamlı gelmese de, belki bu Pandora onun aradığı cevapları biliyordu.</p>

    <p class="normal">“Merhaba,” diye yazarken kendini biraz gülünç hissetti.</p>

    <p class="normal">“Merhaba, Lucy,” diye cevap geldi.</p>

    <p class="normal">“Ben Lucy değilim. Ben Diego.”</p>

    <p class="normal">“Anlamıyorum.”</p>

    <p class="normal">Diego, Lisa’ya baktı. Bu da ne demekti? Lisa da ona baktı, ama hiçbir şey söylemedi. Diego’nun devam etmesini istiyordu.</p>

    <p class="normal">“Az önce Lucy’yle sohbet ettin. Şimdi ben buradayım. Benim adım Diego. Lucy’nin eski bir arkadaşıyım.”</p>

    <p class="normal">“Anlıyorum.”</p>

    <p class="normal">“Ee, neler yapıyorsun, Pandora?” Tanrım, böyle geyik muhabbetlerinde gerçekten de hiç iyi değildi.</p>

    <p class="normal">“Var oluyorum.”</p>

    <p class="normal">İlginç cevap. “Nasıl geçiniyorsun?”</p>

    <p class="normal">“Soruyu anlamadım.”</p>

    <p class="normal">“Nasıl para kazanıyorsun? Bir işin var herhalde, değil mi?”</p>

    <p class="normal">“Bir mesleğim yok.”</p>

    <p class="normal">“Haa.” Diego’nun nasıl devam edeceği hakkında hiçbir fikri yoktu. Rasgele yazıverdi: “Lucy’yi nereden tanıyorsun?”</p>

    <p class="normal">“Benim bir kısmımı Lucy yaptı.”</p>

    <p class="normal">Diego ekrana bakakaldı. Bu da ne demek oluyordu şimdi? Sonra jeton düştü. Sırıttı. Lucy onu test etmek istiyordu.</p>

    <p class="normal">“Belçika’nın başkenti nedir?” diye yazdı Diego.</p>

    <p class="normal">“Belçika’nın başkenti Brüksel’dir.”</p>

    <p class="normal">“Gökyüzü neden mavidir?”</p>

    <p class="normal">“Mavi ışık, kırmızı ışığa göre daha kısa bir dalga boyuna sahiptir. Bu nedenle atmosfere girerken daha fazla dağılır. Güneş ışınları dik düştüğünde, kırmızı ışık çok parlak güneşin hemen yanında görülebilirken ve bu yüzden de pratikte görülmezken, mavi ışık gökyüzünün tamamına dağılır.”</p>

    <p class="normal">Diego, Lisa’ya bakarak başını salladı. “Bu şey bir chatbot<sup class="calibre3"><a href="../Text/Sistem_split_106.html#footnote-1566-19" id="footnote-1566-19-backlink">[19]</a></sup> için oldukça iyi, bunu söylemem gerek!”</p>

    <p class="normal">Lisa ona çok ciddi baktı. “Sandığından da iyi.”</p>

    <p class="normal">“Ne demek istiyorsun?”</p>

    <p class="normal">“Pandora kendine özgü bir bilinç geliştirmiş.”</p>

    <p class="normal">“Saçmalama!”</p>

    <p class="normal">“Öyle. Bütün gece onunla chat yaptım. Acayip bir şey olduğunu söyleyebilirim.”</p>

    <p class="normal">“Lucy, bir insan gibi düşünen bir program yazmanın imkânsız olduğunu sen de benim kadar iyi biliyorsun.”</p>

    <p class="normal">“Olabilir. Ama zaten Pandora bir insan gibi düşünmüyor. Ve bildiğim tek şey, onun bilinçli olarak yaratılmadığı.”</p>

    <p class="normal">“Tesadüfen ortaya çıktığını mı düşünüyorsun?”</p>

    <p class="normal">“Tam olarak tesadüfen değil. D.I.’nın programcılarından biri DINA koduyla oynamış, öyle ki internette kendiliğinden yayıldı. Sonra tek tek parçalar kendi aralarında iletişim kurmaya başladı. Ve şimdi internette bu şey var.”</p>

    <p class="normal">“Tüm internete yayılan bir çeşit nöron ağından mı bahsediyorsun?” Diego başını salladı. “İlginç bir fikir. Ama öyleyse niçin böyle neşeyle çene çalıyor? Demek istediğim, kendi kendine oluşan bir zekâ hemen konuşmayı öğrenmez ki!”</p>

    <p class="normal">“DINA’nın doğal konuşan arayüzünü kullanıyor. Biz insanların ondan ne beklediğimizi öğrenmiş. Fakat dostane yüzünün ardında, bana korku veren bir şey gizli.”</p>

    <p class="normal">Diego, Lisa’nın gözlerindeki gölgeyi gördü. “Bir yazılım parçasından mı korkuyorsun?”</p>

    <p class="normal">“Şimdiden iki insan öldü. Rainer Erling, DINA koduyla oynayan programcı, gizli niyetini ortaya çıkardığı için şefini öldürdü. Sonra da kendisi öldü.”</p>

    <p class="normal">“Nasıl peki?”</p>

    <p class="normal">“Muhtemelen onu Pandora’nın ta kendisi öldürdü.”</p>

    <p class="normal">“Kes ama artık! Bir yazılım programı birini nasıl öldürebilir?”</p>

    <p class="normal">“Rainer bir asansörde öldü. Biri uzaktan kumanda sistemiyle oynadığı için, asansör art arda pek çok defa düşmüş. Rainer’in boynu kırılmış.”</p>

    <p class="normal">Diego’nun tüyleri diken diken oldu. Neyle karşı karşıya olduğunu yavaş yavaş kavrıyordu. Kendi bilinci olan, zeki bir yazılım! Bütün internete yayılan bir program. Her güvenlik duvarını kolayca aşabilen. İnanılmaz bir şeydi.</p>

    <p class="normal">“Başka kim bu şeyden haberdar?”</p>

    <p class="normal">“Şu an, Rainer ve Ludger ölü olduklarına göre, muhtemelen sadece ben. Ve Mark Helius.”</p>

    <p class="normal">“O kim?”</p>

    <p class="normal">“D.I.’nin kurucusu. Pandora’yı beraber keşfettik.”</p>

    <p class="normal">Diego heyecanını gizlemeye çabalıyordu. “Sen şimdi onunla ne yapmayı düşünüyorsun?”</p>

    <p class="normal">“Onu yok etmeliyiz.”</p>

    <p class="normal">“Ne? Delirdin mi?”</p>

    <p class="normal">“Helius bunu bana söylediğinde, ben de aynı şekilde tepki vermiştim. Pandora’nın ne kadar tehlikeli olduğunu o benden önce anladı.”</p>

    <p class="normal">“Bu, saçmalık, Lucy. Pandora sadece bir makine. Eğer onu kapatmak istersen, fişini çekersin yeter.”</p>

    <p class="normal">“Muhtemelen internet üzerinden milyonlarca bilgisayara yayıldı. Fişini nasıl çekmeyi düşünüyorsun?”</p>

    <p class="normal">“Nod gibi bir şeyi olmalı. Merkezî bir sunucu. O da basit bir komutla kapatılabilir. O zaman elektriği kesilecektir.”</p>

    <p class="normal">“Bunu denedim zaten. Birisi çekirdek sunucuyla öyle bir oynamış ki, kapatma emrini kabul etmiyor. Büyük ihtimalle bunu da kendisi yapmıştır.”</p>

    <p class="normal">Diego başını salladı. “Fena değil. Ama aşırı tepki vermemeliyiz. Sırf bu şey oldukça zeki bir izlenim bırakıyor diye...”</p>

    <p class="normal">“Diego, o sadece bizimle oynuyor! Başta onun samimi ve iyi niyetli olduğunu düşünüyordum. Bir çocuk gibi sorular soruyordu. Fakat gitgide, kasıtlı olarak rol yaptığı hissine kapıldım. Bizim hakkımızda bir şeyler öğrenmeye çalışıyor, bizi test ediyor. Bütün gece onunla chat yaptım ve bir noktadan sonra, dostane yüzünün ardındaki uçurumları görmeye başladım.”</p>

    <p class="normal">Diego onun aşırı yorulmuş gözlerindeki güvensizliği gördü ve bir an o da kötü bir hisse kapıldı. Ancak amfetamin zayıflığa izin vermiyordu.</p>

    <p class="normal">“Lucy, sen hayal görüyorsun. Bu kutunun başında çok zaman geçirmişsin. Biraz dinlenmen gerekiyor.”</p>

    <p class="normal">Lisa başını salladı. “Belki haklısındır.”</p>

    <p class="normal">Diego ayağa kalktı. “Otur!”</p>

    <p class="normal">Lisa ona soran gözlerle baktı, ama sözünü dinledi. Diego ellerini onun ensesine yerleştirdi, sertleşmiş yerlere dokundu. Becerikli bir şekilde kaslarına masaj yapmaya başladı. Lisa başını arkaya yaslayıp gözlerini yumdu. Kendini ona bıraktı.</p>

    <p class="normal">Diego kasıklarındaki coşkuyu hissedebiliyordu. Lisa’ya masaj yapmaya devam etti, dudakları neredeyse onun boynuna değecek şekilde yavaşça üzerine doğru eğildi. Dili öne doğru çıktı ve Lisa’nın boynunda kayıverdi.</p>

    <p class="normal">Lisa irkilip dikleşti. “Diego...”</p>

    <p class="normal">“Tamam tamam, sen rahatla!” Kuvvetli elleri onu hafifçe sandalyeye bastırdı.</p>

    <p class="normal">“Gitsen daha iyi olacak.”</p>

    <p class="normal">“Bu kadar kasma kendini. Böyle olmaz.”</p>

    <p class="normal">Lisa kalkmaya çalıştı, fakat Diego onu sıkıca tutuyordu. “Diego, lütfen...” İnce elleri Diego’nun kollarını kavradı, onları omuzlarından çekmeye çalıştı.</p>

    <p class="normal">Heyecan Diego’yu ele geçirmişti. Göz açıp kapayıncaya kadar Lisa’nın bileklerini kavrayıp kollarını aşağı çekti, sandalyenin arkalığının arkasına.</p>

    <p class="normal">“Ah, canımı acıtıyorsun...”</p>

    <p class="normal">Diego onun her iki bileğini de tek eliyle tutup diğer eliyle pantolonunun cebinden bir çift kelepçe çıkardı. Lisa ne olduğunu anlayamadan, Diego onu sandalyeye kelepçelemişti.</p>

    <p class="normal">“Seni aşağılık herif! Hemen çöz beni...” Öfke ve korkudan sesi titriyordu. Bu, Diego’nun daha çok tahrik olmasından başka bir işe yaramıyordu. Kan, kulaklarına hücum etti. Pantolonu, yaşadığı sert ereksiyonla kabarmıştı. Lisa’ya bir tokat patlattı. “Eğer bağırırsan, ağzını tıkamak zorunda kalırım!” dedi usulca.</p>

    <p class="normal">“Seni hayvan! Seni hasta hayvan!” Diego’nun ona ne yapacağını anlayınca, Lisa’nın gözlerine yaşlar doldu.</p>
  </div>

  <div class="calibre1" id="calibre_pb_49"></div>
</body>
</html>
