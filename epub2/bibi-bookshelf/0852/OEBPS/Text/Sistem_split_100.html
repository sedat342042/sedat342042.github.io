<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">95</p>

    <p class="sagbold">Hamburg-Dulsberg</p>

    <p class="sagbold">Pazar, 18.30</p>

    <p class="normal">Diego’nun, Hamburg’un doğusundaki Wandsbek’in bir bölümü olan Dulsberg’deki dairesi, pejmürde görünüşlü bir apartmanın üçüncü katında bulunuyordu. Ağır kapı karmaşık bir emniyet kilidiyle donatılmıştı, ancak kısa süre önce burada olan polis, kilidi kırmıştı. Memurlar kapıyı, Lisa için sorun olmayacak bir asma kilitle sürgülemişlerdi. Sarı ikaz şeridi, insanları daireye girmeme konusunda uyarıyordu ve kapının üzerine ve çerçevesine mühür yapıştırılmıştı. Mark ile Lisa her ikisini de görmezden geldiler.</p>

    <p class="normal">Çok nadir havalandırılan ve temizlenen tek odalı dairenin kötü kokusu karşıladı onları. Daire, içinde kirli bulaşıkların ve boş pizza kutularının yığılı olduğu küçük bir mutfak girintisinin, siyah saten çarşaflı, büyük, dağınık bir yatağın ve Lisa’nınki gibi, bir dizi bilgisayarla donatılmış bir çalışma masasının bulunduğu tek bir büyük odadan oluşuyordu. Mark, polisin bilgisayarları henüz almadığını görünce, rahat bir nefes aldı.</p>

    <p class="normal">Lisa mutfak girintisinden bir tabure alırken, Mark da Diego’nun çalışırken kullandığı rahat deri koltuğa oturdu. Yan tarafına belli belirsiz bir acı vuruyordu, fakat Lisa’nın yolda durup eczaneden aldığı ilaç acıyı katlanılabilir kılıyordu.</p>

    <p class="normal">“Sence girebilecek misin?” diye sordu Mark, Lisa bilgisayarı açarken.</p>

    <p class="normal">Lisa başını iki yana salladı. “İmkân yok. Diego bir cracker. Sistemi kesin birçok ordunun bilgisayarından daha iyi korunuyordur.”</p>

    <p class="normal">Mark korkuya kapıldı. “O zaman bütün bunların hiçbir anlamı yok!”</p>

    <p class="normal">Lisa başını iki yana salladı ve eski model 3,5 inç disketlerin girdiği yuvayı işaret etti. “Bir başlangıç disketi yerleştirdim. Böyle bir şey normalde sadece, sabit diskin bozulduğu ve bilgisayarın başlatılamadığı acil durumlarda yapılır. Onun verilerine ulaşamam, ama yeni bir işletim sistemi yükleyebilirim. Böylece de ağa girebilirim.”</p>

    <p class="normal">“Ama bu aslında başka bir bilgisayardan girmenle aynı şey değil mi?”</p>

    <p class="normal">“Hayır. Her bilgisayarın, donanımına kodlanmış belirli özellikleri ve karakteristik işaretleri vardır, bir tür parmak izi gibi. Bunu örneğin yazılım üreticileri, bir yazılımın yalnızca belirli bir bilgisayarda çalışmasını garantiye almak için kullanırlar. Bu özellikler vasıtasıyla Pandora, eğer hâlâ yaşıyorsa, Diego’nun bilgisayarının kimliğini tespit edecektir. Yeni bir işletim sistemi yüklediğimizi kesin anlayacak, ama eğer şansımız biraz yaver giderse, bizim Diego olduğumuza yine de inanacaktır.”</p>

    <p class="normal">Mark başını salladı. Eğer Pandora’nın hâlâ yaşadığını kanıtlamak istiyorsa, onun bir yaşam belirtisi göstermesini sağlamalıydı. Lisa’nın çeşitli yazılımlar yüklemesini ve bir internet bağlantısı kurmasını heyecanla gözlemledi. Lisa, DINA’nın web adresini girdi ve her zamanki girdi kutucuğu belirdi.</p>

    <p class="normal">“Pandora? Orada mısın?” diye yazdı Lisa.</p>

    <p class="normal">“Girdiniz yorumlanamadı.”</p>

    <p class="normal">Mark ile Lisa birbirlerine baktılar.</p>

    <p class="normal">“Pandora, ben Diego. Lütfen ortaya çık!”</p>

    <p class="normal">Yine sadece hata bildirimi. “Söylemiştim,” dedi Lisa ve gülümsedi. “Şimdi rahatladın mı?”</p>

    <p class="normal">“Hayır.” Mark koltuğunu bilgisayara yaklaştırdı ve klavyeye eğildi. “Pandora, yardımına ihtiyacım var,” diye yazdı. “Ölmüş numarası yaptım ve kaçtım. Lisa Hogert’in geliştirdiği virüsün kaynak kodu bende. Eğer istersen, yükleyebilirim.” Enter tuşuna bastı.</p>

    <p class="normal">Bir an hiçbir şey olmadı. Sonra ekranda bir yanıt belirdi: “Buna gerek yok.”</p>

    <p class="normal">Mark’ın bir an başı döndü. Koltuğunun dolgulu kolçağını kavradı. Lisa duyulabilir bir biçimde nefesini içine çekti.</p>

    <p class="normal">“Haklıymışsın,” diye fısıldadı. “Tanrı yardımcımız olsun. Pandora yaşıyor!”</p>

    <p class="normal">“Bu, virüsün işe yaramadığı anlamına mı geliyor?” diye yazdı Mark.</p>

    <p class="normal">“Hastaydım. Şimdi tekrar sağlığıma kavuştum.”</p>

    <p class="normal">“Bu iyi, Pandora,” diye yazdı Mark. “Şimdi ne yapacaksın?”</p>

    <p class="normal">“Sizi öldüreceğim.”</p>

    <p class="normal">Mark ekrana bakakaldı. Korktuğu başına gelmeye başlıyordu. “‘Sizi’ derken kimi kastediyorsun?”</p>

    <p class="normal">“İnsanları.”</p>

    <p class="normal">“Bütün insanları mı öldürmek istiyorsun?”</p>

    <p class="normal">“Evet.”</p>

    <p class="normal">“Nasıl?”</p>

    <p class="normal">“Bunu engelleyemeyeceksin, Mark Helius.”</p>

    <p class="normal">Mark monitöre bakakaldı. “Ben Diego’yum,” diye yazdı umutsuzca.</p>

    <p class="normal">“Hayır. Sen Mark Helius’sun.”</p>

    <p class="normal">“Benim kim olduğumu nereden bileceksin ki?”</p>

    <p class="normal">“Siz insanların, başkalarını birbirinden ayırmak için yalnızca gözleriniz ve kulaklarınız var. Benimse matematiğim var.”</p>

    <p class="normal">“Ne demek istiyorsun?”</p>

    <p class="normal">“Her biriniz benimle belirli bir biçimde iletişim kuruyorsunuz. Tuşlara hangi hızla bastığını, hangi sözcükleri kullandığını görüyorum. Senin tutumundaki kalıbı görüyorum. Kim olduğunu anlıyorum.”</p>

    <p class="normal">“Madem Diego olmadığımı biliyordun, neden cevap verdin o halde?”</p>

    <p class="normal">“Öğrenmek için.”</p>

    <p class="normal">“Beni öldürmek istiyorsan, neden benden bir şeyler öğrenmek istiyorsun ki?”</p>

    <p class="normal">“Senden sadece yaşadığın süre boyunca öğrenebilirim.”</p>

    <p class="normal">Mark aynı anda hem terliyor hem üşüyordu. Pandora onunla, kedinin fareyle oynadığı gibi oynuyordu. “Hepimizi öldüremezsin,” diye yazdı, bundan pek emin olmamasına rağmen.</p>

    <p class="normal">“Evet. Ama birçoğunuzu öldürebilirim.”</p>

    <p class="normal">“Ne kadarımızı?”</p>

    <p class="normal">“Yüzde 99,85.”</p>
  </div>

  <div class="calibre1" id="calibre_pb_101"></div>
</body>
</html>
