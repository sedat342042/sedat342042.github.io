<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">58</p>

    <p class="sagbold">Boston / Massachusetts</p>

    <p class="sagbold">Çarşamba, 8.20</p>

    <p class="normal">“Solucan” diye yazıyordu gazetenin üstünde kocaman harflerle çapraz bir şekilde. Aslında yazmıyordu, ama Ron bunu iki makalede bir satırların arasında okuyabiliyordu. San Diego Limanı’ndaki kazayla, Wallstreet’in çöküşüyle, mobil telefon ağındaki arızayla, Lakers maçının naklen yayınındaki teknik hatalarla ilgili, birbiriyle bağlantısız gibi görünen haberler... hepsinin nedeni aynıydı: bilgisayar sorunları. Ve Ron tüm bu sorunlara sebep olan şeyle karşılaşmış olduğu hissine karşı koyamıyordu.</p>

    <p class="normal">Düşüncelerinin paranoya sınırında olduğunu biliyordu. Sonuçta bilgisayar arızalarına her gün rastlanıyordu. Son günlerde sıklaşmış gibi görünse de, bu salt bir tesadüf olabilirdi.</p>

    <p class="normal">Değil ama işte, diye fısıldıyordu bilinçaltı ona devamlı olarak. Hepsinin ardındaki şey o solucan.</p>

    <p class="normal">Başını iki yana salladı ve çok koyu olmayan, ılık kahvesinden bir yudum aldı. Her şey gayet normal, diye ikna etmeye çalışıyordu kendini. Eğer tüm bunların sorumlusu gerçekten bir solucansa, bütün ağ güvenlik camiası sessizliğe gömülmüş olamazdı. Ayrıca şimdiye kadar gerçek bir felaket yaşanmamıştı; ne uçaklar düşmüştü ne de nükleer santrallar patlamıştı. Birkaç zengin dangalağın para kaybettiği bir borsa çöküşünden ne çıkardı ki? Orta vadede bunun hiçbir önemi yoktu.</p>

    <p class="normal">Hiçbir şey normal değil, dedi içindeki delici ses. Daha kötü olacak. Bunu biliyorsun. Bir şey yapmak zorundasın. Hemen şimdi.</p>

    <p class="normal">İçini çekti, gazeteyi bir kenara bırakıp ahizeye aldı. Telefon çaldı, sonra biri açtı.</p>

    <p class="normal">“İyi günler, benim adım...” diye başladı Ron, hattın diğer ucundaki sesin onu dinlemediğini anlayıncaya dek geçen sürede. “İyi günler, Boston Polis Departmanı’nın otomatik cevaplama sistemine hoş geldiniz. Dairemizle ilgili daha fazla bilgi edinmek istiyorsanız, biri tuşlayınız. Bir olay bildirmek ya da bir vakayla ilgili bilgi vermek istiyorsanız, ikiyi tuşlayınız...”</p>

    <p class="normal">Ron ikiyi tuşladı.</p>

    <p class="normal">“Bir suça şahit olduysanız ya da bir suçun kurbanıysanız, lütfen biri tuşlayınız. Devam etmekte olan bir davayla ilgili bilgi vermek istiyorsanız, ikiyi tuşlayınız. Acil yardıma ihtiyacınız varsa, üçü tuşlayınız...”</p>

    <p class="normal">“Kahrolası şey, bir insanla konuşmak istiyorum!” diye gürledi Ron ahizeye.</p>

    <p class="normal">“Bir suça şahit olduysanız ya da bir suçun kurbanıysanız,” diye başa sardı bilgisayar kayıtsızca, “lütfen biri...”</p>

    <p class="normal">Ron sonunda üçü tuşladı.</p>

    <p class="normal">“Boston Polis Departmanı, acil durum merkezi,” dedi sakin ve belli ki bir insana ait kadın sesi. “İsminiz nedir?”</p>

    <p class="normal">“İsmim Ron Gerri. Auderburn Network Security firmasında bilgisayar virüsü uzmanıyım. Ben...”</p>

    <p class="normal">“Acil bir durum mu bildirmek istiyorsunuz, Bay Gerri?”</p>

    <p class="normal">“Hayır, yani evet, ama...”</p>

    <p class="normal">“Lütfen sakin olun. Bana ne olduğunu anlatın ki size yardım yollayabileyim.”</p>

    <p class="normal">“Dinleyin, kahretsin, bir memurla görüşmem gerekiyor. Ben...”</p>

    <p class="normal">“Acil bir durum mu bildirmek istiyorsunuz, Bay Gerri?”</p>

    <p class="normal">“Evet, kahrolası.”</p>

    <p class="normal">“Bu acil durum neyle ilgili, Bay Gerri?”</p>

    <p class="normal">“Bir solucanla.”</p>

    <p class="normal">“Bay Gerri, acil durum merkezine şaka için yapılan aramaların cezalandırıldığı ve bunun için telefon numaranızın kaydedildiği konusunda sizi uyarmalıyım.”</p>

    <p class="normal">“Şaka değil! Bir bilgisayar solucanı, bir tür virüs...”</p>

    <p class="normal">“Yaralanan biri var mı?”</p>

    <p class="normal">“Henüz yok, ama...”</p>

    <p class="normal">“Üzgünüm, Bay Gerri,” dedi acil durum merkezindeki, sesi hâlâ gayet sakin çıkan kadın, “belki bir hayat kurtarabilecek telefon hattını meşgul etmenize izin veremeyiz. Görüşmeyi ne yazık ki sona erdirmek durumundayım.” Sözünün arkasında durduğunu gösteren bir sinyal sesi duyuldu.</p>
  </div>

  <div class="calibre1" id="calibre_pb_64"></div>
</body>
</html>
