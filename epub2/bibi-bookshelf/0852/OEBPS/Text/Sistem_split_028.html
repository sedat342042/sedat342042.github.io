<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">23</p>

    <p class="sagbold">Nordheide</p>

    <p class="sagbold">Cuma, 8.30</p>

    <p class="normal">Mark polis araçlarını uzaktan gördü: dört minibüsten ve iki devriye arabasından oluşan bir konvoy. Boş yolda önlerine çıkacak kimse olmamasına rağmen, mavi ışıklarını yakmışlardı. Büyük bir çalılığın arkasına saklanan Mark, yolun kenarında durduklarını ve arabalardan indiklerini gördü, küçük ormana giden patikanın çok yakınında. Yeşil üniformalı bir memurla konuşan Komiser Unger’i ve Dreek’i tanıdı. Adam tam olarak Mark’ın olduğu yeri gösteriyordu.</p>

    <p class="normal">İrkildi. Sonra, polislerin onu görmüş olamayacağını kavradı; en azından üç yüz dört yüz metre uzaktaydılar. Polis memuru sadece ormanı işaret etmişti.</p>

    <p class="normal">Bu arada ekip arabalarından yaklaşık iki düzine çevik kuvvet polisi inmişti. Komiser Unger’in yanındaki adam el kol hareketleri yapıyor ve onlara dağılıp ormanı taramalarını söylüyordu.</p>

    <p class="normal">Mark’ın, kendisini nasıl bu kadar çabuk bulduklarını düşünmeye vakti yoktu. Ormanın derinliklerine doğru çekildi ve koşmaya başladı.</p>

    <p class="normal">Bu küçük orman, yoldan göründüğünden daha büyüktü. Yüksek meşe ve kayın ağaçlarının altından, yeterli kamuflaj sunmayan seyrek çalılıkların ve genç ağaçların arasından geçti. Tek umudu, kuru yaprakların üstünde izinin görülmemesiydi.</p>

    <p class="normal">Genç ladin ağaçlarından oluşan bir koruluğa vardı. Aşağılara doğru uzanan dallar, Mark’ı takipçilerine teslim etmek istercesine engel oluşturuyor, ancak sonra onun arkasından, aşılmaz bir yeşil duvar gibi kapanıyordu.</p>

    <p class="normal">Polis grubunu belki bu şekilde atlatabilirdi. Ama köpekli ekipten kurtulamazdı.</p>

    <p class="normal">Koşmaya devam edip koruluğun sonuna ulaştı. Buradan itibaren yapraklı ağaçlar seyrekleşiyordu. Toprak burada yumuşak ve bataklık, bitki örtüsü çok daha azdı, ağırlıklı olarak huş ağaçları vardı. Ağaçların arasında tek tük karanlık su birikintileri göze çarpıyordu. Bir an duraksadı. Eğer oradan geçerse, Londra’dan aldığı ısmarlama ayakkabıları kirlenecekti. Ama seçeneği yoktu. Yumuşak toprakta olabildiğince az iz bırakmaya özen göstererek nemli bölgeyi boydan boya geçti.</p>

    <p class="normal">Öteki tarafta orman sonra eriyordu. Karşısında, göz alabildiğine geniş tarlalar ve otlaklar vardı. Römorkunda büyük bir tank bulunan bir traktör tarlalardan birini gübreliyordu. Etrafa keskin bir sıvı gübre kokusu yayılmıştı.</p>

    <p class="normal">Çok da uzak sayılmayacak bir mesafede küçük bir çiftlik vardı. Belki orada saklanacak bir yer bulabilirdi. Ormanda kalamazdı ve çayırlarla tarlalarda onu kilometrelerce öteden görürlerdi. Risk almaktan başka çaresi yoktu.</p>

    <p class="normal">İki otlağın arasında bulunan, dikenli çalılıklarla çevrili ve rüzgârlık görevi gören alçak, topraktan bir duvarı takip etti. Traktörün üstündeki çiftçi onu burada göremezdi.</p>

    <p class="normal">Bir süre sonra tepesinde bir helikopterin sesini duydu. Alçak bir çalılığın gölgesine sığındı. Helikopter ormanın üzerinde bir tur attıktan sonra güneye doğru yöneldi. Mark onun birazdan geri döneceğine emindi.</p>

    <p class="normal">Varını yoğunu tehlikeye atıp koşmaya başladı. Helikopter sesi tekrar yaklaşmaya başladığında, yeşil boyası şahrem şahrem dökülen bir ambara ulaştı. Ambarın kapısını açmaya çalıştı. Neyse ki kilitli değildi. Biraz rahatlamış olarak kendini karanlık ambara attı. Gün ışığı içeriye sadece, kirlenmiş iki vasistastan giriyordu. Bina neredeyse boştu, sadece köşedeki küçük bir saman yığını havaya hoş, tatlımsı bir koku yayıyordu. Mark kapı aralığından başını çıkardı. İri taneli kumla kaplı bir avlunun etrafında, kırmızı Hollanda tuğlasından bir müstakil ev, uzun, basık bir ahır ve arkasında bir silo bulunuyordu. Evin ön bahçesinde, birkaç parça gömlek, iç çamaşırı ve havlunun rüzgârda dalgalandığı bir çamaşırlık duruyordu. Ahırın yanında, görebildiği kadarıyla kilit takılmamış bir bisiklet vardı. İşte bu onun için bir şanstı!</p>

    <p class="normal">Helikopter çiftliğin üzerinden, oldukça alçak bir irtifada uçuyordu. Orta yaşlı bir kadın evden çıktı, elini gözlerine siper ederek gökyüzüne baktı. Ormanlık alana doğru dönen helikopterin arkasından bakıyordu. Sonra tekrar eve girerek gözden kayboldu.</p>

    <p class="normal">Ya şimdi ya hiç.</p>

    <p class="normal">Mark koştu, ipten bir havluyla kareli bir gömlek aşırdı ve bisiklete atladı. Bir köpek havladı. Kadın evden dışarı çıktı. “Hey, sen, bu da ne demek oluyor!” diye bağırdı ve elinden geldiğince hızlı pedal çeviren Mark’ın arkasından koşmaya başladı. Açık kahverengi, orta boy bir kırma olan köpek yüksek sesle havlayarak Mark’ın arkasından koşuyordu.</p>

    <p class="normal">Mark çakıl bir yoldan geçip dar şoseye çıktı. Sonunda, kızgın kadınla köpeği atlatmayı başarmıştı. Birkaç yüz metre sonra durdu, ceketini dertop edip bisikletin sepetine koydu, kareli gömleği sırtına geçirdi ve havluyu bir başörtüsü gibi başına doladı. Sonra, komşu kasabaya giden bir çiftçi kadın gibi yavaş yavaş bisikleti sürmeye devam etti.</p>

    <p class="normal">Çok geçmeden helikopter tekrar tepesinden geçti. Eğer şansı yaver giderse, kılık değiştirmesi işe yarayacaktı; ama polisin bir bisiklet ve kareli bir gömlek çalındığını öğrenmesi uzun sürmezdi.</p>

    <p class="normal">Helikopter görüş alanının dışına çıkınca, daha hızlı sürmeye başladı. Bisikleti saklamadan ve kendini yol kenarındaki çalılıkların arasına atmadan önce, mümkün olduğunca çok yol kat etmek istiyordu. Arkasından yaklaşan bir arabanın sesini duydu. Dönüp bakmaya cesaret edemedi. İçinden hızını artırmak geldi, ancak bunun yerine yavaşladı. Sözde çiftçi kadın fazla acele ederse, kamuflajı başından uçabilirdi. Araba yanından geçip gitti. Mark, yüzü belli olmasın diye başını hafifçe sağa çevirdi. Sürücü onunla ilgileniyor gibi görünmüyordu, durmadan yoluna devam etti. Tam karşısından mavi bir Mercedes geliyordu ve onun da sürücüsü olan kadın Mark’a dikkat etmedi.</p>

    <p class="normal">Arkasından bir araba daha yaklaşıp onu geçti. Bu seferki bir polis arabasıydı. Mark korkudan birdenbire gidonu kırdı, az kalsın şarampole yuvarlanıyordu. Araba yoluna devam etti. Sonra, yaklaşık yüz metre ilerde, stop lambaları yandı. Polisler onu tanımış mıydı? Yoksa bisikletli kadına sadece, buralarda kimseyi görüp görmediğini mi sormak istiyorlardı?</p>

    <p class="normal">On metre kadar ilerde sağa bir patika ayrılıyordu. Elini sağa uzatarak işaret verdi, pedallara asıldı ve yola saptı. Kalbi küt küt atarak, otlakların arasından geçen yolu takip etti.</p>

    <p class="normal">Yüz metre kadar sonra yol sona erdi. Yolun sonunda silindir biçiminde, gümüş gri bir su tankı bulunan bir römork duruyordu; belli ki inekler için bir yalak. Az ilerde, ona bir nebze olsun kamuflaj sağlayabilecek küçük bir ağaç topluluğu yükseliyordu. Ancak bunun için, çitle çevrili otlağı aşması gerekiyordu ve bunu bisikletle yapmak zor olmakla kalmıyordu, aynı zamanda çok tuhaf gözükecekti.</p>

    <p class="normal">Bisikletten indi. Göz ucuyla, devriye arabasının geri geri yol çatalına kadar gelmiş olduğunu gördü. O tarafa doğru bakmamaya gayret etti ve yalağa doğru ilerledi. Yakınlarda otlayan birkaç inek kafasını kaldırıp ona bön bön baktı. Sonra hareketlenip ona doğru gelmeye başladılar.</p>

    <p class="normal">Çimenlerin üstünde, bir kabloyla ince elektrikli çite bağlı, turuncu renkli bir kutu vardı. Tekdüze, hafif bir tıkırtı çıkarıyordu. Belli ki, aküyle çalışan bir elektrik sağlayıcısı. Mark eğilip kutuyu kurcalıyormuş gibi yaptı. Göz ucuyla, polis arabasının tekrar yola koyulduğunu gördü.</p>

    <p class="normal">Mark derin bir nefes aldı. İnekler ona beklenti içinde bön bön bakmaya devam ediyorlardı. Uslu hayvanlar! Onların sokulganlığı, çiftçi kadın rolünü inandırıcı oynamasına yardımcı olmuştu. Bisikleti yalağın arkasına sakladı, böylece en azından yoldan görülmeyecekti; havluyla gömleği de onun yanına koydu. Siyah kot pantolonu, koyu gri balıkçı yaka kazağı ve siyah ceketiyle buralarla pek uygun bir görüntü içinde değildi, fakat çiftlikteki kadın mutlaka polise hırsızlığı bildirecekti. Elektrikli çitin üzerinden tırmandı ve birkaç kayın ve meşe ağacının yükseldiği tepeciğe varana kadar otlakta ilerledi. İnekler boş gözlerle arkasından bakıyorlardı.</p>

    <p class="normal">Küçük ağaç topluluğun kenarında bir çalılığın arasına çömeldi. Helikopter gözden kaybolmuştu. Ya aramayı başka bir bölgede yoğunlaştıracaktı ya da görevi iptal edilmişti. Ancak Mark hayallere kapılmıyordu: Polis tüm çıkış yollarını kontrol edecekti.</p>

    <p class="normal">Ne yapması gerekiyordu? Belki, eğer Franzie gelip onu arabasında saklarsa... Mark onu tekrar aramak için cep telefonunu çıkardı. Bu defa telesekretere mesaj bırakacaktı; belki Franzie evdeydi ve canı telefona cevap vermek istememişti. Denemeliydi...</p>

    <p class="normal">Farkına vardığında, elektrik çarpmışa döndü. Az önce pimini çektiği bir el bombasıymış gibi, cep telefonuna bakakaldı. Tabii ya, onu böyle bulmuşlardı! Bir cep telefonunun konumu, kapsama alanına girdiği baz istasyonları aracılığıyla aşağı yukarı belirlenebiliyordu. Operatörler bu imkân sayesinde “location based services” sunabilmeyi ve böylece mesela en yakındaki benzin istasyonuna ya da eczaneye giden yolu göstermeyi hedeflemişlerdi; yüklü bir ücret karşılığında tabii. Ancak lokasyon bazlı cep telefonu servisleri hiçbir zaman gerçek anlamda oturmamıştı, çünkü çoğu insan tam konumunun belirlenebilmesinden hoşlanmıyordu. Mark bunun nedenini şu an gayet iyi anlıyordu.</p>

    <p class="normal">Cep telefonunu fırlattığı gibi koşmaya başladı. Uzaktan, yavaş yavaş yaklaşmakta olan helikopterin gümbürtüsünü duydu.</p>

    <p class="normal">Tarlalar ve otlaklardan koşarak geçti ve bunu yaparken, tarlaların arasında bitmiş seyrek çalılara mümkün olduğunca sokulmaya gayret etti. Helikopterin gürültüsü iyice yaklaşınca, görülmekten korkarak kendini iki çalının arasına atıverdi.</p>

    <p class="normal">Helikopter biraz ilerde, Mark’ın cep telefonunu attığı küçük ormanlık alanın üzerinde daireler çiziyordu. Büyük bir daire çizdikten sonra, Mark’ın saklandığı yerin yüz iki yüz metre yakınına kadar geldi. Mark içindeki kaçma isteğini bastırdı. Eğer onu görürlerse, artık şansı kalmazdı. Helikopter uçmaya devam etti, büyük bir yay çizdi ve sonunda Buchholz yönüne doğru gözden kayboldu.</p>

    <p class="normal">Helikopter görüş mesafesinden çıkınca, Mark üstündeki tozu toprağı silkeledi ve yürümeye devam etti. Çiftliklerden ve yerleşim yerlerinden uzak duruyor, işlek olmayan yollardan da kaçınıyordu. Neyse ki bu bölgede onlardan çok fazla bulunmuyordu.</p>

    <p class="normal">Bölgenin görünümü yavaş yavaş değişti. Toprak daha kumlu hale geldi ve yemyeşil otlaklar yerini, hafif engebeli tepeleri kaplayan kızılkahverengi süpürgeotlarına bıraktı. Aralardan ince uzun, kozalaklı ve iğne yapraklı ağaçlar heykel gibi yükseliyordu. Arazi, maharetli bir bahçıvanın elinden çıkmış gibi görünüyordu. Yarın, cumartesi, burası tahminen yürüyüşçülerin akınına uğrayacaktı, fakat bugün bu popüler yürüyüş parkuru neyse ki bomboştu.</p>

    <p class="normal">Üstü kapalı bir barbekü alanına ulaştı. Ocaktaki kömürler eskiydi; barbekü sezonu henüz açılmamıştı. Akşamüstünün ilk saatleri olmasına rağmen, burada kalmaya ve geceyi sekizgen, yarı açık barakada geçirmeye karar verdi. Burada yağmurdan ve bakışlardan korunabilirdi. Her ne kadar helikopter birkaç saattir ortalarda görünmemiş olsa da bu, onu aramaktan vazgeçtikleri anlamına gelmiyordu. Sadece zaman kazandığının farkındaydı. Er ya da geç polisin eline düşecekti. Tek şansı, o zamana kadar Ludger’in cinayetiyle ilgili delil toplamaktı. Ne var ki, bunu nasıl yapacağını bilmiyordu.</p>
  </div>

  <div class="calibre1" id="calibre_pb_29"></div>
</body>
</html>
