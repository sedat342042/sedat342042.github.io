<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sistem</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">27</p>

    <p class="sagbold">Hamburg-Altona</p>

    <p class="sagbold">Cumartesi, 8.10</p>

    <p class="normal">“Mark?” Lisa Hogert’in ince yüzü birbirinden farklı ifadelere büründü; önce şaşkınlık, sonra güvensizlik, en sonunda bariz bir antipati. Siyah, kısa saçları, sanki Mark onu uykudan uyandırmış gibi her yöne kabarmıştı, ancak üzerinde siyah kot pantolon ve ince gövdesini iyice ortaya çıkaran daracık, siyah bir balıkçı yaka kazak vardı. Sol kaşını çapraz kesen küçük bir yara izi göze çarpıyordu. “Ne... ne istiyorsun?”</p>

    <p class="normal">Mark lafı dolandıracak halde değildi. “Yardımına ihtiyacım var.”</p>

    <p class="normal">Lisa bir an için sessizliğe büründü. Sonra gülmeye başladı. “Anlamıyorum! Önce beni kovuyorsun, sonra birdenbire kapımda beliriyorsun ve yardımıma ihtiyacın olduğunu söylüyorsun! Hem de cumartesi günü! Bir daha senin ya da D.I. için çalışacağımı cidden düşünüyor olamazsın herhalde!”</p>

    <p class="normal">“Demek istediğim bu değildi,” dedi Mark. Yere baktı. Burada durmak hiç hoş bir his değildi, ama başka seçeneği yoktu. Otostopla Stade’ye kadar tanınmadan gelmeyi başardığı için sevinebilirdi. Oradan katamaranla Elbe’yi geçip Hamburg’a varmış ve polislere rastlamadan metroya ulaşmıştı. “Ludger öldü,” dedi usulca.</p>

    <p class="normal">“Ne?” Lisa’nın sarsıldığı yüzünden okunuyordu. Ekipteki herkes gibi o da Ludger’i sevmişti.</p>

    <p class="normal">O zamanlar, ekipte disiplini sürdürmek için işten çıkarmanın gerekli olduğuna Ludger’i ikna etmek Mark için kolay olmamıştı; kendini her zaman çalışanlarına siper etmiş ve şimdi onlardan biri tarafından ihanete uğramış Ludger’i.</p>

    <p class="normal">“Nasıl oldu?”</p>

    <p class="normal">“Öldürüldü. Lütfen Lisa, içeri girebilir miyim?”</p>

    <p class="normal">Lisa, bunun bir numara olup olmadığını anlamaya çalışıyormuş gibi bir an Mark’a şüpheci gözlerle baktı. Sonra tek kelime etmeden arkasını döndü ve içeri girdi. Mark da onu takip etti.</p>

    <p class="normal">Daire son derece sade döşenmişti, duvarlar boştu. İki yanında alçak komodinlerin yer aldığı bir Japon şiltesinin, metal bir okuma lambasının ve düz bir gardırobun bulunduğu bir yatak odası vardı. Bir de, iki kütüğün üstüne yerleştirilmiş eski bir kapıdan bozma bir çalışma masasının olduğu bir oda. Masanın üstünde bir sürü bilgisayar ve monitör vardı. Birden fazla kişinin beraber oturabileceği tek yer, mutfaktaki küçük masaydı.</p>

    <p class="normal">“Otursana,” dedi Lisa, kararlı hareketlerle, yarım kalmış kahvaltısını kaldırırken: ısırılmış bir parça peynirli gevrek ekmek, yarım elma ve boş bir müsli tabağı. “Bir şey içmek ister misin? Sadece çay, su ve süt var.”</p>

    <p class="normal">“Hayır, teşekkür ederim.” Mark metroda bir fincan kahveyle bir sandviç almıştı. Fazla uyumamıştı, ama en çok bir duşa ve yeni, temiz kıyafetlere ihtiyacı vardı.</p>

    <p class="normal">Lisa kendine yeşil çay hazırladı ve Mark’ın yanına oturdu. “Anlat,” dedi ve iri, siyah gözleriyle onu süzdü.</p>

    <p class="normal">Mark, yönetim kurulu toplantısında olanlardan başlayıp kaçışına ve birinin DINA’yla oynamış olabileceğine yönelik şüphesine kadar her şeyi anlattı. Lisa sessizce onu dinliyordu.</p>

    <p class="normal">“Bunu kimin yaptığını bulmama yardım edecek misin?” diye sordu Mark, sözlerini bitirince.</p>

    <p class="normal">Lisa bir an ses çıkarmadan ona baktı. “Bunu sen yaptın,” dedi sakin bir sesle.</p>

    <p class="normal">Mark gerilmişti. “Lisa, bana inanmalısın, ben yapmadım! Polis peşimde. Katil ben olsam, sana gelip yardım ister miyim?”</p>

    <p class="normal">“Belki onu sen öldürmedin, ama ölümüne sebep oldun,” dedi Lisa. “Kahrolası para hırsınızla sen ve yatırımcıların. Ateşle oynadınız ve şimdi bedelini ödüyorsunuz.”</p>

    <p class="normal">Mark, Lisa’ya anlamayarak baktı. “Ne demek istiyorsun?”</p>

    <p class="normal">“Beni kovma nedenin olan hırsızlıkları hatırlıyor musun?” Mark mahcup bir ifadeyle kahvaltı sofrasına baktı. Gayet iyi hatırlıyordu. “O zamanlar sana, bunu yapanın ben olmadığımı söylemiştim. Ayrıca, DINA’yla ilgili bir sorun olduğunu da söylemiştim. Ama sen dinlememiştin. Sokak kızının geri döndüğü açıklaması, senin o muhteşem yazılımında bir sorun olduğu ve yatırımcılarının paniğe kapılabileceği fikrinden daha çok işine gelmişti.”</p>

    <p class="normal">Bu gerçek Mark’ın yüzüne bir tokat gibi indi. Mark o zaman bunu bahane olarak görüp üzerinde durmamıştı. Sonuçta kanıtlar çok açıktı: tekrarlanan hırsızlıklar, sonra Lisa’nın cüzdanında ortaya çıkan, yem olarak hazırlanmış para. Ayrıca, Lisa bir süre sokaklarda yaşamıştı ve onun böyle bir şey yapabileceği... Mark kızardığını hissetti. Lisa onu uyarmıştı. Firmada birinin bir şeyler çevirdiğine dair onu aylar önce uyarmıştı.</p>

    <p class="normal">Ya o hırsızlıklar sahteyse? DINA’yla oynayan her kimse, belki Lisa’yı da kolayca yolundan kaldırmıştı. Lisa onun ipliğini pazara çıkarmak üzere olduğu için. Eğer Mark böyle bağnaz olmasaydı, eğer Lisa’ya karşı önyargılarını bastırmış ve ona bir şans daha vermiş olsaydı, Ludger hâlâ hayatta olabilirdi. Lisa haklıydı: Mark’ın, arkadaşının ölümünde payı vardı.</p>

    <p class="normal">Yutkundu. “Lisa... ben ne diyeceğimi bilemiyorum... üzgünüm...”</p>

    <p class="normal">Lisa cevap vermedi. Dudaklarını birbirine bastırmıştı ve bakışları Mark’ı delip geçiyordu sanki.</p>

    <p class="normal">“Sen... bana yardım edecek misin?” diye sordu Mark.</p>

    <p class="normal">“Hayır.” Lisa’nın sesi kararlıydı.</p>

    <p class="normal">“Lisa, lütfen... başka şansım yok...”</p>

    <p class="normal">Lisa’nın bakışlarında yalnızca aşağılama vardı. “Birçok şansın vardı.” Ayağa kalktı, çalışma odasına gitti ve bilgisayarlardan birini açtı.</p>

    <p class="normal">Mark peşinden gitti. “Ne... ne yapıyorsun?”</p>

    <p class="normal">Lisa dönüp bakmadı. “Ludger’i kimin öldürdüğünü ortaya çıkaracağım,” dedi. “Ve inan bana, bunu senin için yapmayacağım.”</p>

    <p class="normal">Mark, mutfaktan bir sandalye alıp ölçülü bir mesafeyle Lisa’nın yanına oturdu. Bilgisayar açıldıktan sonra, Lisa’nın parmakları klavyenin üzerinde örümcekler gibi gezinmeye başladı. Makinenin bir parçasıymışçasına, monitörün karşısında baston yutmuş gibi ve hareketsiz oturuyordu. İri gözlerini neredeyse hiç kırpıştırmıyordu. Mark onu izlerken, Lisa’yı bugüne dek bir kez olsun işbaşında gözlemlememiş olduğunu fark etti. İşinde iyi olduğunu biliyordu, ama uğraştığı şeye böylesine yoğunlaştığından ve dikkatini verdiğinden haberi yoktu.</p>

    <p class="normal">Ekranda internet sayfaları ve sistem pencereleri, rüzgârla savrulan yapraklar gibi açılıyordu. Windows işletim sisteminin gri hata bildirim kutuları belirip duruyorsa da, Lisa bunlara takılmıyordu.</p>

    <p class="normal">Bir süre sonra komut satırı moduna geçti. Ekran karardı ve anlaşılmaz, beyaz yazılarla doldu. Lisa tuşlar aracılığıyla bilgisayarıyla sohbet ediyor gibi görünüyordu. Bir tartışmayı andıracak kadar hızlı bir diyalogdu bu.</p>

    <p class="normal">Lisa’nın düz, geniş alnı kırıştıkça kırışıyordu. Bunca zaman tek kelime etmemişti, ama harcadığı çaba açıkça hissediliyordu. Birden ayağa kalktı, odanın ortasına doğru ilerledi, gözlerini kapadı ve öfkesini bastırmaya çalışıyormuşçasına birkaç defa derin nefes alıp verdi. Sonra tekrar oturup çalışmaya devam etti.</p>

    <p class="normal">Mark saatine baktı. İki saatten beri burada oturuyordu, fakat Lisa’yı seyretmekten sıkılmamıştı. Anlayamadığı, ancak sonucu onun da kaderini belirleyecek olan dramatik bir savaşın tanığı gibi hissediyordu kendini.</p>

    <p class="normal">Lisa’nın onu büsbütün unuttuğundan emin olmaya başlamıştı ki, kızın klavyede süzülen parmakları durakladı. Derin bir nefes alıp verdi, sonra Mark’a döndü.</p>

    <p class="normal">“Giremiyorum,” dedi. “Bütün küçük deliklerim kapatılmış.”</p>

    <p class="normal">“Delikler mi? Bunca zaman sistemimize girişin olduğunu mu söylüyorsun?”</p>

    <p class="normal">Lisa sırıttı. “Ne sanıyorsun? Öfkemi bastırmada başarılı olduğum için şanslısınız. Yoksa kovulmamın ertesi günü hiç hoş olmayan sürprizler yaşayabilirdiniz.” Yüzündeki sırıtma kayboldu. “Birisi bütün bunları bulmuş.”</p>

    <p class="normal">“Ludger mi?”</p>

    <p class="normal">“Sanmıyorum. Ludger her zaman biraz saftı. Ekibin paranoyağı Martin’dir, ama onun da teknik bilgisi yok. Buna karşın Rainer bunu becerebilecek biri, ama gizli kapıları araştırma fikri aklına gelmezdi herhalde. Sistemde yasak bir şeyler yapma düşüncesi ona tamamen yabancı bir şey.”</p>

    <p class="normal">“Kim o zaman?”</p>

    <p class="normal">“İşte bu çok ilginç bir soru.”</p>

    <p class="normal">“Peki? Şimdi ne yapıyoruz?”</p>

    <p class="normal">“Geçerli bir sistem girişine ihtiyacım var. En iyisi bir yöneticinin girişi. Seninki çoktan dondurulmuştur diye düşünüyorum?”</p>

    <p class="normal">Mark başını salladı. “Martin’e sorabiliriz, onun yönetici girişi var.”</p>

    <p class="normal">“Tercih etmem. D.I.’daki köstebeğin kim olduğunu bilmiyoruz, ama biri olmalı işte.”</p>

    <p class="normal">“Martin’in böyle bir şey yapabileceğini düşünüyor musun?”</p>

    <p class="normal">“Hayır. Aslına bakarsan, ekipten kimsenin böyle bir şey yapabileceğini düşünmüyorum. Asıl sorun da bu zaten. Birisi bir şeyler çeviriyor ve bunu kesinlikle çaktırmadan yapıyor! Bu kişi diğer herkes kadar Martin de olabilir.”</p>

    <p class="normal">“O zaman aklıma bir tek Mary geliyor. Hoş, onun yönetici girişi yok, fakat tüm dizgelerden yararlanabilir.”</p>

    <p class="normal">“Onun yapmadığını nereden biliyoruz peki?”</p>

    <p class="normal">“Ben Mary’ye kefilim.”</p>

    <p class="normal">Lisa, Mark’a kuşkucu bir bakış attı. Sonra omuz silkti. “Bu durumda senin muhakeme gücüne güvenilebilir mi, bilmiyorum. Ama Mary’yi eleyebiliriz diye düşünüyorum. Teknolojiden bir gıdım anladığı yok.”</p>

    <p class="normal">Lisa evin küçük koridorunda bulunan telefonu gösterdi. Telefon kocaman ve gri renkteydi, kadranı da eski modeldi. Telefon bağlantılarının henüz Alman Posta İdaresi tarafından sağlandığı seksenli yıllarda yaygın olarak kullanılan bir telefonun kopyasıydı bu. İçinde muhtemelen en modern <span class="ideitalik">Voice over IP<sup class="calibre3"><a href="../Text/Sistem_split_106.html#footnote-1566-14" id="footnote-1566-14-backlink">[14]</a></sup></span> teknolojisi bulunuyordu. Mark bu alışılmadık, havaleli kadranla doğru rakam dizisini çevirmekte zorlandı. Mary’ye cep telefonundan, alışveriş esnasında ulaştı.</p>

    <p class="normal">“Mark? Neredesin?”</p>

    <p class="normal">“Söylemesem daha iyi. Dinle, senin sistem şifrene ihtiyacım var. İpuçlarını aramakta bana yardım edecek birini buldum.”</p>

    <p class="normal">Lisa bu söze karşı gelecekmiş gibi bir yüz ifadesi takındıysa da, hiçbir şey söylemedi.</p>

    <p class="normal">“Kim peki?”</p>

    <p class="normal">“Mary, kızma ama ne kadar az şey bilirsen, o kadar iyi.”</p>

    <p class="normal">Mary’nin bir an nefesini tuttuğunu duydu.</p>

    <p class="normal">“Bana güvenmiyorsun!”</p>

    <p class="normal">“Hayır, Mary, mesele bu değil. Ben sadece... bana yardım eden kişinin bu olaya daha da çok bulaşmasını istemiyorum.” Bu söz üzerine Lisa’nın suratı asıldı.</p>

    <p class="normal">Mary bir an tereddüt etti. “Yardımcına güvenebileceğinden emin misin?”</p>

    <p class="normal">Mark yalnızca bir saniye tereddüt etti. “Evet.”</p>

    <p class="normal">“Senin için işimi riske attığımın farkındasın, değil mi?”</p>

    <p class="normal">“Mary, Ludger’i kimin öldürdüğünü...”</p>

    <p class="normal">“Tamam, peki. Şifrem <span class="ideitalik">butterfly<sup class="calibre3"><a href="../Text/Sistem_split_106.html#footnote-1566-15" id="footnote-1566-15-backlink">[15]</a></sup></span>. Bir şey bulursanız bana haber ver, tamam mı?”</p>

    <p class="normal">“Veririm. Sağ ol, Mary!” Telefonu kapadı. Lisa tekrar çalışmaya koyuldu. Mary’nin şifresi sayesinde hiç zorluk çekmeden kullanıcı olarak sisteme girebildi. Önce Windows masaüstünde dolandı, birkaç klasör açıp etrafa bakındı. Sonra uzman dizgelerini incelemeye başladı. Alnını gitgide daha fazla kırıştırmaya başlamıştı. Birkaç dakika sonra Mark’a dönüp, “Kaynak kod nerede?” diye sordu.</p>

    <p class="normal">“Kaynak kod mu? Neyi kastediyorsun?”</p>

    <p class="normal">“DINA’nın güncel kaynak kodu. Burada bulduğum her şey en az üç ay önceye ait. Bak, oluşturulma tarihi önceki günü gösteriyor, versiyon tarihçesi de bunun güncel versiyon olduğunu söylüyor. Fakat buradaki kodu bildiğimden yüzde yüz eminim. Şuradaki notu görüyor musun? Bunu Rainer için yazmıştım. Düzeltilmesi gereken bir hatayla ilgiliydi.”</p>

    <p class="normal">“Hata mı? DINA’nın tuhaf davranışının sorumlusu olabilir mi?”</p>

    <p class="normal">“Hayır. Hata, doğal konuşan kullanıcı arayüzünün geliştirilmesi evresinde ortaya çıktı. Eğer düzeltilmemiş olsaydı, DINA kesinlikle herhangi bir şekilde işleyemezdi. Rainer’in düzelttiğini biliyorum, ben... gitmeden kısa süre önce. Ama bu kaynak kodda nasıl oluyorsa hâlâ yer alıyor. Yani bu, güncel versiyon olamaz.”</p>

    <p class="normal">“Bu ne anlama geliyor?”</p>

    <p class="normal">“Bu, birinin eski kodu alıp güncel olanmış gibi gösterdiği anlamına geliyor. Bizim güncel koda ihtiyacımız var. Muhtemelen o zaman, Ludger’in neden öldürüldüğünü öğrenebiliriz.”</p>

    <p class="normal">“İyi ama kaynak kodun sistemin herhangi bir yerinde olması gerekmiyor mu? Yani, o olmasa DINA nasıl işleyebilir ki?”</p>

    <p class="normal">Lisa aşağılayıcı bir şekilde soludu. “Kaynak kod sadece, programın insanlar için okunabilir biçimidir. Derleme esnasında, makinenin anlayabileceği bir hedef koda dönüştürülür. Derlemeden sonra prensipte kaynak koda artık gerek kalmaz. Ama tabii ki o olmadan programı geliştirmek mümkün değildir.”</p>

    <p class="normal">“Peki ya hedef kod? DINA’ya neler olup bittiğini anlamak için onu analiz edemez misin?”</p>

    <p class="normal">“Evinin nasıl görüneceğini merak eden bir inşaat sahibi olduğunu düşün. Mimarın planları –çizimler, istatistiksel hesaplamalar, malzeme tayini–, programlamada kaynak kod olan şeye denk geliyor. Bir fotoğrafla ya da üçboyutlu simülasyonla aynı şey değil, ama oldukça iyi bir fikir veriyor. Hedef kod ise şöyle bir şey: ‘2. taşı alıp 1. taşın yanına koyun. 3. taşı alıp 2. taşın yanına koyun.’ Ve böyle devam eder. Eğer bu detaylı talimatları okumaya kalkarsan, bittiğinde evin nasıl görüneceğini anlamak için onyıllarca zamana ihtiyacın olur.”</p>

    <p class="normal">Mark başını salladı. Zamanında evinin planlarına bakarak odaların bitmiş halinin neye benzeyeceğini gözünde canlandırmak bile oldukça zor olmuştu onun için. “Kaynak kod nerede olabilir? Katilin onu sildiğini mi düşünüyorsun?”</p>

    <p class="normal">“Bunu hayal bile edemiyorum. Kaynak kodu tamamen silmek, bir programcı için, çocuğunu öldürmekle eşdeğer bir şeydir. Bu yapılmaz. Bir yerlerde her zaman bir kopya, bir yedek bulunur. Ayrıca, eğer Ludger bu yüzden öldürülmüşse, kaynak kod oldukça değerli olmalı.”</p>

    <p class="normal">“Ludger’in, güncel kaynak kodu keşfettiği için mi öldürüldüğünü düşünüyorsun?”</p>

    <p class="normal">“Ne yazık ki öyle görünüyor. Neler döndüğünü öğrenmiş olmalı. Muhtemelen... hey!” Lisa ayağa fırladı ve apar topar bilgisayarın fişini çekti. Ekran karardı.</p>

    <p class="normal">Mark, bir yazılım uzmanının bilgisayarını böyle vahşi bir şekilde kapattığına daha önce hiç tanık olmamıştı. “Ne oldu?”</p>

    <p class="normal">Lisa’nın beti benzi atmıştı. “Bir şey sistemime girdi.”</p>
  </div>

  <div class="calibre1" id="calibre_pb_33"></div>
</body>
</html>
