<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title></title>
</head>
<body>
<p class="p3">&nbsp;</p>
<h1 class="h12"><a id="ncx391"></a><a id="a3"></a>II</h1>
<p class="p6">Albay Lanser, adamlarıyla birlikte Belediye Başkanı&rsquo;nın küçük konağının üst katına yerleşti. Albay dışında hepsi beş kişiydi. Biri&nbsp;Binbaşı Hunter&rsquo;di. İşi gücü rakamlarla uğraşmak olan bu ufacık tefecik adamcağız hep başkalarının gücüne dayandığından olacak, bütün insanları ya başka güce dayanarak yaşayan ya da yaşamaya uygun olmayan yaratıklar sayardı. Binbaşı Hunter mühendisti. Savaş dışında, kimse ona başka insanlara emredecek bir konum vermeyi&nbsp;aklından bile geçiremezdi. Binbaşı adamlarını rakamlar gibi bir sıraya dizer, toplar, çıkarır, çarpardı. Matematikçiden çok, aritmetik-çiydi. Daha ileri matematik biliminin inceliğini, uyumunu, gizini aklı alamazdı. Binbaşıya göre, insanlar boyları, posları, ağırlıklarına&nbsp;göre tıpkı altının sekize benzemediği gibi, birbirlerinden ayrılırlardı, ama bunun dışında aralarında çok az fark görülürdü. Sayısız evliliklerinde karılarının kendisini bırakmadan önce ne diye çok sinirli&nbsp;olduklarını bir türlü aklı kesmemişti.</p>
<p class="p6">Aile hayatına pek düşkün olan Yüzbaşı Bentick köpeklere, pembe-yanaklı çocuklara ve Noel yortularına bayılırdı. Yüzbaşı rütbesi için yaşının hayli geçkin olmasına karşın, her nedense garip bir&nbsp;hırs yoksunluğundan, o rütbede kalakalmıştı. Savaştan önce, kent&nbsp;dışında yaşayan İngiliz soylularına hayrandı. İngiliz gibi giyinir, İngiliz köpekleri besler, Londra&rsquo;dan özellikle getirttiği İngiliz harmanı&nbsp;tütünü, İngiliz malı piposuyla içerdi. Bahçe merakını öven, bıkıp&nbsp;usanmadan Gordon ve İngiliz cinsi av köpeklerinin üstünlüğünü sayıp döken dergilerden birine aboneydi. Yüzbaşı Bentick tatillerini&nbsp;Sussex&rsquo;de geçirmeye bayılırdı. Budapeşte ya da Paris&rsquo;te yanlışlıkla&nbsp;kendisini İngiliz sandılar mı, dünyalar onun olurdu. Savaş bu tutkusunu ansızın silip süpürdü. Ama o kadar uzun süreden beri pipo içmiş, baston kullanmıştı ki, bunları birden bırakamadı. Beş yıl kadar&nbsp;önce, Times dergisine Orta İngiltere&rsquo;de çimenlerin yok oluşuna dair bir yazı yollamış ve Edmund Twitchell diye imza atmıştı. İşin garibi, Times bu yazıyı basmıştı.</p>
<p class="p6">Bentick yüzbaşı rütbesi için ne kadar yaşlıysa, Loft da o derece gençti. Yüzbaşı Loft tam bir yüzbaşı tipini canlandırırdı. Uğraşısı üstünden akardı. Her haliyle tam bir askerdi. Büyük bir hırs onu çarçabuk terfi ettirmiş, zeytinyağı gibi üste çıkarıvermişti. Bir dansör edasıyla topuklarını birbirine vurur, yürürdü. Askerliği tüm ayrıntılarıyla bilir, üstelik bu bilgisini her vesile ile kullanırdı. Bu nedenle generallerin bile ondan çekindiği olurdu. Yüzbaşı Loft&rsquo;a göre asker yaşamı, canlı yaşamının en çelişik biçimiydi. Eğer Tanrı&rsquo;ya inanıyorsa, mutlaka Tanrı&rsquo;yı yılda birkaç defa teğmenlerin mezarına çelenk koyan, eski savaş anıları arasında yaşayan, ak saçlı, onurlu, emekli bir general olarak düşlemiştir. Loft bütün kadınların üniformaya âşık olduğuna inanırdı, bunun tersine aklı yatmazdı zaten.&nbsp;Yaşam normal sürecini izlerse, kırk beşinde tuğgeneral olacak, çevresinde bir yığın uzun boylu, solgun yüzlü, şık şapkalı, erkek kılıklar kadınlarla birlikte resmi gazetelerde yayımlanacaktı.</p>
<p class="p6">Teğmen Prackle ile Teğmen Tonder ukala zamane gençlerin-dendi. Üniversite mezunu olmakla beraber günün politik koşullarını iyice ezberlemişlerdi. Büyük bir dahi tarafından kurulduğuna inandıkları bu yeni rejime öylesine inanmışlardı ki, bu sistemin sözde iyi sonuçlarının aslı astarı var mı diye araştırmaya yeltenmezler-di bile. Sulu gözlü oldukları kadar, çabuk öfkelenen hassas gençlerdi bunlar. Teğmen Prackle cep saatinin kapağının altında mavi ipekli bir kumaş içinde bir tutam sarı saç saklardı. Saç çok zaman saatin çarkını aksattığından vakti anlamak için bir de kol saati kullanırdı. Prackle çok iyi dans ederdi. Önderi gibi kaş çatıp sağı solu haşlamasına karşın şen bir gençli. Yozlaşmış sanat yapıtlarından nefret&nbsp;ederdi. Hatta kendi eliyle nice tabloları kırıp atmıştı. Meyhanelerde arkadaşlarının kurşun kalemle resimlerini yapardı, hatta bazen&nbsp;o kadar başarılı olurdu ki, arkadaşları çok zaman keşke ressam olsaydın, derlerdi. Prackle&rsquo;in birkaç tane sarışın kız kardeşi vardı. Onlarla pek övünürdü. Hatta bir defasında kardeşlerine hakaret edildiği sanıyla hayli patırtı kopartmıştı. Biri çıkıp da savın ne dereceye&nbsp;kadar doğru olduğunu araştırırsa diye -ki bu da pek güç bir iş değildi- kızların ödü kopmuştu. Teğmen Prackle boş saatlerini, Teğmen Tonder&rsquo;in sarışın, tombul kız kardeşini nasıl baştan çıkaracağını düşlemekle geçirirdi. Kızcağız, Teğmen Prackle gibi ilanı aşk&nbsp;ederken saçlarını dağıtmayan daha yaşlı erkeklerle dalga geçmeyi&nbsp;yeğliyordu.</p>
<p class="p6">Teğmen Tonder, genç erkeklerle yoksul kızlar arasında yüksek, kutsal aşkı düşleyen karamsar bir ozandı. Çok duygusal bir genç olan Tonder&rsquo;in düş gücü yaşam deneyimi çapında genişti. Çok zaman düşündeki kadınlarla içinden vezinli, kafiyeli konuşurdu. Şehit düşeceği güne dair düşler kurardı: Çevresinde gözyaşları içinde anası, babası, başucunda ise, cesur ama kederli bir tavırla Büyük&nbsp;Önder olacaktı. Bu ölüm sahnesini sık sık kafasında canlandırırdı.&nbsp;Akşam güneşi kırık dökük askeri donatımı loş bir ışıkla aydınlatacak, silah arkadaşları başları eğik etrafım çevirecekler, bir taraftan&nbsp;tombulca bir bulut üzerinde Valkiriler cirit atacak, bir başka bulutta da dolgun göğüslü analar, sevgililer yelken açacaklar; bir yandan&nbsp;ta berilerde Wagnervari bir gök gürültüsü, dekoru tamamlayacaktı.&nbsp;Tonder son nefesinde söyleyeceklerini bile hazırlamıştı.</p>
<p class="p6">İşte, albayın adamları. Çocukların körebe oynayışı gibi savaşı sakin bir oyun sayan askerler bunlardı. Binbaşı Hunter, savaşı bir&nbsp;aritmetik ödevi sayıyordu, öyle bir görev ki ancak onu yapıp bitirdikten sonra evine, ocağının başına dönebilecekti. Yüzbaşı Loft&rsquo;a&nbsp;sorarsanız, savaş iyi yetiştirilmiş gençlere yakışan bir uğraştı. Teğmen Prackle ile Teğmen Tonder&rsquo;e göre de savaş hiçbir şeyin gerçek olmadığı bir düş dünyasıydı. Onun gördüğü savaş da zaten yavan, çilesiz bir savaştı; güzelim silahlar, iyi tasarlanmış planlar ve&nbsp;hazırlıksız, gafil bir düşman... Hiç yenilmemişler ve pek az zarar&nbsp;görmüşlerdi. Yoksa herkes gibi onlar da yerine göre korkak ya da&nbsp;cesur olabilecek sıradan insanlardı. Hepsinin içinde yalnızca Albay&nbsp;Lanser savaşın ne demek olduğunu biliyordu.</p>
<p class="p6">Lanser, yirmi yıl önce Belçika ve Fransa&rsquo;da bulunmuştu. Oralarda olanları düşünmek bile istemiyordu. Savaşın hile, tuzak, nefretten oluştuğunu, beceriksiz generallerin her işe burunlarını söküşünü, işkenceleri ve katli; hastalığı, yorgunluğu, bütün bunların iş oluruna vardığı ana kadar aynı biçimde sürüp gittiğini, o an geldiği&nbsp;vakit de yeniden türeyen bezginlik ve nefretten başka ele bir şey&nbsp;geçmediğini düşünmek bile istemiyordu. Lanser sadece bir asker ve&nbsp;emir kulu olduğunu kendi kendine yineleyip duruyordu. Kendini bu&nbsp;çeşit sorulara kaptırmak, düşünceye dalmak onun işi değildi ya,&nbsp;emirleri yerine getirsin yeterdi. Geçen savaşla ilgili kötü anılarını,&nbsp;bu savaşın da onun eşi olacağına dair inancım kafasından çıkarmaya bakıyordu. Tanrının günü en az elli defa, bu kez başka türlü olacak, diye kendi kendine söylenip duruyordu. Bu kez, başka türlü olacaktı.</p>
<p class="p6">Resmi geçitte, büyük kalabalıklarda, futbol maçlarında ve savaşta olayların can damarı silinir; gerçekler düş olur ve belleği bir sis bürür. Sinirsel gerginlik, coşku, bezginlik, devinim, hepsi boz&nbsp;renkli koca bir düşün içine siner, yiter; öylesine yiter ki, her iş olup&nbsp;bittikten sonra nasıl adam öldürdüğünüzü ya da öldürttüğünüzü bilemez, işin içinden çıkamazsınız. İşte o zaman, olanları uzaktan duyup bilenler bu işi nasıl yaptığınızı size anlatırlar, siz de pek kavrayamadan: &quot;Evet,&quot; dersiniz. &quot;Sanırım öyle olmuştu.&quot;</p>
<p class="p6">Subaylar, belediye konağının üst katındaki üç odaya yerleşmişlerdi. Yatak odalarına seyyar karyolacıklarım, battaniye ve malzemelerini dizdiler. İlk resmi görüşmenin yer aldığı salonun tam üstüne rastlayan odayı da bir çeşit kulüp, oldukça rahatsız bir kulüp haline sokuverdiler. Topu topu birkaç iskemle ile bir de masa vardı.</p>
<p class="p6">Bu odada mektup yazdılar, okudular. Duvarlarda, pencerelerin arasında inekler, göller, minicik çiftlik evlerine dair resimler asılıydı. Pencereden bakınca kıyı, ıssız, insansız liman ve kömür gemilerinin yanaşıp yüklerini aldıktan sonra tekrar çekip gittikleri rıhtım görünüyordu. Bu pencerelerden meydanın yanından kıvrılıp doğru&nbsp;uzanan kasabayı, körfezde demir atıp uyuklayan yelkenleri sarılı balıkçı teknelerini görüyorlar, kumsalda kurutulan balıkların kokusunu duyuyorlardı.</p>
<p class="p6">Odanın tam ortasında kocaman bir masa vardı, başında Binbaşı Hunter oturuyordu. Kucağındaki resim tahtasının bir ucunu masaya dayamış, T cetveli ve üçgenle, yeni bir tren yolunun yan hattı üzerinde çalışıyordu. Resim tahtası bir türlü düzgün durmuyor, binbaşı ha bire hırslanıyordu. Başını çevirip arkasına doğru:</p>
<p class="p6">&quot;Prackle!&quot; diye seslendi. Biraz sonra tekrar bağırdı:</p>
<p class="p6">&quot;Teğmen Prackle!&quot;</p>
<p class="p6">Yatak odasının kapısı açıldı ve yüzünün yarısı sabun köpüğü içinde, Teğmen Prackle göründü. Bir elinde traş fırçası vardı:</p>
<p class="p6">&quot;Efendim.&quot;</p>
<p class="p6">Binbaşı resim tahtasını oynatarak sordu:</p>
<p class="p6">&quot;Şu benim resim sehpası eşyaların arasından çıkmadı mı?&quot;</p>
<p class="p6">&quot;Bilmem Binbaşım, daha bakmadım.&quot;</p>
<p class="p6">&quot;Öyleyse şimdi bakıver. Bu ışıkta çalışmak zaten bir dert. Mürekkep geçmeden önce bir defa daha çizmem gerek.&quot;</p>
<p class="p6">&quot;Traşım bitsin hemen bakarım.&quot;</p>
<p class="p6">Binbaşı hırçın bir sesle:</p>
<p class="p6">&quot;Bu plan senin şıklığından çok daha önemli,&quot; dedi. &quot;Bak bakalım şu yığının arasında golf çantasına benzer bez kaplı bir kutu var mı?&quot;</p>
<p class="p6">Prackle yatak odasına girdi. Bu sırada sağdaki kapı açıldı. Yüzbaşı Loft göründü. Miğfer giymişti. Üstü başı dürbün, kolluk, bir yığın deri çanta ile kaplıydı. Odaya girer girmez ilk işi bunları çıkarmak oldu.</p>
<p class="p6">&quot;Şu Bentick ne kaçık herif,&quot; dedi. &quot;Nöbete başında keple gidiyordu.&quot;</p>
<p class="p6">Loft dürbünü masanın üstüne koydu. Arkasından miğferini ve gaz maskesini de çıkardı. Masanın üstünde hatırı sayılır bir yığın&nbsp;oluştu.</p>
<p class="p6">Hunter:</p>
<p class="p6">&quot;Bu zımbırtıları burada bırakayım deme. Burada iş yapacağım ben,&quot; dedi. &quot;Ne diye kep giymeyecekmiş? Patırtı filan çıktığı yok.&nbsp;Bu teneke parçalarından usanç geldi arlık. Hem ağır hem de insan&nbsp;burnunun ucunu bile göremiyor.&quot;</p>
<p class="p6">Loft ağır başlı,</p>
<p class="p6">&quot;Çıkarmak yakışık almaz,&quot; dedi. &quot;Hem halk üzerinde fena etki yapar. Askeri düzen ve canlılık sağlanmalı, bunu asla bozmamalıyız. Yoksa düpedüz belaya çanak tutmuş oluruz.&quot;</p>
<p class="p6">&quot;Nereden gerekti bu?&quot;</p>
<p class="p6">Loft hafifçe kabardı. Sözlerine inanç duyduğu suratından okunuyordu. Kendinden bu kadar emin olması başkalarının o kadar sinirine dokunuyordu ki. Bir gün teğmenin suratının orta yerine bir yumruk yapıştırmayı hepsi içinden geçirirdi.</p>
<p class="p6">&quot;Kendi görüşüm değil. X-12 sayılı bildirgenin işgal bölgelerindeki yöntem ve kurallar konusundaki bölümünde yazılı olanları söylüyordum. Özenle hazırlanmış bir bölümdür. Siz...&rdquo;</p>
<p class="p6">Durdu, sonra.</p>
<p class="p6">&quot;Herkes X-12&rsquo;yi dikkatle okumalıdır,&quot; dedi.</p>
<p class="p6">Hunter:</p>
<p class="p6">&quot;Acaba bunları yazan adam ömründe işgal bölgesine girmiş midir?&quot; diye sordu. &quot;Bu kasabanın halkı kendi halinde insanlar. Yumuşak, uysal kimselere benziyorlar.&quot;</p>
<p class="p6">Yüzünün bir yanı hâlâ sabun köpüğü içinde olan Prackle göründü. Elinde boru biçiminde bez kaplı bir kutu vardı. Tam arkasında Teğmen Tonder duruyordu. Prackle:</p>
<p class="p6">&quot;Bu kutu mu?&quot; diye sordu.</p>
<p class="p6">&quot;Evet. Aç da kuruver.&quot;</p>
<p class="p6">Prackle ile Tonder sehpayı elbirliği ile kurup Hunter&rsquo;in yanına getirdiler. Binbaşı resim tahtasını sehpaya bağladı, sağa sola eğip&nbsp;kontrol ettikten sonra, coşkuyla masanın başına geçti.</p>
<p class="p6">Yüzbaşı Loft:</p>
<p class="p6">&quot;Teğmenim,&quot; dedi, &quot;yüzünüzde sabun olduğunun farkında mısınız?&quot;</p>
<p class="p6">&quot;Evet, yüzbaşım. Tam traş olurken Binbaşı sehpayı istedi.&quot;</p>
<p class="p6">&quot;Silin bari şu sabunları. Albay görmesin.&quot;</p>
<p class="p6">&quot;Görse de ziyanı yok. Böyle şeylere aldırmaz.&quot;</p>
<p class="p6">Tonder, Hunter&rsquo;in planına bakıyordu. Loft:</p>
<p class="p6">&quot;Belki aldırmaz ama doğru değil,&quot; diye cevap verdi.</p>
<p class="p6">Prackle mendiliyle yüzündeki sabunu sildi. Tonder resim tahtasının köşesine iliştirilmiş küçük bir resmi göstererek:</p>
<p class="p6">&quot;Ne şirin köprü bu, Binbaşım,&rdquo; dedi. &quot;Ama nerede köprü kuracağız kuzum?&quot;</p>
<p class="p6">Binbaşı Hunter bir resme, bir Tonder&rsquo;e baktı:</p>
<p class="p6">&quot;Ha... a, şey... bu bizim kuracağımız bir köprü değil. Askeriyenin işi bu üstteki resim.&quot;</p>
<p class="p6">&quot;Öyleyse köprüyü ne diye çizdiniz?&quot;</p>
<p class="p6">Hunter biraz şaşırmıştı:</p>
<p class="p6">&quot;Şey,&quot; dedi, &quot;evde arka bahçede bir tren hattı maketi yapmıştım da... Orada bir geçide köprü ilave edecektim. Hat geçide kadar tamamlandı, ama bir türlü köprüye sıra gelmedi. Dönmeden önce&nbsp;köprünün planını hazırlayayım demiştim.&quot;</p>
<p class="p6">Teğmen Prackle cebinden bir gazete parçası çıkarıp açtı. Işığa doğru tutup gözlemeye başladı. Sarışın bir kız resmiydi. İlk bakışta&nbsp;bir çift bacak, uzun kirpikler, süslü bir elbise giyen bu sarışın güzel,&nbsp;siyah dantel bir yelpazenin arkasından dünyayı süzüyordu. Teğmen&nbsp;Prackle resmi göstererek:</p>
<p class="p6">&quot;Ne nefis şey, değil mi?&quot; dedi.</p>
<p class="p6">Teğmen Tonder biraz sert ve ekşi bir suratla resme bakarak:</p>
<p class="p6">&quot;Beğenmedim,&quot; diye cevap verdi.</p>
<p class="p6">&quot;Nesini beğenmedin?&quot;</p>
<p class="p6">&quot;Hiiiç... sadece beğenmedim işte. Ne diye saklıyorsun bu resmi?&quot;</p>
<p class="p6">&quot;Hoşuma gidiyor da ondan. Kalıbımı basarım ki senin de için gitti ama...&quot;</p>
<p class="p6">&quot;Hiç de değil.&rdquo;</p>
<p class="p6">&quot;Yani eline fırsat geçse bu kızı bir yere götürüp eğlenmek istemez misin?&quot;</p>
<p class="p6">Tonder:</p>
<p class="p6">&quot;Hayır,&quot; diye cevap verdi.</p>
<p class="p6">&quot;Kaçırmışsın sen.&quot;</p>
<p class="p6">Prackle perdelerden birine yaklaşarak:</p>
<p class="p6">&quot;Resmi şuraya asacağım,&rdquo; dedi. &quot;Sen de karşısında yutkun dur.&quot;</p>
<p class="p6">Kâğıdı perdeye iğneledi.</p>
<p class="p6">Yüzbaşı eşyalarını tekrar yüklenmeye başlamıştı.</p>
<p class="p6">&quot;Teğmen, resim buraya hiç yakışmadı. Kaldırsanız iyi olacak. Halk üzerinde fena etki yapar.&quot;</p>
<p class="p6">Hunter başını kaldırıp sordu:</p>
<p class="p6">&quot;Neymiş kötü etki yapacak olan?&quot;</p>
<p class="p6">Hepsinin bir noktaya bakmakta olduğunu görünce o da başını çevirdi. Resmi görmüştü.</p>
<p class="p6">&quot;Kim bu?&quot;</p>
<p class="p6">Prackle:</p>
<p class="p6">&quot;Bir artist,&quot; diye yanıtladı.</p>
<p class="p6">Hunter dikkatle resme bakıyordu.</p>
<p class="p6">&quot;Tanıyor musun?&quot;</p>
<p class="p6">Tonder:</p>
<p class="p6">&quot;Orospunun biri,&quot; dedi.</p>
<p class="p6">&quot;Öyleyse tanıyorsun.&quot;</p>
<p class="p6">Deminden beri Tonder&rsquo;e dik dik bakmakta olan Prackle:</p>
<p class="p6">&quot;Orospu olduğunu nereden biliyorsun?&quot; diye sordu.</p>
<p class="p6">&quot;Üstünden akıyor.&quot;</p>
<p class="p6">&quot;Tanıyor musun?&quot;</p>
<p class="p6">&quot;Hayır. Tanımak da istemem.&quot;</p>
<p class="p6">Tam Prackle:</p>
<p class="p6">&quot;Öyleyse nereden biliyorsun...&quot; derken, Loft söze karıştı:</p>
<p class="p6">&quot;Resmi kaldırsanız iyi olur. İsterseniz başucunuza asın. Bu oda resmi sayılır.&quot;</p>
<p class="p6">Prackle ters ters yüzbaşıya bakıp tam bir şey söylemek üzereydi ki, Loft:</p>
<p class="p6">&quot;Bu sözlerimi emir sayınız Teğmen,&quot; dedi.</p>
<p class="p6">Zavallı Prackle kös kös kâğıdı katlayıp cebine soktu. Zoraki bir neşeyle konuyu değiştirmeye çalışarak:</p>
<p class="p6">&quot;Kasabada hayli güzel kız var,&quot; dedi. &quot;Yerleşip her işi yoluna koyar koymaz bir iki tanesiyle tanışmak istiyorum.&quot;</p>
<p class="p6">Loft:</p>
<p class="p6">&quot;X-12&rsquo;yi okursanız iyi olur,&quot; diye cevap verdi. &quot;Cinsel ilişkiler hakkında bir bölüm var.&quot;</p>
<p class="p6">Çantasını, dürbününü ye bütün ıvır zıvırını toplayarak odadan çıktı.</p>
<p class="p6">Hâlâ binbaşının planına bakan Tonder:</p>
<p class="p6">&quot;Güzel bir buluş bu,&quot; dedi. &quot;Kömür arabaları madenin tam ortasından geçip gemiye varacaklar.&quot;</p>
<p class="p6">Hunter yavaş yavaş planının evreninden sıyrılarak cevap verdi:</p>
<p class="p6">&quot;Biraz sürate ihtiyacımız var. Kömürü çabuk taşımalıyız. Çok büyük bir iş bu. Neyse ki, halk sakin ve akıllı.&quot;</p>
<p class="p6">Loft odaya eli boş dönmüştü. Pencerenin önüne gidip limanı ve madeni gözlemeye koyuldu.</p>
<p class="p6">&quot;Halk sakin ve akıllı, çünkü biz de öyleyiz. Bundan kendimize de pay ayırabiliriz. Bu yüzdendir ki size boyuna yöntem ve kural&nbsp;hakkında söylenip duruyorum. Bu gibi hallerde hareket tarzımız&nbsp;çok yerinde ayarlanıp talimatlanmıştır.&quot;</p>
<p class="p6">Kapı açıldı ve Albay Lanser odaya girdi. Ceketini çıkarıyordu. Odadakiler pek resmi değilse de yeterince saygı göstererek albayı&nbsp;selamladılar. Lanser:</p>
<p class="p6">&quot;Yüzbaşı Loft,&quot; dedi. &quot;Lütfen gidip Bentick&rsquo;den nöbeti alın. Pek keyfi yok galiba. Başım dönüyor diyordu.&quot;</p>
<p class="p6">&quot;Peki Albayım. Yalnız, Albayım, ben de daha yeni nöbetten döndüm.&quot;</p>
<p class="p6">Lanser dikkatle yüzbaşıyı süzerek:</p>
<p class="p6">&quot;Nöbet tutmak işinize gelmedi mi Yüzbaşı,&quot; dedi.</p>
<p class="p6">&quot;Katiyen Albayım. Sadece belki rapora geçirirsiniz, diye söyledim.&quot;</p>
<p class="p6">Lanser&rsquo;in içi rahatlamıştı. Gevrek gevrek gülerek:</p>
<p class="p6">&quot;Raporlarda sizden söz edilmesi hoşunuza gidiyor değil mi?&rdquo; &quot;Bir zararı yok ki Albayım.&quot;</p>
<p class="p6">&quot;Raporlarda sizden yeterince söz edildiği zaman göğsünüzde bir madalya belirecek tabii.&quot;</p>
<p class="p6">&quot;Askerin hayatında madalyalar dönüm noktası sayılır.&quot;</p>
<p class="p6">&quot;Ama her şey olup bittikten sonra belleğinde yer eden şeyler bunlar olmayacak Yüzbaşı.&quot;</p>
<p class="p6">&quot;Efendim?&quot;</p>
<p class="p6">&quot;İleride ne demek istediğimi anlarsın, umarım.&quot;</p>
<p class="p6">Yüzbaşı Loft üniformasının bütün ayrıntılarını tamamlayarak:</p>
<p class="p6">&quot;Evet, Albayım,&quot; dedi ve süratle kapıdan çıktı. Tahta merdivenlerde ayak sesleri duyuluyordu. Albay gözlerinin içi gülerek&nbsp;yüzbaşının arkasından bir süre baktıktan sonra:</p>
<p class="p6">&quot;İşte anadan doğma asker,&quot; dedi.</p>
<p class="p6">Hunter başını kaldırdı, kalemini elinde tartarak:</p>
<p class="p6">&quot;Anadan doğma eşek,&quot; diye yanıtladı.</p>
<p class="p6">&quot;Hayır. Birçoğunun bilmeden politikacı olmaları gibi, o da kendine göre tam bir asker. Çok geçmeden genel kurmaya katılır. Böylece, savaşı kuş bakışı izler ve her zaman tatlı tatlı anar.&quot;</p>
<p class="p6">Teğmen Prackle sordu:</p>
<p class="p6">&quot;Acaba savaş ne zaman biter dersiniz Albayım?&quot;</p>
<p class="p6">&quot;Bitmek mi? Bitmek mi? Ne demek istiyorsun?&quot;</p>
<p class="p6">&quot;Ne zaman kazanacağız?&quot;</p>
<p class="p6">Lanser başını salladı:</p>
<p class="p6">&quot;Ne bileyim! Düşman yeryüzünde var hâlâ.&quot;</p>
<p class="p6">&quot;Ama yeneceğiz kuşkusuz.&quot;</p>
<p class="p6">&quot;Ya?&quot;</p>
<p class="p6">&quot;Öyle değil mi?&quot;</p>
<p class="p6">&quot;Evet; evet. Tabii; hep yeneriz.&quot;</p>
<p class="p6">Prackle coşkuyla,</p>
<p class="p6">&quot;Şey,&quot; dedi. &quot;Noel&rsquo;e kadar ortalık sakinleşirse izin çıkar mı acaba?&quot;</p>
<p class="p6">&quot;Bilmem ki. Bu çeşit emirlerin merkezden gelmesi gerekir. Noel&rsquo;de evine mi gitmek istiyorsun?&quot;</p>
<p class="p6">&quot;Evet. Ne iyi olurdu.&quot;</p>
<p class="p6">&quot;Belki gidersin. Kimbilir, belki gidersin.&quot;</p>
<p class="p6">Teğmen Tonder:</p>
<p class="p6">&quot;Savaş bittikten sonra bu bölgeyi boşaltmayız herhalde değil mi Albayım?&quot; diye Sordu.</p>
<p class="p6">&quot;Bilmem... Niye sordun?&quot;</p>
<p class="p6">&quot;Şey... güzel yer burası, halkı da iyi. Belki memleketten birkaç kişi buraya yerleşmek ister.&quot;</p>
<p class="p6">Lanser teğmene takılarak:</p>
<p class="p6">&quot;Belki de hoşuna giden iyi bir yer gözüne çarpmıştır,&quot; dedi.</p>
<p class="p6">&quot;Evet, bir iki güzel tarla var burada. Dördü beşi bir araya getirilse yerleşmek için pek güzel bir çiftlik olur diye düşünmüştüm.&quot;</p>
<p class="p6">&quot;Memlekette arazin yok galiba?&quot;</p>
<p class="p6">&quot;Kalmadı Albayım. Enflasyon hepsini silip süpürdü.&quot;</p>
<p class="p6">Lanser, çoluk çocukla konuşmaktan bezmişti:</p>
<p class="p6">&quot;Daha ortada savaş var, dövüşeceğiz,&quot; dedi. &quot;Kömür çıkaracağız. Düşündeki malikâneleri kurmak için savaşın sonunu beklesek nasıl olur? Bu çeşit emirler tepeden gelir zaten. Yüzbaşı Loft&rsquo;a sorun size anlatsın.&quot;</p>
<p class="p6">Albay birdenbire şakacı tavrını değiştirerek:</p>
<p class="p6">&quot;Hunter,&quot; dedi. &quot;Çelik yarın gelecek. Hatlara bu hafta başlayabilirsin.&quot;</p>
<p class="p6">Kapı vuruldu. Nöbetçi başını kapının aralığından uzatarak:</p>
<p class="p6">&quot;Sizi Bay Corell görmek istiyor Albayım,&quot; dedi.</p>
<p class="p6">Albay:</p>
<p class="p6">&quot;Gönder buraya,&quot; dedi. Sonra odadakilere dönerek:</p>
<p class="p6">&quot;Corell buradaki hazırlık işlerini gören adamdır,&quot; dedi. &quot;Bizi biraz uğraştıracak galiba.&quot;</p>
<p class="p6">Tonder:</p>
<p class="p6">&quot;İşini iyi becermiş mi bari?&quot; diye sordu.</p>
<p class="p6">&quot;Fena değil. Ama halk herifi kolay bağışlamayacak. Bizimle de arası pek iyi olacağa benzemez.&quot;</p>
<p class="p6">Tonder:</p>
<p class="p6">&quot;Bir ödül hak etmiş,&quot; diye cevap verdi.</p>
<p class="p6">&quot;Doğru. Hakkını istemeyeceğini de sanmayın.&quot;</p>
<p class="p6">Ellerini ovuştura ovuştura Corell girdi odaya. Hâlâ siyah resmi elbisesini giyiyordu, fakat başında, saçma plasterle yapıştırılmış beyaz bir sargı vardı. Odanın ortasında durup:</p>
<p class="p6">&quot;Günaydın Albay,&quot; dedi. &quot;Dün Başkanla konuşurken çıkan patırtıdan sonra sizi aramam gerekirdi ama pek meşgul olacağınızı tahmin ettiğim için caydım.&quot;</p>
<p class="p6">Albay:</p>
<p class="p6">&quot;Günaydın,&quot; diye karşılık verdikten sonra eliyle odadakileri göstererek:</p>
<p class="p6">&quot;Bu beyler emrimdeki subaylardır Mr. Corell,&quot; dedi.</p>
<p class="p6">&quot;Aslan gibi delikanlılar. İşlerini de iyi becerdiler. Eh, ben de gücüm yettiği kadar Onlara zemin hazırlamaya çalıştım.&quot;</p>
<p class="p6">Hunter başım kaldırıp şöyle bir baktıktan sonra, kalemini mürekkebe batırdı ve tekrar çizmeye devam etti.</p>
<p class="p6">Lanser:</p>
<p class="p6">&quot;İyi başardınız,&quot; dedi. &quot;Keşke o altı askeri öldürtmeseydiniz. Askerler kasabaya dönmeseler daha iyi olurdu.&quot;</p>
<p class="p6">Corell ellerini iki yana açarak kayıtsızca,</p>
<p class="p6">&quot;İçinde bir de kömür madeni bulunan bu çapta bir kasaba için allı ölünün lafı mı olur?! deyince albay sert bir tavırla:</p>
<p class="p6">&quot;Eğer adam öldürmek işi hallediyorsa bir şey demem. Fakat bazen hiç kan dökmemek daha uygundur,&quot; diye cevap verdi.</p>
<p class="p6">Corell subayları inceliyordu. Yan gözle teğmenlere bakarak:</p>
<p class="p6">&quot;Acaba... mümkünse... yalnız konuşabilir miyiz Albayım?&quot; dedi.</p>
<p class="p6">&quot;İsterseniz, elbette yalnız konuşabiliriz. Teğmen Prackle ve Teğmen Tonder, lütfen odanıza gider misiniz?&quot;</p>
<p class="p6">Sonra Corell&rsquo;e dönerek ekledi:</p>
<p class="p6">&quot;Binbaşı Hunter meşgul. Çalışırken kulağına bir şey girmez.&quot;</p>
<p class="p6">Hunter başını kaldırıp sakin sakin gülümsedi, sonra tekrar işine koyuldu.</p>
<p class="p6">Teğmenler odadan çıkınca Lanser:</p>
<p class="p6">&quot;İşte yalnız kaldık,&quot; dedi. &quot;Oturmaz mısınız?&quot;</p>
<p class="p6">Corell:</p>
<p class="p6">&quot;Teşekkür ederim efendim,&quot; diyerek masanın başına yerleşti.</p>
<p class="p6">Lanser, Corell&rsquo;in başındaki sargıya bakıyordu. Damdan düşercesine sordu:</p>
<p class="p6">&quot;Demek şimdiden sizi öldürmeye giriştiler.&quot;</p>
<p class="p6">Corell eliyle sargıyı yoklayarak:</p>
<p class="p6">&quot;Bu mu?&quot; dedi. &quot;Yok canım, bir şey değil. Bu sabah kayalıktan geçerken taş düştü.&quot;</p>
<p class="p6">&quot;Taşın kasten atılmış olmadığından emin misiniz?&quot;</p>
<p class="p6">&quot;Ne demek istiyorsunuz? Buranın halkı yaban değildir. Yüzyıldır savaş yüzü görmediler. Dövüşmeyi bile unuttular.&quot;</p>
<p class="p6">&quot;Siz aralarında yaşadığınız için tabii daha iyi bilirsiniz.&rdquo;</p>
<p class="p6">Albay, Corell&rsquo;e yaklaşarak devam etti:</p>
<p class="p6">&quot;Ama yerine göre de bambaşka insanlar olabilirler. Bundan önce de çok defa işgal bölgelerinde bulundum. Yirmi sene önce&nbsp;Belçika ve Fransa&rsquo;daydım.&quot;</p>
<p class="p6">Sözlerinin iyi anlaşılmasını bekliyormuş gibi başını hafifçe sallayarak bir süre sustuktan sonra biraz sert bir sesle devam etti:</p>
<p class="p6">&quot;Görevini iyi başardınız. Teşekkür ederim. Raporumda sözünü ettim.&quot;</p>
<p class="p6">&quot;Teşekkür ettim. Elimden gelen çabayı gösterdim.&quot;</p>
<p class="p6">Lanser biraz bezgin bir tavırla:</p>
<p class="p6">&quot;Eh,&quot; dedi. &quot;Başka bir isteğiniz var mı? Merkeze dönmek ister misiniz? Hemen dönmek isterseniz sizi bir kömür gemisine bindiririz. Beklemenizde bir sakınca yoksa savaş gemisiyle de dönebilirsiniz.&quot;</p>
<p class="p6">&quot;Ben dönmek istemiyorum ki... Burada kalacağım.&quot;</p>
<p class="p6">Lanser bir iki dakika düşündükten sonra:</p>
<p class="p6">&quot;Bakın,&quot; dedi. &quot;Yanımda fazla askerim yok. Size koruyucu veremem.&quot;</p>
<p class="p6">&quot;Koruyucuya ne gerek var? Bunlar yaban insanlar değil. Demin de söyledim ya! &quot;</p>
<p class="p6">Lanser adamın başındaki sargıya bakıyordu. Hunter başını kaldırdı.</p>
<p class="p6">&quot;Miğfer giyseniz iyi olur,&quot; diye seslendikten sonra tekrar işine koyuldu.</p>
<p class="p6">Corell iskemlesinde hafifçe öne eğildi.</p>
<p class="p6">&quot;Sizinle özellikle bu konuda görüşmek istiyordum Albayım. Belki yerel yönetim işlerinde bir yararım olabilir.&quot;</p>
<p class="p6">Lanser topuklarının üzerinde sert bir hareketle döndü, pencereye yaklaşıp dışarıyı seyre koyuldu. Sonra arkasına dönerek birden sordu:</p>
<p class="p6">&quot;Niyetiniz nedir?&quot;</p>
<p class="p6">&quot;Güvenebileceğiniz bir yöneticiye gereğiniz var. Düşündüm ve kendi kendime dedim ki, Başkan Orden istifa etse, yerine ben geçsem. Belediye işleriyle sizin askeri yönetiminiz gül gibi geçinir gider.&quot;</p>
<p class="p6">Lanser&rsquo;in gözleri fal taşı gibi açılmış, gözbebekleri pırıl pırıl yanıyordu.</p>
<p class="p6">&quot;Raporda bundan söz ettiniz mi?&quot;</p>
<p class="p6">&quot;Şey, tabii... evet... görüşler bölümünde.&quot;</p>
<p class="p6">&quot;Geldiğimizden beri kasaba halkından kimseyle konuştunuz mu? Başkan dışında tabii.&quot;</p>
<p class="p6">&quot;Şey... hayır. Tabii daha neye uğradıklarım anlayamadılar, hepsi pek şaşkın bir vaziyette. Böyle bir şey beklemiyorlardı.&quot;</p>
<p class="p6">Gülmeye başladı:</p>
<p class="p6">&quot;Tabii ne bilsinler böyle bir şeyin başlarına geleceğini?&quot;</p>
<p class="p6">Lanser ısrarla aynı konu üzerinde duruyordu:</p>
<p class="p6">&quot;Tabii akıllarından ne geçirdiklerini de bilmiyorsunuz?&quot;</p>
<p class="p6">&quot;Hepsi şaşkınlık içinde... Sanki... sanki düş görüyorlar.&quot;</p>
<p class="p6">&quot;Siz hakkınızda düşündüklerini bilmiyorsunuz demek?&rdquo;</p>
<p class="p6">&quot;Burada çok dostum var. Herkesi tanırım.&quot;</p>
<p class="p6">&quot;Bu sabah dükkânınızdan bir şey alan oldu mu?&quot;</p>
<p class="p6">&quot;Hayır ama tabii iş hayatı tümden durgun da ondan. Kimse alış veriş etmiyor.&quot;</p>
<p class="p6">Lanser&rsquo;in biraz önceki sinirli hali birden geçivermişti. İskemleye oturup bacak bacak üstüne attı. Sakin bir sesle:</p>
<p class="p6">&quot;Sizin göreviniz hem zor hem de cesaret isteyen bir iştir. Gereğince ödüllendirilmeniz gerekir.&quot;</p>
<p class="p6">&quot;Teşekkür ederim efendim.&quot;</p>
<p class="p6">&quot;Zamanla sizden nefret etmeye başlayacaklar.&quot;</p>
<p class="p6">&quot;Aldırmam. Ne de olsa düşmanlarımız değil mi?&quot;</p>
<p class="p6">Lanser söze başlamadan önce bir ah durakladı, sonra yumuşak bir sesle:</p>
<p class="p6">&quot;Hatta,&quot; dedi. &quot;Bizim bile saygımızı kazanamayacaksınız.&quot;</p>
<p class="p6">Corell heyecanla ayağa fırladı.</p>
<p class="p6">&quot;Fakat bu Önder&rsquo;in sözlerine aykırı! Önder her görevin aynı derecede onurlu olduğunu söylemişti.&quot;</p>
<p class="p6">Lanser sükunetle sözüne devam etli.</p>
<p class="p6">&quot;Keşke Önder durumu kavrayabilmiş olsa. Keşke askerlerin düşüncelerini anlayabilse...&quot;</p>
<p class="p6">Albay sakindi, derin bir acımayla konuşuyordu.</p>
<p class="p6">&quot;Büyük bir ödül alacaksınız.&quot;</p>
<p class="p6">Bir süre hiç sesini çıkarmadan sessizce oturdu, sonra duygularına hâkim olarak devam etti:</p>
<p class="p6">&quot;Şimdi konuya gelelim. Burada yönetim benim elimde. Görevim madenden kömür çıkartmaktır. Bunu başarmak için düzen ve disiplin gerekiyor. Bunun için de halkın ne düşündüğünü bilmeliyim. Herhangi bir isyan hareketinde hazırlıklı olmalıyım. Anlayabiliyor musunuz?&quot;</p>
<p class="p6">'İstediğiniz bilgiyi sağlayabilirim. Belediye Başkanı olarak çok işinize yararım.&quot;</p>
<p class="p6">Lanser başını salladı.</p>
<p class="p6">&quot;Bu konuda emir almış değilim. Kendi aklımı kullanmam gerek. Bana kalırsa sizin artık herhangi bir konuda bilgi sağlamanız olanaksızdır. Kimse sizinle konuşmayacak, sizin paranızla geçinenlerin dışında, kimse yanınıza yaklaşmayacaktır. Korumacısız hayatınız tehlikededir. Merkeze dönerseniz sevinirim. Orada başarınızdan dolayı büyük bir ödül alırsınız.&quot;</p>
<p class="p6">&quot;Fakat benim yerim burası. Burada yerleştim. Hepsi raporumda yazılı.&quot;</p>
<p class="p6">Lanser duymamazlıktan gelerek devam etti.</p>
<p class="p6">&quot;Başkan Orden sadece Belediye Başkanı değil, halkı temsil ediyor. Onların ne yaptığını, ne düşündüğünü ezbere bilir, çünkü kendi de onlar gibi düşünür. Onu inceleyerek halkı anlayabilirim. Görevinde kalması gereklidir. Benim son kararım bu.&quot;</p>
<p class="p6">Corell:</p>
<p class="p6">&quot;Yaptığım hizmete karşı kovulmaktan daha iyi bir ödül beklerdim,&quot; dedi.</p>
<p class="p6">Lanser ağır ağır konuştu.</p>
<p class="p6">&quot;Haklısınız, ama büyük davamızın yanında siz küçük bir ayrıntısınız. Henüz tepki göstermiyorlarsa da yakında başlayacaktır. Herhangi bir isyan halinde ilk kurban kuşkusuz siz olacaksınız. Merkeze dönmenizi ısrarla öneririm.&quot;</p>
<p class="p6">Corell suratını asmıştı.</p>
<p class="p6">&quot;İzin verirseniz merkeze gönderdiğim raporun cevabını bekleyeyim.&quot;</p>
<p class="p6">&quot;Tabii, tabii... fakat iyiliğiniz uğruna dönmenizi tekrar öneririm. Uzun lafın kısası, sizin burada hiç ama hiçbir değeriniz yok. Hem canım, dünyada bu kasabadan başka bir yer kalmadı mı? Belki de yepyeni bir ülkede yepyeni bir kente gidersiniz. Yeni bir alanda güven kazanırsınız. Belki daha büyük bir yere, belki kocaman&nbsp;bir kente gönderirler, daha sorumlu, daha büyük görevler alırsınız.&nbsp;Buradaki başarınızdan dolayı sizi hararetle önereceğimden emin&nbsp;olun.&quot;</p>
<p class="p6">Corell&rsquo;in gözleri sevinçten pırıl pırıl parlıyordu.</p>
<p class="p6">&quot;Teşekkür ederim. Doğrusu çok çaba gösterdim. Belki haklısınız. Ama izin verin de merkezin cevabını bekleyeyim.&quot;</p>
<p class="p6">Lanser&rsquo;in sesi birdenbire sertleşti. Gözleri kısılmıştı. Biraz da hışımla,</p>
<p class="p6">&quot;Miğfer giyin, evden çıkmayın, özellikle geceleri asla.&quot; dedi. &quot;En önemlisi, sakin olun, içki içeyim demeyin. Ne kadın, ne erkek&nbsp;kimseye güvenmeyin. Anlıyor musunuz?&quot;</p>
<p class="p6">Corell acır gibi Albaya baktı.</p>
<p class="p6">&quot;Anlamıyorsunuz, benim burada küçük bir evim var. Hoş bir köylü kızcağız işlerimi görür. Hatta benden biraz da hoşlanır. Bu&nbsp;kasabanın halkı basit, sakin, barışçı insanlardır. Hepsini iyi tanırım.</p>
<p class="p6">Lanser:</p>
<p class="p6">&quot;Sakin ve barışçı insan diye bir şey yoktur,&quot; diye cevap verdi. &quot;Ne zaman kafanıza girecek bu? Dost ulus diye de bir şey yoktur.&nbsp;Ne diye bir türlü aklınız almıyor? Biz bu kenti istila ettik. Siz... siz&nbsp;de vatan hainliği denilen bir yolda bize zemin hazırladınız.&quot;</p>
<p class="p6">Albayın yüzü kıpkırmızı olmuş, sesi perde perde yükseliyordu.</p>
<p class="p6">&quot;Bu insanlarla savaş halinde olduğumuzu anlamıyor musunuz?&quot;</p>
<p class="p6">Corell kabararak:</p>
<p class="p6">&quot;Fakat biz kazandık,&quot; dedi.</p>
<p class="p6">Albay ayağa kalktı. Ne halin varsa gör edasıyla kollarını iki yana sallayınca, Hunter başını kaldırdı, eliyle düşmesin diye resim tahtasını sıkı sıkı tutarak:</p>
<p class="p6">&quot;Dikkat edin Albayım,&quot; dedi. &quot;Mürekkep geçiyorum. Bozulursa hepsini yeniden yapmam lazım.&quot;</p>
<p class="p6">Lanser:</p>
<p class="p6">&quot;Affedersin,&quot; dedikten sonra öğrencilerine ders veren bir öğretmen gibi konuşmaya başladı:</p>
<p class="p6">&quot;Yenilgi geçici bir durumdur. Sonsuza dek devam edemez. Biz de yenilmiştik. Şimdi de hücuma geçtik. Yenilgi hiçbir şey ifade etmez. Bunu anlayacak kadar aklınız yok mu? Kasaba halkının kendi&nbsp;aralarında ne konuşup düşündüklerini biliyor musunuz?&quot;</p>
<p class="p6">&quot;Siz biliyor musunuz?&quot;</p>
<p class="p6">&quot;Hayır, fakat tahmin edebiliyorum.&quot;</p>
<p class="p6">Corell, sinsi sinsi:</p>
<p class="p6">&quot;Ne o, yoksa korkuyor musunuz Albayım?&quot; diye sordu. &quot;İşgal bölgesi komutanı korkuyor mu yoksa?&quot;</p>
<p class="p6">Lanser ağır ağır iskemlesine oturdu:</p>
<p class="p6">&quot;Belki de,&quot; dedi.</p>
<p class="p6">Adeta tiksinerek konuşuyordu:</p>
<p class="p6">&quot;Savaşı hiç tanımadan kitap dolusu fikir yürüten insanlardan bıktım usandım.&quot;</p>
<p class="p6">Çenesini avucuna dayayarak devam etti:</p>
<p class="p6">&quot;Brüksel&rsquo;de ihtiyar bir kadıncağız tanımıştım. Şipşirin yüzlü ak saçlı bir kadıncağız. Kısacık boyu, narin, zarif elleri vardı. Titrek,&nbsp;tatlı sesiyle bize ulusal havalarımızı söyler, istediğimiz zaman sigara&nbsp;ye kız getirirdi.&quot;</p>
<p class="p6">Elini çenesinden çekti. Uykudan uyanırcasına silkinerek (devam etti:</p>
<p class="p6">&quot;Oğlu idam edilmiş. Bilmiyorduk. Fakat kadını kurşuna dizdiğimiz o güne kadar uzun bir şapka iğnesiyle tam 12 asker öldürmüştü. İğneyi hâlâ saklarım. Ucunda kemik bir düğmenin üstünde kırmızı ve mavi renkli bir kuş vardı.&quot;</p>
<p class="p6">Corell:</p>
<p class="p6">&quot;Kadını öldürdünüz ya,&quot; dedi.</p>
<p class="p6">&quot;Elbette öldürdük.&quot;</p>
<p class="p6">&quot;Cinayetlerin arkası kesildi tabii.&quot;</p>
<p class="p6">&quot;Hayır kesilmedi. Geri çekildiğimiz vakit halk ufak kümeler halinde çekilen kafilelerin yolunu kesti. Kimini yaktılar, kiminin gözlerini oydular, hatta bir kısmını da çarmıha gerdiler.&quot;</p>
<p class="p6">Corell bağırdı:</p>
<p class="p6">&quot;Bunlar anlatılacak şeyler değil!&quot;</p>
<p class="p6">&quot;Anımsamak daha da güç.&quot;</p>
<p class="p6">&quot;Korkuyorsanız kumandan olamazsınız.&quot;</p>
<p class="p6">Lanser yumuşak bir sesle cevap verdi:</p>
<p class="p6">&quot;Dövüşmesini biliyorum. İnsan bildiği işte yanılmaz.&quot;</p>
<p class="p6">&quot;Genç subaylarla da böyle mi konuşursunuz?&quot;</p>
<p class="p6">&quot;Hayır, inanmazlar ki!&quot;</p>
<p class="p6">&quot;Peki bana ne diye söylüyorsunuz?&quot;</p>
<p class="p6">&quot;Sizin işiniz bitti de ondan. Hâlâ anımsarım, bir gün...&quot;</p>
<p class="p6">Merdivende gürültülü ayak sesleri duyuldu ve kapı birden açıldı. Bir nöbetçi göründü. Yüzbaşı telaşla nöbetçinin önüne geçerek odaya girdi. Dimdik yürüyordu. Soğuk ve resmi bir tavırla:</p>
<p class="p6">&quot;Üzücü bir olay oldu, Albayım,&quot; dedi.</p>
<p class="p6">&quot;Üzücü bir olay mı?&quot;</p>
<p class="p6">&quot;Yüzbaşı Bentick öldürüldü.&quot;</p>
<p class="p6">Lanser:</p>
<p class="p6">&quot;Ha... evet... Bentick!&quot; diyebildi.</p>
<p class="p6">Tekrar ayak sesleri duyuldu. İki er, üzeri battaniye ile örtülü bir sedye getirdiler. Lanser sordu:</p>
<p class="p6">&quot;Öldüğünden emin misiniz?&quot;</p>
<p class="p6">Loft dimdik cevap verdi:</p>
<p class="p6">&quot;Eminim Albayım.&quot;</p>
<p class="p6">Ağızları biraz açık, ürkek bakışlarla teğmenler odaya girdiler. Lanser, pencerelerin olduğu tarafta, duvarın dibini göstererek:</p>
<p class="p6">&quot;Sedyeyi şuraya koyun,&quot; dedi. Erler odadan çıktıktan sonra Lanser sedyenin yanına çömeldi. Battaniyenin bir ucunu kaldırdı,&nbsp;sonra hemen kapattı. Kalkmadan sordu:</p>
<p class="p6">&quot;Kim yaptı bu işi?&quot;</p>
<p class="p6">Loft:</p>
<p class="p6">&quot;Bir maden işçisi,&quot; diye yanıtladı.</p>
<p class="p6">&quot;Nereden biliyorsun?&quot;</p>
<p class="p6">&quot;Ben de oradaydım Albayım.&quot;</p>
<p class="p6">&quot;Anlat öyleyse, anlatsana! Anlatsana be oğlum, ne bekliyorsun?&quot;</p>
<p class="p6">Loft çok resmi bir tavırla anlatmaya başladı:</p>
<p class="p6">&quot;Albayımın emri gereğince Yüzbaşı Bentick&rsquo;den nöbeti devraldım. Tam Yüzbaşı Bentick görevi başından ayrılmak üzereyken istifa etmek isteyen bir maden işçisiyle aramda küçük bir tartışma çıktı. İşçi özgürlükten söz ederek bağırıp çağırmaya başladı. Kendisine işine dönmesini söyleyince kazmasıyla üstüme yürüdü. Yüzbaşı Bentick araya girmek istedi.&quot;</p>
<p class="p6">Loft eliyle cesedi göstererek sustu.</p>
<p class="p6">Lanser hâlâ dizlerinin üstüne çömelmiş duruyordu. Yavaş yavaş başını salladı.</p>
<p class="p6">&quot;Bentick garip bir adamdı. İngilizleri severdi. Bu ulusun her haline, her yeteneğine hayrandı. Dövüşmekten pek hoşlanmazdı...&nbsp;Adamı yakaladınız mı?&quot;</p>
<p class="p6">&quot;Evet Albayım.&quot;</p>
<p class="p6">Lanser ağır ağır ayağa kalktı. Sanki kendi kendine konuşuyormuş gibi:</p>
<p class="p6">&quot;Demek gene başlıyoruz,&quot; dedi. &quot;Bu adamı kurşuna dizeceğiz. Sonunda yirmi düşman daha edineceğiz. Gücümüzün yettiği tek çözüm bu... tek çözüm.&quot;</p>
<p class="p6">Prackle sordu:</p>
<p class="p6">&quot;Ne dediniz Albayım?&quot;</p>
<p class="p6">&quot;Hiç, hiçbir şey. Sadece düşünüyordum.&quot; Loft&rsquo;a dönerek devam etti:</p>
<p class="p6">&quot;Başkan Orden&rsquo;e saygılarımı ve kendisiyle derhal görüşmek istediğimi söyleyin. Çok önemlidir.&quot;</p>
<p class="p6">Binbaşı Hunter başım kaldırdı. Mürekkepli kalemini silip astarlı bir kutuya yerleştirdi.</p>
</body>
</html>