<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title></title>
</head>
<body>
<p class="p3">&nbsp;</p>
<h1 class="h12"><a id="ncx950"></a><a id="a5"></a>IV</h1>
<p class="p6">Saat on birde kar lapa lapa yağıyor, gökyüzü hiç görünmüyordu. Kasaba halkı karın altında telaşlı telaşlı dolaşıyordu. Kapıların önü, alandaki anıtın üstü, madenle liman arasındaki tren hattı karla</p>
<p class="p6">örtülmüştü. Kar küme küme yığılmıştı. Araba tekerlekleri zik zak sağa sola kayıyordu. Kasabayı saran karanlık, kara kara bulutlardan da karaydı. Kasabayı bir bahtsızlık, kupkuru ve gitgide artan&nbsp;bir nefret kaplamıştı. Kimse sokakta fazla kalmıyor, hemen bir kapıdan içeri girip kayboluyor, kapılar derhal kapanıyordu. Sanki perdelerin arkasında gözler vardı. Düşman askerleri sokaklardan geçerken, devriyeler caddeyi boylarken, üzerlerine soğuk, küskün gözler dikiliyordu. Kasaba halkı dükkânlara ancak yiyecek almak için&nbsp;giriyor, para verip alacaklarını aldıktan sonra satıcıya bir merhaba&nbsp;bile demeden çıkıp gidiyorlardı.</p>
<p class="p6">Belediye konağının küçük salonunda lamba yanmıştı. Işığı yağan karı aydınlatıyordu. Mahkeme toplanmıştı. Lanser masanın başına geçmişti, Hunter solundaydı. Onun yanında Tonder, daha sonra da Loft oturuyordu. Loft&rsquo;un önünde bir yığın kâğıt vardı. Karşı tarafta Başkan Orden, albayın solunda oturuyordu. Yanında Prackle vardı. Prackle önündeki deftere bir şeyler karalıyordu. Masanın&nbsp;arkasında tahta heykelciklere benzeyen miğferli iki süngülü duruyordu. Alex Morden süngülülerin arasındaydı. İri yarı bir gençti. Kısa, geniş bir alın, derin gözleri ve ince uzun bir burnu vardı. Çenesi&nbsp;sert, dudakları kalın, dolgundu. Geniş omuzlu, dar kalçalı bir gençti. Kelepçeli ellerini durmadan açıp kapıyordu. Siyah pantolon, açık&nbsp;yakalı mavi bir gömlek, eskilikten parlamış koyu renkli bir ceket giyiyordu.</p>
<p class="p6">Yüzbaşı Loft önündeki kâğıdı okumaya başladı:</p>
<p class="p6">&quot;Görevi başına dönmesi emredilince karşı çıktı. Emir tekrarlandığı zaman sanık, kazmasıyla yüzbaşı Loft&rsquo;un üzerine yürüdü. Yüzbaşı Bentick araya girdi...&quot;</p>
<p class="p6">Başkan Orden öksürdü. Loft susunca:</p>
<p class="p6">&quot;Otur Alex&quot; dedi. &quot;Muhafızlar, biriniz bir iskemle getirin.&quot;</p>
<p class="p6">Asker hemen gidip bir iskemle getirdi.</p>
<p class="p6">Loft:</p>
<p class="p6">&quot;Sanığın ayakta durması âdettir,&quot; dedi.</p>
<p class="p6">Orden cevap verdi:</p>
<p class="p6">&quot;Bırakın otursun. Kim duyacak? Ayakta durdu diye zabıt tutarsınız.&quot;</p>
<p class="p6">Loft:</p>
<p class="p6">&quot;Yalan zabıt tutmak âdet değildir,&quot; deyince, Orden,</p>
<p class="p6">&quot;Otur Alex,&quot; diye tekrarladı.</p>
<p class="p6">İri yarı genç oturdu. Kelepçeli ellerini durmadan açıp kapıyordu. Loft:</p>
<p class="p6">&quot;Fakat bu aykırı bir hareket,&quot; diye söze başlayınca, Albay:</p>
<p class="p6">&quot;Bırak otursun,&quot; dedi.</p>
<p class="p6">Yüzbaşı Loft öksürüp genzini temizleyerek okumaya devam etti:</p>
<p class="p6">&quot;Yüzbaşı Bentick araya girdi. Başına yediği bir darbe ile kafatası parçalandı. Tıbbi rapor ilişiktir, okumamı ister misiniz?&quot;</p>
<p class="p6">Lanser:</p>
<p class="p6">&quot;Gerek yok,&quot; dedi. &quot;Elden geldiğince kısa kesin.&quot;</p>
<p class="p6">&quot;Bu olay birçok erimizin gözü önünde olmuştur. İfadeleri ilişiktir. Askeri mahkeme sanığın cinayetle suçlu olduğuna ve idamına karar vermiştir. Erlerin ifadelerini okumamı arzu eder misiniz?&quot;</p>
<p class="p6">Lanser, içini çekerek:</p>
<p class="p6">&quot;Hayır,&quot; dedi ve Alex&rsquo;e döndü:</p>
<p class="p6">&quot;Yüzbaşıyı öldürdüğünüzü inkâr etmiyorsunuz değil mi?&quot;</p>
<p class="p6">Alex hazin hazin güldü:</p>
<p class="p6">&quot;Sadece vurdum, öldürdüğümü bilmiyorum.&quot;</p>
<p class="p6">Orden:</p>
<p class="p6">&quot;Yaşa Alex!&quot; dedi. İkisi dostça bakıştılar.</p>
<p class="p6">Loft:</p>
<p class="p6">&quot;Yüzbaşıyı başkasının öldürdüğünü mü iddia ediyorsunuz?&quot;</p>
<p class="p6">&quot;Bilmiyorum. Ben sadece vurdum. Sonra biri bana vurdu.&quot;</p>
<p class="p6">Albay Lanser söze karıştı:</p>
<p class="p6">&quot;Açıklamak ister misin? Hiçbir şey mahkemenin hükmünü değiştiremez, fakat dinleriz.&quot;</p>
<p class="p6">Loft:</p>
<p class="p6">&quot;Albayın bu şekilde konuşmasının uygun olmadığım arz etmek isterim. Mahkemenin adil olmadığı hissini uyandırır,&quot; dedi.</p>
<p class="p6">Orden güldü. Albay, Orden&rsquo;e bakıp hafifçe gülümsedi.</p>
<p class="p6">&quot;Açıklama yapacak mısın?&quot; diye tekrarladı.</p>
<p class="p6">Alex bir şey söylemek için elini kaldırınca öbür eli de beraber kalkmıştı. Beceriksiz bir tavırla ellerini tekrar kucağına koydu.</p>
<p class="p6">&quot;Kendimi kaybetmiştim,&quot; dedi. &quot;Çok sinirliydim. İşimin başına dönmemi emretti. Ben özgür bir adamım. Öfkeyle kendimi kaybettim. Kafasına vurdum. Galiba biraz sert vurmuşum. Ama yanlışlıkla başkasına vurdum.&quot;</p>
<p class="p6">Loft&rsquo;u göstererek devam etti:</p>
<p class="p6">&quot;İşte bu adama vurmak istemiştim.&quot;</p>
<p class="p6">Lanser:</p>
<p class="p6">&quot;Kime vurmak istediğinin önemi yok,&quot; dedi. &quot;Hiç fark etmez. Yaptığından dolayı pişman mısın?&quot;</p>
<p class="p6">Masaya doğru dönerek:</p>
<p class="p6">&quot;Pişman olduğunu söylerse zabıtta daha iyi etki bırakır,&quot; dedi.</p>
<p class="p6">Alex:</p>
<p class="p6">&quot;Pişman mı?&quot; diye sordu. &quot;Pişman değilim. Bana çalışmamı emretti... bana, özgür bir adama! Ustabaşıydım ben! Çalışmamı&nbsp;emretti!&quot;</p>
<p class="p6">&quot;İdam hükmü giyersen pişman olmayacak mısın?&quot;</p>
<p class="p6">Alex başını önüne eğdi. İçtenlikle düşündükten sonra:</p>
<p class="p6">&quot;Hayır,&quot; dedi. &quot;Yani aynı işi bir daha yapar mıyım demek istiyorsunuz?&quot;</p>
<p class="p6">&quot;Evet, bunu söylemek istedim.&quot;</p>
<p class="p6">&quot;Hayır, pişman olduğumu sanmıyorum.&quot;</p>
<p class="p6">Lanser:</p>
<p class="p6">&quot;Zapta sanık nedamet gösterdi diye geçirin,&quot; dedi, &quot;hüküm kendiliğinden verilmiştir. Anlıyor musunuz?&quot;</p>
<p class="p6">Alex&rsquo;e döndü:</p>
<p class="p6">&quot;Mahkeme kararından kaçınılmaz. Mahkeme sizi suçlu bulmuş ve idamınıza karar vermiştir. Daha fazla eziyete gerek yok. Yüzbaşı Loft, unuttuğum bir nokta var mı?&quot;</p>
<p class="p6">Orden:</p>
<p class="p6">&quot;Beni unuttunuz,&quot; diyerek kalktı, iskemlesini itip, Alex&rsquo;in yanına yaklaştı. Alex uzun senelerin verdiği alışkanlıkla, saygıyla ayağa kalkmıştı.</p>
<p class="p6">&quot;Alexander halk beni başkan seçmişti.&quot;</p>
<p class="p6">&quot;Biliyorum efendim.&quot;</p>
<p class="p6">&quot;Alex, bu adamlar kasabamızı işgal eden düşmanlardır. Vatanımızı ansızın, haince, zorbalıkla zaptettiler.&quot;</p>
<p class="p6">Yüzbaşı Loft:</p>
<p class="p6">&quot;Albayım bu sözlere izin vermemelisiniz.&rdquo; dedi.</p>
<p class="p6">Lanser:</p>
<p class="p6">&quot;Şşşş...&quot; dedi. &quot;Açıkça söylenmesi daha iyi. Yoksa kulaktan kulağa fısıldansın mı isterdiniz?&quot;</p>
<p class="p6">Orden bu sözleri duymamazlıktan gelerek devam etti:</p>
<p class="p6">&quot;Geldikleri vakit gerek ben gerekse bütün kasaba halkı şaşkınlık içindeydik. Ne yapacağımızı, ne düşüneceğimizi bilemiyorduk. İlk hamleyi sen yaptın. Senin kişisel öfken halkın öfkesinin başlangıcıdır. Kasabada, benim bu adamlarla işbirliği yaptığım yolunda laflar dönüyormuş, biliyorum. Halka bunun aksini kanıtlayabilirim.&nbsp;Fakat sen... sen yakında öleceksin. Senin bilmeni isterim.&quot;</p>
<p class="p6">Alex başını önüne eğdi, biraz sonra tekrar kaldırarak:</p>
<p class="p6">&quot;Biliyorum efendim,&quot; dedi.</p>
<p class="p6">Lanser sordu:</p>
<p class="p6">&quot;Manga hazır mı?&quot;</p>
<p class="p6">&quot;Dışardalar Albayım?&quot;</p>
<p class="p6">&quot;Kim kumanda edecek?&quot;</p>
<p class="p6">&quot;Teğmen Tonder.&quot;</p>
<p class="p6">Tonder başını kaldırdı. Çenesi kaskatı olmuştu. Sanki güçlükle nefes alıyordu.</p>
<p class="p6">Orden hafifçe:</p>
<p class="p6">&quot;Korkuyor musun, Alex?&quot; diye sorunca, genç adam:</p>
<p class="p6">&quot;Evet efendim,&quot; dedi.</p>
<p class="p6">&quot;Sana korkma diyemem. Senin yerinde ben de olsam korkardım. Hatta şu genç &lsquo;savaş tanrıları&rsquo; dahi senin yerinde olsalar korkarlardı.&quot;</p>
<p class="p6">Lanser:</p>
<p class="p6">&quot;Mangayı çağırın,&quot; diye emir verince Tonder hemen ayağa kalkıp kapıya doğru ilerledi:</p>
<p class="p6">&quot;Buradalar Albayım.&quot;</p>
<p class="p6">Kapıyı ardına kadar açtı. Miğferli birkaç er içeri girdi.</p>
<p class="p6">Orden:</p>
<p class="p6">&quot;Haydi git, Alex,&quot; dedi. &quot;Ve bil ki bu-adamlar buradan çekilip gitmedikçe veya ölmedikçe rahata huzura kavuşamayacaklar. Sen&nbsp;halkı birleştirdin. Hazin bir düşünce bu, hatta senin yazgına karşın&nbsp;pek sönük bir avutma, ama ne de olsa gerçek. Rahat huzur yüzü göremeyecekler.&quot;</p>
<p class="p6">Alex gözlerini sımsıkı kapamıştı. Başkan Orden eğilerek, genci hafifçe yanağından öptü:</p>
<p class="p6">&quot;Yolun açık olsun Alex.&quot;</p>
<p class="p6">Muhafız Alex&rsquo;i kolundan yakaladı. Genç adamın gözleri hâlâ sımsıkı kapalıydı. Askerin koluna dayanarak ilerledi, kapıdan çıktılar. Erler başka yanlara bakıyorlardı. Ayak sesleri bir süre evin içinde duyulduktan sonra karda kesildi. Kar ayak seslerini örtüvermiş-ti.</p>
<p class="p6">Masanın başında oturanlar çıt çıkarmıyordu. Orden pencereye baktı. Bir el çabucak penceredeki karları temizleyivermiş, ufacık&nbsp;bir açıklık oluşturmuştu. Orden heyecanla dışarıya baktı, sonra tekrar başını çevirdi. Albaya:</p>
<p class="p6">&quot;Umarım yaptığınız işin ne demek olduğunu biliyorsunuzdur,&quot; dedi.</p>
<p class="p6">Yüzbaşı Loft önündeki kâğıtları topluyordu. Lanser sordu:</p>
<p class="p6">&quot;Alanda mı yapılacak Yüzbaşı?&quot;</p>
<p class="p6">&quot;Evet Albayım alanda. Halkın görmesi gerek.&quot;</p>
<p class="p6">Orden:</p>
<p class="p6">&quot;Umarım ne yaptığınızı biliyorsunuzdur,&quot; diye yineledi.</p>
<p class="p6">Lanser:</p>
<p class="p6">&quot;Dostum,&quot; dedi, &quot;ister bilelim, ister bilmeyelim, böyle yapılması gerekiyor.&quot;</p>
<p class="p6">Odayı bir sessizliktir kaplayıverdi. Herkes kulak kesilmişti. Uzun sürmedi zaten. Ta uzaktan silah sesleri duyuldu. Lanser derin derin içini çekti. Orden elini alnına götürdü, derin bir nefes aldı. Birden dışardan çığlıklar duyuldu. Pencerenin camı kırıldı ve Teğmen Prackle odaya daldı. Elini omuzuna götürüp dikkatle baktı.</p>
<p class="p6">Lanser ayağa fırlayarak bağırdı:</p>
<p class="p6">&quot;Demek başladı ha? Yaranız ağır mı Teğmen?&quot;</p>
<p class="p6">Prackle:</p>
<p class="p6">&quot;Omuzum,&quot; diyebildi.</p>
<p class="p6">Lanser komutayı ele almıştı.</p>
<p class="p6">&quot;Yüzbaşı Loft,&quot; diye söze başladı. &quot;Karda ayak izleri görülebilir. Derhal bütün evleri tarayıp silah araştırması yapacaksınız. Evinde veya üzerinde silah bulunan herkesi tutuklamanızı istiyorum.&quot;</p>
<p class="p6">Başkan Orden&rsquo;e dönerek devam etti:</p>
<p class="p6">&quot;Size gelince,&quot; dedi, &quot;siz göz altında bulundurulacaksınız. Ve şunu anlamınızı istiyorum: Bire karşı beş, on hatta yüz kişi öldüreceğiz!&quot;</p>
<p class="p6">Orden sükûnetle cevap verdi:</p>
<p class="p6">&quot;Gerçekten geçmişi anımsayabilen bir insan!..&quot;</p>
<p class="p6">Lanser subaylara emir verirken, sözünü yarıda kesti. Ağır ağır dönüp Başkana baktı. Bir an içinde birbirlerini anlayıverdiler. Sonra Lanser omuzlarını dikleştirerek sert bir tavırla:</p>
<p class="p6">&quot;Sadece hiçbir şey anımsamayan bir insan!&quot; diye yanıtladı.</p>
<p class="p6">Biraz sonra devam etti:</p>
<p class="p6">&quot;Kasabada ele geçirilen bütün silahlar toplanacak. Karşı çıkanları yakalayıp getirin&rsquo; Haydi, ayak izleri kaybolmadan derhal harekete geçin.&quot;</p>
<p class="p6">Subaylar miğferlerini giydiler, tabancalarını ellerine aldılar ve çıkıp gittiler. Orden kırık pencereye doğru ilerleyerek hüzünlü bir&nbsp;sesle:</p>
<p class="p6">&quot;Karın tatlı, serin kokusu...&quot; dedi.</p>
</body>
</html>