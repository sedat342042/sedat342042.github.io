<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h1>9<br/> BATI ARKADAN YETİŞİYOR</h1>

  <h2>Yükselen Dalga</h2>

  <p class="nonindent">"Gelgitin yükselen dalgasında bütün gemiler yükselir," demişti Başkan John F. Kennedy.<a class="noteref" href="#n1" id="ref1">1</a> Bu söz, 300 yıl boyunca Doğulu ve Batılı toplumsal gelişmenin yukarıya doğru yükseldiği 1500 ile 1800 arasında olduğu kadar doğru olmamıştır hiç (Grafik 9.1). 1700'e gelindiğinde her ikisi de 43 puan civarındaki zorlu tavana gelip dayanmış, daha da yükselmeye çalışıyordu. 1750'ye kadar her ikisi de bu eşiği aşmıştı.</p>

  <p>Kennedy bu ünlü sözünü, Arkansas eyaletindeki Heber Springs'de yeni bir barajın açılışı için yaptığı konuşmasında söylemişti. Proje, eleştirmenleri tarafından, yapılabilecek en kötü seçim yatırımı olarak nitelendirilmişti; elbette, diyorlardı, ne demişler, yükselen dalga bütün gemileri yükseltir, ama bazılarını diğerlerinden daha hızlı kaldırır. Bu gözlem 1500 ile 1800 arasındaki kadar doğru olmamıştı hiç. Doğulu toplumsal gelişme dörtte bir oranında yükselirken, Batı'nınki onun iki katı hızlı yükselmişti. 1773'te (veya, makul bir hata payı bırakarak, 1750 ile 1800 arasında bir tarihte, diyelim) Batılı gelişme Doğu'nunkini yakalayıp geçerek 1200 yıllık Doğu çağına son verdi.</p>

  <div class="picture">
    <img alt="" id="uqxEJPlKtjbHyNuRCBWAn4H" src="../Images/AyrimII-44.jpg"/> 

    <p class="caption">Grafik 9.1. Bazı gemiler diğerlerinden daha iyi yüzer: 18. yüzyılda toplumsal gelişmenin yükselen dalgası, Doğu'yu ve Batı'yı, doğal ekonomileri her zaman zorlamış olan tavandan yukarıya yükseltti, ama Batı'yı daha güçlü, daha uzağa ve daha hızlı yükseltti. 1773'te, endekse göre, öncülüğü Batı yeniden ele geçirdi.</p>
  </div>

  <p>Tarihçiler küresel gelgitin 1500'den sonra neden bu kadar yükseldiği ve Batılı geminin neden özellikle bu kadar tepelere tırmandığı konusunu tutkuyla tartışmayı sever. Bu bölümde bu iki sorunun bağlantılı olduğunu ve bu soruları çok uzun geçmişe dayanan toplumsal gelişme destanında doğru bağlamlarına oturttuktan sonra yanıtların o kadar da gizemli kalmayacağını ileri sürüyorum.</p>

  <h2>Ambardaki Fare</h2>

  <p class="nonindent">Tomé Pires olayını aşmak zaman aldı. 1557'ye dek Çinli memurlar Macao'da yerleşmekte olan Portekizli tüccarları görmezden gelmeye başlamadılar (<a href="../Text/h0901.htm">Harita 9.1</a>) ve 1570'e gelindiğinde diğer Portekizli tüccarlar ta Japonya'daki Nagasaki'ye varıncaya dek Asya kıyılarında çeşitli şubeler açmış olmalarına karşın, sayıları hâlâ acınacak kadar azdı. Çoğu Batılıya göre Şark diyarları sadece sihirli isimlerden ibaretti; çoğu Doğuluya göreyse Portekiz'in o kadar değeri bile yoktu.</p>

  <p>16. yüzyılda bu Avrupalı maceracıların sıradan Doğuluların yaşamındaki başlıca etkisi, Yenidünya'dan getirdikleri olağandışı bitkiler –mısır, patates, tatlı patates, yerfıstığı– aracılığıyla oldu. Bunlar başka hiçbir şeyin yetişmediği yerlerde yetişip, kötü hava şartlarında hayatta kalarak çiftçileri ve hayvanlarını muhteşem şekilde semirtti. 16. yüzyıl boyunca İrlanda'dan Sarı Irmak'a dek milyonlarca dönüm araziye bu bitkiler ekildi.</p>

  <p>Belki de tam zamanında gelmişlerdi. 16. yüzyıl, Doğulu ve Batılı kültürler açısından bir altın çağdı. 1590'larda (kabul etmek gerekir ki, özellikle iyi geçen bir 10 yıldı) Londralılar Shakespeare'in <i>V. Henry, Julius Caesar</i> ve <i>Hamlet</i> gibi yeni oyunlarını izleyebiliyor veya yeni matbaa makinelerinin binlercesini seri üretim halinde bastığı ve kazığa bağlanmış gerçek müminlerin ahşap baskılarıyla doldurulmuş pahalı olmayan, John Foxe'un tüyler ürpertici <i>Book of Martyr</i>'i gibi dinsel risaleleri okuyabiliyordu. Avrasya'nın öteki ucunda, Pekinliler ise Tang Xianzu'nun yirmi saat uzunluğundaki, Çin'in en çok izlenen geleneksel operası olmayı sürdüren <i>Şakayık Kasrı</i>'nı izleyebiliyor veya <i>Batıya Yolculuk</i>'u (Budist sutraları bulmak üzere bir 7. yüzyıl keşişini Hindistan'a dek izlerken, yol üzerinde onu sayısız tehlikeden kurtaran Maymun, Domuz ve Frer Sand adında Şrek'e benzer bir gulyabaninin yüz bölümden oluşan masalını) okuyabiliyorlardı.</p>

  <p>Ancak bu ışıltılı cephenin ardında her şey yolunda değildi. Kara Ölüm Batı ve Doğu çekirdeklerinde nüfusların üçte biri veya daha fazlasını alıp götürmüş ve 1350'den sonra yaklaşık bir asır boyunca defalarca baş gösteren salgınlar nüfus artışını önlemişti. Ne var ki, 1450 ile 1600 arasında, her bölgedeki aç boğazların sayısı kabaca iki katına çıktı. "Nüfus tarihte emsali görülmedik şekilde artmış durumda," diye yazmıştı bir Çinli âlim 1608'de.<a class="noteref" href="#n2" id="ref2">2</a> Uzaklardaki Fransa'da gözlemciler aynı fikirdeydi; bir atasözündeki gibi, insanlar ambardaki fareler gibi ürüyordu.<a class="noteref" href="#n3" id="ref3">3</a></p>

  <p>Korku her zaman toplumsal gelişmenin bir motoru olagelmiştir. Daha çok çocuk demek daha fazla bölünmüş tarlalar veya açıkta kalan daha çok varis demekti; bu da daima daha fazla sorun anlamına geliyordu. Çiftçiler ayrık otlarını daha sık ayıklayıp gübreleme yaptılar, akarsulara bentler kurup kuyular kazdılar veya daha çok dokuma yapıp satmaya çalıştılar. Bazıları anne babalarının asla dönüp bakmayacağı verimsiz arazilere yerleşip, tepelerdeki taşlı ve kumlu arazilerden kıt kanaat geçinmeye çalıştılar. Bazıları yoğun yerleşimli çekirdekleri terk edip vahşi, düşük nüfuslu hudut boylarına yerleştiler. Gene de, Yenidünya'nın mucizevi bitkilerini ektikleri zaman bile, pek iyi ürün elde edemedikleri anlaşılıyor.</p>

  <p>Emeğin kıt ve toprağın bol olduğu 15. yüzyıl gitgide sisli bir hatıraya dönüşmeye başladı: Biftek ve bira, domuz pirzolası ve şaraplı mutlu günlerdi o günler. 1609'da Nanjing yakınlarındaki bir kasabanın kaymakamı, o zamanlar her şeyin daha iyi olduğunu söylüyordu: "Her ailenin içinde yaşadığı bir evi, ekip biçecek toprağı, odununu keseceği ağaçlık tepeler, sebze yetiştirdiği bahçeleri vardı." Ne ki artık "on kişiden dokuzu yoksul... Tamahkârlık had safhada, et kemiğe yapışmış durumda... Heyhat!"<a class="noteref" href="#n4" id="ref4">4</a> 1550 civarında bir Alman seyyah daha da açık sözlüydü: "Geçmişte köylünün evinde farklı yemek yenirdi. O zamanlar bol bol et ve yiyecek vardı." Gelgelelim bugün "her şey gerçekten değişti... Çoğu varlıklı köylü aileleri bile neredeyse geçmişin yevmiyeli işçilerinden ve uşaklarından daha kötü durumda."<a class="noteref" href="#n5" id="ref5">5</a></p>

  <p>Dick Whittington'ı anlatan (çoğu benzer hikâye gibi 16. yüzyıla ait) İngiliz peri masalında yoksul bir oğlan ile kedisi kırsal kesimden Londra'ya gelirler ve başarıya ulaşırlar; ama gerçek dünyada, kentlere sığınan milyonlarca açın başına gelen, kızartma tavasından ateşe atlamak gibiydi. Grafik 9.2 kentsel gerçek ücretlerin (yani, enflasyon karşısında düzeltilmiş olarak, tüketicilerin temel gıdaları satın alma gücü) 1350'den sonra değiştiğini gösterir. Grafik, iktisat tarihçilerinin çok zahmetli dedektiflik çalışmalarıyla, çeşit çeşit dilde kaydedilmiş ve daha da karmaşık birimlerle ölçülmüş, döküntü haldeki kayıtların şifresini çözmekle geçirdikleri yılların ürünüdür. Avrupa arşivleri 14. yüzyıla değin gelirleri bu kesinlikte hesaplayacak kadar iyi veri sunmaya başlamazken, Çin'de bunun için 1700 sonrasını beklememiz gerekiyor. Ancak verilerdeki boşluklara ve kesişen çizgilere karşın, en azından Batılı eğilim açıktır. Temelde, Kara Ölüm'ün ertesi yüzyılında kanıtlara ulaştığımız her yerde ücretler kabaca ikiye katlanmış, sonra nüfus toparlanınca çoğu yeniden Kara Ölüm öncesi düzeyine düşmüştü. Taş blokları yüklenen ve Brunelleschi'nin katedralinin göklere erişen kubbesini 1420'lerde yükselten Floransalılar et, peynir ve zeytinyağıyla ziyafet çekiyorlardı; Michelangelo'nun Davud'unu 1504'te yerine taşıyanlar ekmekle idare ediyorlardı. Bir asır sonra torunlarının torunları ise bunu buldukları zaman bile mutlu oluyorlardı.</p>

  <div class="picture">
    <img alt="" id="uFEzP9kIgXaz8TpwQd6NfLE" src="../Images/AyrimII-46.jpg"/> 

    <p class="caption">Grafik 9.2. Zenginler ve yoksullar: Altı Batılı kent ile Pekin'de niteliksiz kent işçilerinin gerçek ücretleri, 1350-1800. Her kent ve her sektörün kendine özgü hikâyesi vardı; ama neredeyse her yerde, 1350 ile 1450 arasında kabaca iki katına çıkmasının ardından, işçilerin satın alma gücünün 1550 veya 1600'e gelindiğinde 1350 öncesi düzeylerine düştüğünü görebiliyoruz. Bu bölümün daha ilerisinde berraklaşacak nedenlerle 1600'den sonra Avrupa'nın kuzeybatısındaki kentler gitgide geri kalanlarından ayrıldılar. (Veriler Paris ve Valencia'da ancak 1450 civarında, Pekin'de ise 1750 civarında başlar ve –şaşırtıcı olmayacak şekilde– Osmanlıların kenti yağmaladığı 1453 civarında Konstantinopolis'e ait rakamlarda bir açık vardır.) Veriler Allen 2006, Şekil 2'den.</p>
  </div>

  <p>O zamana gelindiğinde açlık Avrasya'nın bir ucundan diğerine kol gezer olmuştu. Hayal kırıklığına uğratan bir hasat, alınmış kötü bir karar veya düpedüz kötü talih, yoksul aileleri çöple beslenmeye itebiliyordu (Çin'de saman ve baklagil kabukları, ağaç kabuğu ve otlar, Avrupa'da lahana artıkları, ot ve çimen). Peş peşe gelen felaketler binlerce kişiyi yiyecek bulmak için yollara dökebiliyor, en zayıfları açlıktan ölmeye mahkûm edebiliyordu. Avrupa'nın en eski halk hikâyelerinin özgün versiyonlarında (<i>Dick Whittington</i> gibi), köylü hikâye anlatıcıların altın yumurtalar ve sihirli fasulye sırıkları değil de gerçek yumurta ve fasulyelerin hayalini kurması muhtemelen bir rastlantı değildir. Peri analarından diledikleri tek şey dolu bir mideydi.</p>

  <p>Gerek Doğu gerek Batı'da orta halliler gitgide nasır tutan yürekleriyle avareleri ve dilencileri düşkünlerevine, hapishaneye sokup hudut boylarına göndermeye veya köle olarak satmaya koyuldular. Kesinlikle yüreklerin katılaşmasıydı bu; ama durumları az da olsa iyi olanların bile, görünüşe göre, kendilerine özgü, başkaları hakkında endişe edemeyecek kadar çok sorunu vardı. Zor zamanlardan olan 1545'te bir beyefendinin gözlemlediği gibi, "felakete uğrayanlara [yani en yoksullar] vergi muafiyeti tanındı", ama "varlıklılara da o kadar baskı yapıldı ki onlar da yoksullaştı."<a class="noteref" href="#n6" id="ref6">6</a> Aşağıya doğru toplumsal hareketlilik bir zamanların saygın ailelerinin çocuklarının karşısına dikilmişti.</p>

  <p>Seçkinlerin oğulları, gelenekleri hor görmeleriyle muhafazakârları dehşete sürükleyerek, bu daha zorlu dünyada servet ve iktidar yarışının yeni yollarını buldular. Bir Çinli memur dehşet içinde "nadir giysi ve şapka tarzlarının gittikçe fazla" kullanılmasına dikkati çekiyordu: "Aralarında tüccar olanlar bile var!"<a class="noteref" href="#n7" id="ref7">7</a> Daha da kötüsü, diye yazmıştı meslektaşlarından biri, vaktiyle saygın olan aileler bile</p>

  <blockquote>
    <p class="nonindent">servet ve seçkinlik için can atıyor... Suçlamalar yapmaktan zevk alıyor, kendi davaları için baskı yapmakta nüfuzlarını o kadar güçlü kullanıyorlar ki, çarpık çurpuk olan ile doğru dürüst olan arasında ayrım yapamıyorsunuz. Savurganlığa ve zarif tarza düşkünlükleriyle, beyaz ipekli kıyafetlerini yerde sürüyerek etrafta öyle bir kurumla dolaşıyorlar ki, kimin onurlu kimin alçak olduğunu söyleyemiyorsunuz.<a class="noteref" href="#n8" id="ref8">8</a></p>
  </blockquote>

  <p>Çin'de devlet memuriyeti özel bir parlama noktası haline gelmişti. Seçkin sınıfın safları gitgide şişerken, yönetim mevkilerinin sayısı artmıyordu; ayrıca öğrenimin çetrefilli kapıları da daraldıkça, zenginler servetin âlimlikten daha öne çıkmasını sağlayacak yollar buldular. Bir ilçe memuru, "yetkililer [sınavlarda] bir yer bulmayı uman yoksul âlimleri sanki kıtlık mültecileriymiş gibi kovuyorlardı," diye yakınmaktaydı.<a class="noteref" href="#n9" id="ref9">9</a></p>

  <p>Bütün bu yığının en tepesinde bulunan hükümdarlar için bile bunlar zor zamanlardı. Vergilendirilecek, askere alınacak daha çok kişi anlamına gelen artan nüfus, teoride hükümdarlar açısından olumlu bir olguydu, ama uygulamada işler bu kadar basit yürümüyordu. Köşeye sıkışan aç köylüler vergilerini ödemek yerine ayaklanabiliyor ve dik kafalı, kan davası güden soylular çoğunlukla onlarla işbirliği yapabiliyordu. (Çin'de başarısız olan devlet memuru adayları tekrar tekrar asiler olarak ortaya çıkmak gibi bir âdet edinmişti.)</p>

  <p>Sorun hükümdarlığın kendisi kadar eskiydi ve 16. yüzyıl hükümdarlarının çoğu eski çözümleri seçti: Merkezileşme ve genişleme. Japonya belki en aşırı uçtaki örnekti. Burada siyasal otoritenin 15. yüzyılda büsbütün çökmesiyle köyler, Budist tapınaklar, hatta her bir kent mahallesi kendi yönetimlerini kurarak, korunmak veya komşularını soymak için zorbalar istihdam ettiler.<a class="noteref" href="#n10" id="ref10">10</a> 16. yüzyılda nüfus artışı kaynaklara yönelik hunharca rekabeti harekete geçirdi ve oradaki çok sayıda küçük çaplı hâkimlerin arasından birkaç büyük derebeyi doğdu. İlk Portekiz tüfekleri Japonya'ya 1543'te (Portekizlerin kendisinden bir kuşak önce) ulaştı ve zaten büyük hâkimlerin daha da büyümek için yandaşlarını silahlandırabilmesi için tam zamanı olan 1560'lara gelindiğinde, Japon zanaatkârları kendilerine özgü dikkate değer misket tüfekleri yapar olmuşlardı. 1582'de tek bir şef, Toyotomi Hideyoshi, neredeyse takımadaların tamamının <i>şogun</i>'u haline geldi.</p>

  <p>Hideyoshi kavgacı hemşerileriyle silahlarını bırakmaları için konuştu; bu silahları eritip çivi ve cıvataya dönüştürüp, Özgürlük Heykeli'nin iki katı büyüklüğünde, dünyanın en büyük Buda heykelini yaptıracağını vaat etti. Bunun "insanlara yalnız bu dünyada değil, öteki yaşamlarında da faydalı bir iş" olacağını açıkladı.<a class="noteref" href="#n11" id="ref11">11</a> (Bir Hıristiyan misyoner hiç etkilenmemişti; Hideyoshi "akıl almayacak derecede becerikli ve kurnaz," diye bildirdi, "insanları Dine bağlılık gerekçesi altında silahsızlandırmayı başarıyor."<a class="noteref" href="#n12" id="ref12">12</a>)</p>

  <p>Hideyoshi'nin ruhani niyeti ne olursa olsun, halkı silahsızlandırmak, nüfus sayımı, toprak ölçümü, vergi ve askerlik yükümlülüklerinin belirlenip dağıtılması gibi görevleri inanılmaz ölçüde kolaylaştırarak devleti merkezileştirmeye doğru atılmış dev bir adımdı. 1587'ye gelindiğinde, karısına gönderdiği bir mektuba göre, Hideyoshi genişlemeyi tüm sorunlarının çözümü olarak görerek Çin'i fethetmeye karar verdi. Beş yıl sonra, en yeni tüfeklerle donanmış –belki çeyrek milyon askerden oluşan– ordusu Kore'ye çıkarma yaparak Çin'den önce orayı silip süpürdü.</p>

  <p>Genişlemenin değeri konusunda derin ayrışma içinde olan bir Çin İmparatorluğu'yla yüz yüze geldi. Ming imparatorlarından bazıları, Japonya'daki Hideyoshi gibi, imparatorluklarının cılızlaşmış maliyesini revizyondan geçirmek ve genişlemek için uğraşıyordu. Yeni nüfus ve arazi sayımları yapılmasını emrediyor, kimin ne vergi borcu olduğunun ortaya çıkarılması için uğraşıyor ve karmaşık emek haraçları ve tahıl katkılarını basit, gümüşle yapılan ödemelere çevirmeye gayret ediyordu. Gelgelelim devlet memurları ağırlıklı olarak tüm bu kargaşa ve öfkeden sakındılar. Yüzyılların geleneğinin, ahlaki emsalin yol göstericiliğinde, ideal hükümdarların sessizce (ve masrafsızca) merkezde oturması olduğuna işaret ettiler. Hükümdarlar toprak sahibi seçkin sınıfa savaş açmaz ve elbette onlardan para sızdırmazdı. Hideyoshi'nin gururu ve sevinci olan sayımlar ve arazi tahrirlerinin göz ardı edilmesi güvenliydi. Yangtze Vadisi'ndeki bir yönetici 1492'de 80 yıl önceki sakin sayısıyla aynı rakamı verse ne olurdu yani? Hanedan, diye ısrar ediyorlardı âlimler, insanlar sayılsa da sayılmasa da, nasılsa 10 bin yıl ayakta kalacaktı.</p>

  <p>Eylemci imparatorlar tam bir bürokratik bataklığa saplanmıştı. Bazen sonuçlar komik bile oluyordu; tıpkı 1517'de imparator Zhengde Moğollara karşı bir ordunun başına geçmek için üstelediğinde, Büyük Çin Seddi'nden sorumlu memur, imparatorların Pekin'de kalması gerektiği gerekçesiyle kapıları açmayı reddettiği zaman olduğu gibi. Zhengde'nin, üst düzey yöneticilerini inatçılıkları yüzünden bazılarının ölümüne yol açacak şekilde kırbaçlattırmasında olduğu üzere, kimi zaman işler daha az eğlenceli görünüyordu.</p>

  <p>Pek az imparator Zhengde'nin enerjisine sahipti; bürokratların ve toprak sahiplerinin çıkarlarıyla boy ölçüşmektense, vergi defterlerindeki gecikmelere çoğu göz yumdu. Para sıkıntısı dolayısıyla orduya maaş ödemeyi bıraktılar (1569'da harbiye nâzırının yardımcısı, defterlerde kayıtlı askerlerin sadece dörtte birini bulabildiğini itiraf ediyordu). Moğollara rüşvet vermek onlarla savaşmaktan daha ucuza geliyordu.</p>

  <p>İmparatorlar donanmaya ödeme yapmayı da bıraktılar; oysa Hongwu'nun 14. yüzyılda özel deniz ticareti teşebbüslerini yasaklamasından sonra mantar gibi çoğalmış devasa karaborsayı baskılayan tek gücün donanma olduğu kabul ediliyordu. Çinli, Japon ve Portekizli kaçakçılar en yeni yapım tüfekleri satın alıyor; kendilerini durdurmaya kalkan düşük maaşlı sahil korumacıları kolayca yenerek, işi korsanlığa döktükleri kârlı faaliyetlerini rahatça yürütüyorlardı. Sahil korumacılar gerçekten çaba gösterdiklerinden değil; ne de olsa, kaçakçılardan gelen rüşvetler başlıca gelir kaynaklarından birini oluşturuyordu.</p>

  <p>Çin sahili hunhar suçlular, yerel ileri gelenler ve şaibeli siyasetçiler arasındaki ayrımları bulandıran kara parayla, gitgide <i>The Wire</i> tarzında polisiye televizyon dizilerinden fırlamış bir hal alıyordu. Dürüst fakat naif bir vali, kuralları harfiyen izleyerek, içlerinden biri bir yargıcın amcası olmasına karşın kaçakçıları idam ettirdiği zaman, bu dersi zor yoldan alacaktı. Bazı ipler çekildi. Vali kovuldu ve imparator tutuklanması için bir emir çıkarınca intihar etti.</p>

  <p>Hükümet 1550'lerde sahilin denetimini fiilen yitirdi. Kaçakçılar korsan krallara dönüşerek 20 kentin denetimini ele geçirdiler, hatta Nanjing'deki kraliyet mezarlarını yağmalama tehdidinde bulunmaya başladılar. Sonunda, onlara baş eğdirmek, yolsuzluktan uzak olmalarının yanı sıra siyasal kavrayışa sahip koca bir memurlar takımının ortak çabasını gerektirdi. Bu dokunulmazların en ünlüsü, Qi Jiguang'ın adından mülhem "Qi'nin Ordusu" olarak tanınan, 3000 silahşörden oluşan gizli kuvvet, yerel seçkinlerden aldığı vergileri masanın altından onlara aktaran Yangzhou idarecisi tarafından finanse ediliyordu. Qi'nin Ordusu, kararlılık olduğu zaman imparatorluğun hâlâ muhalifleri ezebildiğini gösterdi ve başarısı (kısa) bir reform çağına esin verdi. Kuzeye gönderilen Qi, Büyük Çin Seddi'ne inşa ettiği kulelere eğitimli silahşörler ve yüzyıl önce Macarların Osmanlılara karşı kullanmış olduğu hareketli hisarlara benzer, arabalara yüklenmiş toplar yerleştirerek Çin Seddi'nin savunmasında devrim yaptı.<a class="noteref" href="#n13" id="ref13">13</a></p>

  <p>Çin tarihinin tartışmasız en ehil yöneticisi Baş Mabeyinci Zhang Zhuzheng 1570'lerde vergi yasasını güncelledi, gecikmiş borçları topladı ve orduyu modernleştirdi. Qi gibi parlak genç adamları destekledi ve genç imparator Wanli'nin eğitimine bizzat göz kulak oldu. Hazine yeniden dolduruldu ve ordu canlandırıldı; ama Zhang 1582'de öldüğünde bürokratlar karşı hamleye girişti. Ölümünden sonra Zhang gözden düşürüldü ve yardımcıları kovuldu. Gerçekten liyakat sahibi olan Qi, karısı tarafından bile terk edilmiş olarak yapayalnız ve beş parasız öldü.</p>

  <p>Artık sürekli olarak büyük nâzırını kaybettiğine hayıflanan imparator Wanli bütün sabrını kaybetti ve 1589'da grev yapmaya karar verdi. Bir zevk dünyasına çekilip giysilere servet harcadı; bu arada öylesine şişmanlamıştı ki, ayağa kalkmak için bile yardıma ihtiyaç duyuyordu. 25 yıl boyunca imparatorluk tahtına oturmayı reddederek nâzırlarını boş bir tahta secde etmek zorunda bıraktı. Hiçbir iş yürümedi. Ne memur alındı, ne mevcut memurların terfileri yapıldı. 1612'ye gelindiğinde imparatorluktaki makamların yarısı boştu ve mahkemelerde yıllardır süren davalar yığılmış durumdaydı.</p>

  <p>Hideyoshi'nin 1592'de kolay bir zafer beklemesine şaşmamak gerek. Ancak ister Hideyoshi'nin yaptığı hatalardan olsun, ister Kore gemicilik yenilikleri veya Çin ordusunun (özellikle Qi'nin kurduğu topçu kuvvetleri) şaşırtıcı şekilde iyi performans göstermesi sayesinde olsun, Japon taarruzu çıkmaza girdi. Bazı tarihçiler, Hideyoshi'nin 1598'de ölmemiş olması halinde Çin'i gene de fethedebileceğini düşünür; ama bu ölüm üzerine Hideyoshi'nin komutanları derhal genişleme politikasını yeniden gözden geçirmeye karar verdi. Kore'den ayrılarak, ülkelerine dönüp kendilerini birbirleriyle savaşmak gibi ciddi bir işe verdiler; böylece Wanli ile bürokratları da temelde hiçbir şey yapmamak olan ciddi işlerine geri dönme fırsatı bulabildiler.</p>

  <p>1600'den sonra Doğu çekirdeğinin büyük devletleri üstü kapalı olarak bürokratların haklı olduğunda anlaştı: Sorunlarının çözümü merkeziyetçilik ve genişleme değildi. Bozkır sınırı Çin açısından sorun olmayı sürdürürken, Avrupalı korsan/tüccarlar hâlâ Güneydoğu Asya'da ciddi bir tehdit oluşturuyordu; ama Japonya o kadar az tehditle karşılaştı ki –dünya tarihinde bir tek o bu durumdaydı– fiilen ateşli silah kullanımını topyekûn bıraktı ve hünerli tüfek yapımcıları yeniden (heyhat, pulluk değil) kılıç imal etmeye döndü. Gelgelelim Batı'da hiç kimsenin böyle bir lüksü yoktu.</p>

  <h2>İmparatorluk Tâcı</h2>

  <p class="nonindent">Doğu ve Batı çekirdekleri 16. yüzyılda bir bakıma birbirine çok benziyordu. Her birinde geleneksel çekirdeğe büyük bir imparatorluk hükmederken (Doğu'da Sarı ve Yangtze ırmak vadilerinde Ming Çin'i, Batı'da Doğu Akdeniz'de Osmanlı İmparatorluğu), ticari açıdan etkin daha küçük devletler bu imparatorlukların uç kesimlerinde gelişmekteydi (Doğu'da Japonya ve Güneydoğu Asya, Batı'da Batı Avrupa). Fakat benzerlikler burada sona eriyordu. Ming Çin'indeki didişmelerin tersine, genişlemenin sorunlarına bir çözüm olduğundan Osmanlı'nın ne padişahları ne de bürokratları bir an olsun kuşku duydular. Konstantinopolis'te nüfus 1453'teki Osmanlı yağmasından sonra 50 bine düşmüştü, ama bir kez daha büyük bir imparatorluğun başkenti haline geldiğinde çabucak toparlandı. 1600'e gelindiğinde kentte 400 bin kişi yaşıyordu ve –yüzyıllar öncesinin Roma'sı gibi– beslenmek için Akdeniz'in dört bucağının ürünlerine ihtiyaç duyuyordu. Ve antik Roma senatörleri gibi Osmanlı İmparatorluğu'nun padişahları da fethin tüm bu gıdaları temin etmenin en iyi yolu olduğuna hükmetti.</p>

  <p>Padişahlar bir ayaklarını Batı çekirdeğinde, diğerini de bozkırlarda tutarak karmaşık bir dansı icra etmeyi sürdürdüler. Bu başarılarının sırrıydı. 1527'de Sultan Süleyman, ordusunda bulunan, çoğu geleneksel göçebe tarzı aristokrat okçular olan 75 bin sipahi ve silahşor olarak eğitilen ve topçu kuvvetleriyle desteklenen 28 bin yeniçeriyle iftihar ediyordu. Atlıların hoşnut kalması için padişahlar fethedilen toprakları tımarlar olarak parselliyordu. Yeniçerileri hoş tutmak –yani maaşlarını zamanında ve tam ödemek– ise, Hideyoshi'yi çok etkileyecek kapsamlı arazi tahrirleri yaptırıp, son kuruşuna dek nakit akışını sağlamayı gerektirmekteydi.</p>

  <p>Bütün bunlar iyi yönetilmesi gereken işlerdi ve gitgide genişleyen bir bürokrasi imparatorluğun en iyi ve parlak unsurlarını çekerken, padişahlar rekabet halindeki çıkar gruplarını birbirlerine karşı kullanmakta ustalaştılar. 15. yüzyılda yeniçeriler çoğu zaman merkeziyetçi hükümeti ve kozmopolit kültürü himayeden yana oldular. 16. yüzyılda aristokrasiye, iktidarı devralmaya ve İslâmı teşvik etmeye meylettiler. Ne ki, bu akıllıca eğilimlerden bile daha önemlisi, her şeyi besleyen ve güçlendiren yağmaydı. Osmanlıların savaşmaya ve genelde kazanmaya ihtiyacı vardı.</p>

  <p>En çetin sınavları doğu cephesinden geldi. Anadolu'da Kızılbaş<a class="noteref" href="#n14" id="ref14">14</a> Şii militanların, yozlaşmış Sünni despotlar olarak gördükleri padişahlara karşı ayaklandıkları düşük düzeyli bir başkaldırıyla yıllarca uğraştılar (<a href="../Text/h0902.htm">Harita 9.2</a>); ama kanayan bu yara, Safevi şahının 1501'de kendini Ali'nin halefi olarak ilan etmesi üzerine iyiden iyiye irinlendi. Şii sorunu imparatorluğun aç, mülksüzleştirilmiş ve mazlum kesimine odaklanıyordu; bu insanların vahşi öfkesi en belalı askerleri bile dehşete düşürmekteydi: Bir çavuş asiler hakkında "her şeyi tahrip ettiler; kadın, erkek ve çocuk," demişti. "Kedileri ve tavukları bile kestiler."<a class="noteref" href="#n15" id="ref15">15</a> Türk padişahı kendi din adamlarına Şiileri zındık ilan etmeleri için baskı yaptı ve 16. yüzyıl boyunca cihada nadiren ara verildi.</p>

  <p>Daha üstün ateşli silahlar Osmanlılara avantaj sağladı ve Safevileri hiçbir zaman adamakıllı yenilgiye uğratamasalar da, bu mücadeleyi durma noktasına getirecek kadar iyi savaşmayı başardılar ve ardından 1517'de bütün ödüllerin en büyüğü olan Mısır'ı ele geçirmek üzere güneybatıya yöneldiler. Yaklaşık 900 yıl önceki Arap fetihlerinden bu yana Konstantinopolis'in aç halkı ilk kez Nil'in ekmek sepetine ulaşma imkânı bulacaktı.</p>

  <p>Fakat Asurlulardan bu yana tüm yayılmacı devletler gibi Osmanlılar da bir savaşı kazanmanın sadece bir diğerini başlatmaya yarayacağını öğreneceklerdi. Mısır-İstanbul tahıl ticaretini yeniden kurmak için, ticaret gemilerini koruyacak bir donanma inşa etmek zorundaydılar; fakat Akdeniz'in yırtıcı (Hıristiyan olduğu kadar Müslüman) korsanlarına karşı zaferleri sadece donanmalarını daha da batıya sürüklemeye yaradı. 1560'lara gelindiğinde Osmanlı bütün Kuzey Afrika sahilini hâkimiyeti altına almıştı ve Batı Avrupa donanmalarıyla savaşıyordu. Osmanlı orduları 1526'da acımasız Macarlara galip gelip krallarını ve soylularının büyük bölümünü öldürerek bir yandan Avrupa'nın derinliklerine de nüfuz ediyordu.</p>

  <p>1529'da Sultan Süleyman Viyana önlerinde karargâhını kurdu. Kenti zapt edemedi, ama kuşatma Hıristiyanların içini, Osmanlıların çok yakında bütün Avrupa'yı yalayıp yutacakları dehşetiyle doldurdu. İstanbul'a giden bir elçi, ülkesine yazdığı bir mektupta, "[büyük bir savaşın] sonuçlarının neler olabileceğini düşünmek bile tüylerimi ürpertiyor," diye yazmıştı.</p>

  <blockquote>
    <p class="nonindent">Onların elinde imparatorluklarının muazzam zenginliği, zarar görmemiş kaynakları, silahlarda deneyim ve idman, tecrübeli bir ordu, kesintisiz bir zaferler dizisi var... Bizde ise boş bir hazine, lüks alışkanlıklar, tükenmiş kaynaklar, yılgın ruhlar... ve hepsinden kötüsü de, düşman zafere, bizse yenilgiye alışkınız. Sonucun ne olacağından kuşku duyulabilir mi?<a class="noteref" href="#n16" id="ref16">16</a></p>
  </blockquote>

  <p>Fakat bazı Avrupalıların, özellikle de V. Karl'ın [Şarlken] kuşkuları vardı. Kara Ölüm'den beri Orta Avrupa'ya hâkim olmaya çalışmış birkaç zengin klandan biri olan Habsburg ailesinin reisiydi. Akıllıca evlilikler ve kayın ailesinin neredeyse yapay denilebilecek kadar uygun zamanda ölümleri sayesinde Habsburglar Tuna'dan Atlantik Okyanusu'na dek tüm tahtları ele geçirdi ve 1516'da bütün mirası –Avusturya, Almanya'nın bazı kesimleri ve bugünün Çek Cumhuriyeti, İtalya, İspanya ve günümüz Belçika ve Hollanda'sı– Karl'ın kucağına düştü. Çok sayıda tacı ona Avrupa'nın en iyi askerlerine, en zengin kentlerine ve önde gelen finansörlerine erişim imkânı sağladı; ayrıca 1518'de Almanya prensleri onu Kutsal Roma İmparatoru seçti. Avrupa'nın karmakarışık ortaçağlarından kalma bir yadigâr olan bu özgül taç hem olumlu hem olumsuz denebilecek bir nimetti; Voltaire'in 1750'lerde çok bilinen deyişiyle, Kutsal Roma İmparatorluğu "ne kutsal ne Romalı ne de imparatorluktu."<a class="noteref" href="#n17" id="ref17">17</a> Didişip duran prenslerini gütmek genelde tahtın değerinden daha fazlasına mal oluyordu; ama gene de, imparatorluk tahtına oturan kişi ilke olarak Charlemangne'ın [Charlemangne] varisiydi: Türk'e karşı harekete geçen Avrupa'da hiç de küçümsenmeyecek bir özellikti bu da.</p>

  <p>Birçok gözlemci Batı Avrupa için sadece iki seçenek öngörüyordu: Ya İslam fethi veya Türkleri durdurabilecek güce sahip tek kuvvet olan Habsburglara boyun eğme. Karl'ın başnâzırı bunu 1519'da imparatora yazdığı bir mektupta özetlemişti: "Tanrı size daima merhamet göstermiştir. Sizi Hıristiyanlığın tüm kralları ve prenslerinin üzerinde öyle bir konuma yükseltti ki, başka hiçbir hükümdar, atanız Charlemangne'dan beri böyle bir kudrete sahip olmamıştır. Sizi bir dünya hükümranlığının yoluna, Hıristiyanlığı tek bir çobanın altında birleştirme yoluna soktu."<a class="noteref" href="#n18" id="ref18">18</a></p>

  <p>İster elçi ister başnâzır haklı olsun, tek bir büyük karasal imparatorluğun egemenliğine giren Batı Avrupa, dünyanın çekirdek bölgelerinin geri kalanına daha çok benzemeye başlamıştı. Fakat çobanlık edilme fikri Hıristiyan âleminin krallarını ve prenslerini öylesine telaşlandırdı ki, bazıları Karl'ın yolunu kesmek için caydırıcı savaşlara girişti. Fransa Habsburglara karşı Osmanlılarla bir antlaşma bile yaptı ve bir Fransız-Osmanlı ortak donanması (o dönemde Karl'ın denetiminde olan) Fransız Rivyera'sını bombardımana tuttu; bunların tümü elbette Karl'ın Hıristiyanlığın çobanlığına soyunma faaliyetlerini daha da güçlendirdi.</p>

  <p>Karl ve oğlu II. Felipe uzun hükümranlıklarının<a class="noteref" href="#n19" id="ref19">19</a> çoğunu Müslümanlarla değil Hıristiyanlarla savaşarak geçirdiler; fakat Batı Avrupa'yı bir kara imparatorluğuna dönüştürmekten ziyade, mücadeleleri Avrupa'yı parçalayarak yeni yeni bölünmeler yaratırken, bir yandan da eski bölünmeleri derinleştirdi. Sözgelişi Alman keşiş Martin Luther Hıristiyan uygulamalarına ilişkin 95 itirazını 1517 yılının Cadılar Bayramı günü (31 Ekim) Wittenberg Şatosu Kilisesi'nin kapısına çivilediği zaman, yaptığı hiç de olağandışı bir şey değildi; bu teolojik tartışmaları kamuya ilan etmenin geleneksel bir yöntemiydi (ve Kara Ölüm'den bu yana Kilise'nin pek çok eleştirmenine nazaran Luther kesinlikle ılımlıydı). Fakat iyiden iyiye hararetlenmiş atmosfer onun dini protestosunu, çağdaşlarının düzenli olarak Osmanlı İmparatorluğu'nun Şii-Sünni bölünmesine benzettiği siyasal ve toplumsal bir deprem yarattı.</p>

  <p>Luther Karl'ın kendisini destekleyeceğini ummuştu; ama Karl Hıristiyan âlemine çobanlık etmenin bölünmemiş, tek bir Kilise gerektirdiğine inanıyordu. Luther'e "tek bir keşiş bütün Hıristiyanlık anlayışına karşı duruyorsa, hata kendisinde olsa gerektir," dedi. "Krallıklarım ve topraklarımla, dostlarımla, bedenimle, kanım, canım ve ruhumla, var gücümle buna saldırmaya kararlıyım."<a class="noteref" href="#n20" id="ref20">20</a> Ve böyle de yaptı; fakat tamamı Habsburglara karşı veya onlarla birlikte silaha sarılmış bir Avrupa'yla, Hıristiyan âlemindeki anlaşmazlıkları yadsımanın felaketle sonuçlanacağı ortaya çıktı. Kimi zaman ilkesel nedenlerle, kimi zaman dar avantaj anlayışıyla ve kimi zaman da sadece kafa karışıklığı yüzünden milyonlarca Hıristiyan Roma Kilisesi'nden ayrıldı. Protestanlar ve Katolikler birbirlerini öldürdü, Protestanlar diğer Protestanları öldürdü. Protestonun yorumları çoğaldıkça çoğaldı. Bazı Protestanlar Mesih'in geldiğini, özgür aşkı veya komünizmi ilan ettiler. Birçoğu kanlı, korkunç sonlara uğradı. Ve, protestoları ister şiddete dayansın ister ulvi olsun, tümü Habsburgların işini daha güç –ve daha masraflı– hale getirdi.</p>

  <p>Düşmanlarının Deccal'ın temsilcileri olduğuna inanan insanlar nadiren uzlaşmaya yanaşır; bu yüzden küçük çatışmalar büyük çatışmalara dönüştü, büyük çatışmalar bir türlü sona ermedi ve maliyetler katlanarak tırmandı. Nihayet Habsburglar açısından sonuç fiili sonucun ta kendisi oldu: Batı Avrupa'yı birleştirmenin gerektirdiği maliyetleri karşılayamadılar.</p>

  <p>Mücadelelerden yorgun düşen Karl 1555-1556'da çeşitli tahtlarından çekilerek bunları Avusturya ve Kutsal Roma İmparatorluğu'nu alan bir kuzeni ile İspanya ve diğer batı topraklarını alan Felipe arasında paylaştırdı. Bu zekice bir hamleydi. Felipe Habsburg topraklarını İspanyol toprağıyla eşanlamlı hale getirerek idareye çeki düzen verip, gerçek soruna yani paraya odaklanabilirdi.</p>

  <p>Kırk yıl boyunca Felipe Habsburg maliyesini ıslah etmek için müthiş bir çaba harcayarak adeta Herkül gibi çalıştı. Madrid dışındaki, arzusuna göre inşa ettirdiği binalarda olağanüstü saatlerini yerleştiren, fakat mülklerini ziyaret edemeyecek kadar meşgul, tuhaf bir adamdı. Fakat uyruklarını Hideyoshi kadar hevesle sayıp vergilendirmesine, gelirlerini artırmasına, Fransa ve Osmanlı İmparatorluğu'nu adamakıllı yenilgiye uğratmasına karşın, Batı Avrupa'yı birleştirecek nihai zafere asla yaklaşamadı. Vergi memurları halkı sıkıştırdıkça sorunlar arttı. Felipe'nin –ambardaki fareler gibi üreyen, açlık ile devlet arasında sıkışan ve yaptıkları katkıların halkları hakkında hiçbir şey bilmedikleri çok uzak ülkelerle didişmelere harcandığını gören– uyrukları gitgide daha çok direnmeye başladı.</p>

  <p>1560'larda Felipe Tanrı ve tamah tanrısı Mamon'u aynı tarafa çekmeyi bile başardı. Hollanda'nın genelde ağırkanlı kentli halkı, Protestanlıkları nedeniyle Habsburgların zulmüne uğradı, ağır vergilere maruz bırakıldı ve sunakları kırıp kiliselerin kutsallığını çiğnedikleri bir yakıp yıkma eylemine kalkıştılar. Varlıklı Hollanda'nın bir Kalvenci yuvasına dönüşerek elden gitmesi kabul edilemeyecek bir şeydi; dolayısıyla Felipe derhal bir ordu gönderdiyse de Hollandalılar da kendi ordularını topladılar. Felipe muharebeleri sürekli kazandıysa da savaşı bir türlü kazanamadı. Hollandalılar Habsburglara yeni vergiler ödemeye yanaşmıyordu; ama dinleri söz konusu olduğunda harcayacakları paraya sınır koymadıkları gibi, inançlarını savunmak için kaç canın gittiğine de bakmıyorlardı. 1580'lere gelindiğinde savaşın Felipe'ye maliyeti neredeyse imparatorluğunun tamamının gelirlerine denkti ve zaferi veya yenilgiyi karşılayamayacak hale geldiğinde İtalyan bankerlerden daha da fazla borç aldı. Ne askerlerine ne alacaklılarına para ödeyemez olduğu zaman iflasını ilan etti; bunu defalarca tekrarladı. Maaş alamayan orduları başkaldırdı, geçinmek için soygunlara girişti ve kredi notu çöktü. İspanya (denizde) 1639'a ve (karada) 1643'e kadar kesin olarak yenilgiye uğramadı; ama 1598'de Felipe öldüğünde, borçları gelirlerinin on katına ulaşmış imparatorluk halihazırda harap olmuş durumdaydı.</p>

  <p>Batı Avrupalı bir kara imparatorluğunun tekrar kurulma ihtimalinin doğması için 200 yıl geçmesi gerekti ve o döneme gelindiğinde diğer Batı Avrupalılar dünyayı dönüşüme uğratmaya koyulmuş bir Sanayi Devrimi'ni başlatmıştı artık. Habsburglar veya Osmanlılar 16. yüzyılda Avrupa'yı birleştirmiş olsalardı, belki de bu Sanayi Devrimi asla olmayacaktı; belki Batı Avrupa'yı birleştirmeyi başaramayan Karl ve Felipe'nin veya Batı Avrupa'yı fethetmeyi başaramayan Sultan Süleyman'ın şahsında nihayet tarihin akışını değiştiren o beceriksiz ahmakları bulmuşuzdur.</p>

  <p>Gelgelelim bir kez daha bu herhangi bir âdemoğlu için fazla ağır bir suçlama olur. Türk fethinden o kadar kaygılanmış olan Avrupalı elçi, "bunun önünde tek engel İran," diye belirtmişti, "artçı kuvvetleri üzerindeki hâkim konumuna karşı [Türk] istilacı önlem almak zorunda."<a class="noteref" href="#n21" id="ref21">21</a> İran'ı, Şiileri ve Avrupa'yı yenilgiye uğratmak kesinlikle Türklerin kapasitesinin dışındaydı. Aynı şekilde Karl ve Felipe'nin Hıristiyan âleminin çobanı haline gelmeyi başaramamalarının nedeni, çok kritik bir savaşı kaybetmeleri (aslında 1580'lere dek girdikleri hemen her savaşı kazandılar) veya sonucu belirleyecek bir kaynak yoksunluğu değil (aslında sahip oldukları talih, yetenek ve itibardan daha çok kaynakları vardı), Türkleri, mezhepçi Hıristiyanları ve Batı Avrupa'nın diğer devletlerini yenmenin örgütlenmelerini ve zenginliklerini aşan bir iş olmasıydı. Ve eğer Habsburglar sahip oldukları onca avantajla Batı Avrupa'yı birleştirmeyi başaramadılarsa bunu kimse yapamazdı. Batı Avrupa, Osmanlı'dan Çin'e uzanan imparatorluklar grubundan ayrı kalmaya yazgılıydı.</p>

  <h2>Zorlu Tavan</h2>

  <p class="nonindent">İmparatorluğun bu deneyimlerinin çeşitliliğine karşın toplumsal gelişme her iki çekirdekte de yükselmeye devam etti ve Hideyoshi ve Felipe'nin öldükleri 1598 yılından sonraki 20-30 yılda, gelişme paradoksunun bir kez daha iş başında olduğunun her türlü işareti vardı. Geçmişte onca sık görüldüğü gibi, büyüyen krize hava koşulları da katkıda bulundu. 1300'den beri serinken şimdi daha da soğumaya yüz tutmuştu. Bazı iklimbilimciler bu durumun sorumlusu olarak 1600'de Peru'daki bir yanardağ patlamasını gösterirler; diğerleri daha zayıf bir güneş lekesi etkinliğine bağlar. Fakat çoğunluğu 1645-1715 yılları arasının Eskidünya'nın büyük bölümünde gerçekten soğuk geçtiğinde birleşir. Londra'dan Guangdong'a kadar günlük yazarları ve memurlar kardan, buzdan ve soğuk geçen yazlardan yakınırlar.</p>

  <p>Üşüyen kent halkı ile toprağa susamış çiftçiler, 17. yüzyılı, ister ormanlar, sulak alanlar, yaban yaşamı isterse sömürgeleştirilen halklar olsun, bütün savunmasız canlılar için bir felakete dönüştürmek üzere elbirliği ettiler. Vicdan, hükümetleri bazen bütün bu kurbanları savunacak yasalar yapma yönünde dürttüyse de, çekirdeklerin sınırlarını sürekli dışa doğru iteleyen sömürgeciler bunu nadiren umursadılar. Çin'de kulübelerde yaşayan insanlar dağları ve ormanları istila edip kırılgan ekolojileri yerelması ve mısır ekerek tahrip ettiler. Miao gibi yerli grupları açlık sınırına dayandılar; ama Miao isyan ettiği zaman Çin devleti tepelerine binmek için ordu gönderdi. Kuzey Japonya'nın Ainu, İngiltere'nin en eski sömürgesindeki İrlandalı ve Kuzey Amerika'nın doğu yerlileri, hepsi aynı yürek burkucu hikâyeleri anlatabilirdi.</p>

  <p>Sömürgeciler, çekirdekler kendi kaynaklarını tüketmeye başladığı için ortaya çıktı. Bir Çinli memur "toprağın her metresinden veya karışından cüzi de olsa bir gelir elde edilecek," diye üsteliyordu ve Avrasya'nın her iki ucunda hükümetler çalılık ve sulak alanları otlaklara ve ekilebilir topraklara çevirmek için uzmanlarla çalışmaya başlamıştı.<a class="noteref" href="#n22" id="ref22">22</a> Bir başka Çinli memur 1620'lerde gerekçesini şöyle açıklamıştı:</p>

  <blockquote>
    <p class="nonindent">Sazlıkların ve çayırların sakinlerinin önemsiz kârını durdurun! ...bazı tembel insanlar, uzun vadeli geleceğe dair kaygıları olmaksızın, kamışların önemsiz kârının peşine düşüyor ve tahıl yetiştirmenin muazzam değerini reddediyor. Kendileri arazi ıslahını yapmadıkları gibi, bunu yapanlardan da nefret ediyorlar... pazar yerleri her gün biraz daha tenhalaşıyor, devletin gelirleri her zamanki kotalarının altında kalıyor. Bu koşullar altında bunlara nasıl izin verebiliriz?<a class="noteref" href="#n23" id="ref23">23</a></p>
  </blockquote>

  <p>Hollandalı ve İngiliz girişimciler de sulak arazilerin üstüne aynı coşkuyla atıldılar. Devletin finanse ettiği devasa drenaj projeleri çok büyük miktarda verimli toprağı ortaya çıkardı, ama oralarda yaşayan insanlar bu faaliyete mahkemede ve sokaklarda direndiler. Çoğunlukla anonim olan protestoları yürek sızlatıcıydı:</p>

  <div class="poem">
    <p>Sakının büyük tasarımdan, [drenajcıların] şimdi kazmakla meşgul olduğu,</p>

    <p>Acaba bedenlerimizi güçten düşürür, kuzgunlarla solucanların avı mı yapar;</p>

    <p>Çünkü niyetleri bütün sazlıkları kurutmak, suları yok etmek;</p>

    <p>Her şey kurusun, bizler de ölelim, Essex buzağıları çayır istedi diye</p>

    <p>Kuşların kanatları var, başka ülkelere uçmaya,</p>

    <p>Ama yok bizim kanatlarımız uçmaya;</p>

    <p>Bırakmamız gerekiyor yurdumuzu boynuzlu hayvanlarla sığırlara</p>

    <p>Ancak çarpışarak onları sürüp atmamız dışında.<a class="noteref" href="#n24" id="ref24">24</a></p>
  </div>

  <p>İstilacı insanoğlu, kendisi kadar istilacı bitkiler ve hayvanları da beraberinde getirip, yerli türleri yerlerinden etti veya türünü yeryüzünden silecek kadar avladı, yaşam alanlarını sabanla sürüp ormanları keserek tarlaya dönüştürdü. Bir âlim 1660'larda Japonya'nın dağlarının beşte dördünün ormansızlaştırıldığından yakınıyordu. 1550 civarında İngiltere ve İskoçya'nın sadece %10'u hâlâ ormanlıktı ve 1750'lere gelindiğinde bu ağaçların yarıdan da fazlası gitmişti. Bunun tersine, İrlanda 1600'de hâlâ %12 oranında ormanlıktı, ama sömürgeciler 1700'e kadar bu ağaçların altıda beşini yok edecekti.</p>

  <p>Büyük kentler civarında odun fiyatı aşırı derecede arttı ve insanlar başka alternatiflere yöneldi. Edo yakınında Japon tuz ve şeker üreticileri, çömlekçiler ve nihayet ev sahipleri kömür yakmaya başladılar; yapabilen Avrupalılar da odun kömürü yerine turba ve kömür yaktılar. Tıpkı 500 yıl önce Kaifenglilerin yaptığı gibi, Londralılar odun fiyatları yükseldikçe fosil yakıtlara sarıldı. Başkent dışındaki İngiliz hanelerinin çoğu hâlâ odun bulabiliyordu, ama 1550'ye gelindiğinde ortalama Londralı yılda çeyrek ton kömür yakmaya başlamıştı bile. 1610'a kadar bu miktar üç katına çıktı ve 1650'ye gelindiğinde Britanya yakıt enerjisinin yarısından çoğu kömürden geliyordu. "Londra kömür isine öyle bir sarılıp sarmalandı ki," diye yakınıyordu bir Londralı 1659'da, "yeryüzünde cehenneme benzer bir yer varsa, işte sisli bir gündeki bu yanardağda olur ancak."<a class="noteref" href="#n25" id="ref25">25</a></p>

  <p>Ne yazık ki yanılıyordu, zira diğer Avrasyalılar kendilerine daha da beter cehennemler yaratmakla meşguldüler. İklim değişimi mahşerin dizginlerinden boşanan ilk atlısıydı yalnızca; rejimler stres altında parçalanmaya yüz tutarken, kaynaklar üzerinde artan baskılar da devletlerin çökmesini başlattı. Hükümdarlar tasarrufa gittikçe memurlarını ve askerlerini yabancılaştırdılar; vergi verenleri daha fazla sıkıştırdıkça da tüccarlarını ve çiftçilerini kendilerinden gitgide soğuttular. Yoksulların şiddete dayalı protestoları devletlerin icadından beri bir gerçek olagelmişti, ama şimdi mülksüzleşen seçkin sınıf, müflis tüccarlar, maaşlarını alamayan askerler ve başarısız memurların hepsinin katılmasıyla bu ayaklanmalar daha da şiddetlenmekteydi.</p>

  <p>Zamanlar gitgide kötüleştikçe, Batılı hükümdarlar kendilerinin Tanrı'nın iradesini temsil ettiklerini daha da ısrarla savunarak ayaklanmanın maliyetini yükseltmeyi denediler. Osmanlı padişahları din âlimlerine daha fazla yaranmaya çalıştılar ve Batı Avrupalı entelektüeller "mutlakıyet" kuramları geliştirdiler. Onlara göre kralların yetkesinin tek kaynağı Tanrı'nın inayetiydi ve ne parlamentolar ne kilise adamları ne de halkın iradesi onu kısıtlayabilirdi. Fransızcada çok yerleşik bir deyimdeki gibi, "un roi, une foi, un loi": Tek kral, tek din, tek hukuk. Paketle gelen bu anlaşmanın herhangi bir kısmına meydan okumak, iyi ve saf olan her şeye meydan okumak anlamına geliyordu.</p>

  <p>Ancak çok sayıda hoşnutsuz uyruk tam da bunu yapmaya hazırdı. 1622'de Osmanlı padişahı ve halife olarak hem Muhammed'in halefi hem Tanrı'nın yeryüzündeki temsilcisi olan II. Osman, kendisine gitgide pahalıya patlayan yeniçerileri kısıtlamaya çalıştı; verdikleri karşılık, onu sarayından sürüyerek çıkarıp boğmak ve ilahi bedenini keserek sakatlamak oldu. Osman'ın kardeşi muhafazakâr din adamlarıyla ittifak kurmak yoluyla durumu kurtarmaya çalıştı; onları memnun etmek için kahveyi yasaklayıp, tütün içenlere idam cezası bile getirdi; ancak 1640'larda padişahın meşruiyeti büsbütün çöktü. 1648'de artık din adamlarıyla ittifak kurmuş olan yeniçeriler Deli İbrahim'i idam ettiler (belki de geç kalarak; ne de olsa, lakabını tümüyle hak ediyordu) ve 50 yıl sürecek iç savaşlar patlak verdi.</p>

  <p>1640'lar neredeyse her yerde hükümdarlıklar açısından bir kâbustu. Mutlakıyetçilik karşıtı isyanlar Fransa'yı felç etti ve İngiltere'de Parlamento saldırgan kralıyla savaşa gidip onun kafasını kesti. Bu şişedeki cini serbest bıraktı; eğer Tanrı gibi bir kral yargılanıp idam edilebiliyorsa neler yapılmazdı ki? Belki antik Atina'dan beri ilk kez demokratik düşünceler fokurdamaya başlamıştı. Parlamento'nun yeni model ordusunda bir albay "İngiltere'de en yoksulun bile en zengin gibi yaşam sürmeye hakkı vardır," diye ileri sürmüştü, "her insan öncelikle kendi onayıyla tabi olacağı bir hükümetin hâkimiyeti altında yaşamalıdır."<a class="noteref" href="#n26" id="ref26">26</a></p>

  <p>Bunlar 17. yüzyıl için bayağı ağır konulardı, ama İngiliz radikalleri arasındaki hizipler daha da ileri gittiler. Kendilerine Leveller (Eşitleyiciler) adını veren bir hizip tüm toplumsal ayrımları reddediyordu. "Hiç kimse dünyaya sırtında bir eyerle gelmez," diyorlardı, "onun sırtına binmek için çizmeleri ve mahmuzlarıyla da doğmaz."<a class="noteref" href="#n27" id="ref27">27</a> Hiyerarşi doğal olmadığına göre, o zaman mülkiyetin de doğal olmadığı muhakkaktı. Kralın infazının üzerinden bir yıl geçmeden, kendilerine Gerçek Eşitleyiciler diyen bir grup dağılmış ve on komün kurmuşlardı. Bir diğer hizip olan Ranters (Bağırganlar) Tanrı'yı "o kudretli Eşitleyici" diye adlandırarak kesintisiz devrim vaaz etti: "Devirin, devirin, devirin... Her şeyi ortak yapın, yoksa Tanrı'nın gazabı sahip olduğunuz her şeyi çürütüp yok edecektir."<a class="noteref" href="#n28" id="ref28">28</a></p>

  <p>Eşitleyicilik, zamanı gelmiş bir fikirdi. Sözgelişi 1644 tarihli bir rapora göre Eşitleyiciler,</p>

  <blockquote>
    <p class="nonindent">çapalarını keskinleştirip kılıç yaptılar ve kendilerine "Eşitleyici Krallar" unvanını verip efendiler ile serfler, unvanlı ve adi, zengin ve yoksul arasındaki ayrımları eşitlemekte olduklarını ilan ettiler. Kiracılar efendilerinin en iyi giysilerine el koydular... efendilerine önlerinde diz çöküp kupalarına şarap doldurmalarını emrettiler. Yanaklarına şamarı yapıştırarak onlara dediler ki: "Biz hepimiz eşit insanlarız. Hangi hakla bize serf diyorsun ki?"<a class="noteref" href="#n29" id="ref29">29</a></p>
  </blockquote>

  <p>Gelgelelim bu eşitleyici diktatörler İngiliz değillerdi; aslına bakılırsa Çin'in doğu kıyısını yakıp yıkmakla meşguldüler. Hem Doğu'da hem Batı'da, daha önce ele alınan –1490'larda Çin'de Wang Yangming'in Zhou Xi düşüncesine ve 1510'larda Martin Luther'in Katolikliğe karşı kalkışması gibi– yerleşik hiyerarşiye karşı radikal kalkışmalar devletin çöküşüyle birleştiğinde, insanın eşitliği hakkında yeni fikirler doğurmaktaydı. Ne ki, göreceğimiz üzere, bu fikirlerin yazgıları 18. yüzyılda çok farklı olacaktı.</p>

  <p>Çin'de Ming hanedanı iflas ve hizipçilik yüzünden felç oldu ve kıtlık –mahşerin atlılarından üçüncüsü– 1628'de gemi azıya aldığında, imparatorlar cennetin vekâletini kaybetmiş gibi görünmeye başladı. Asiler gitgide hiçbir eylemin aşırıya kaçmadığını hisseder oldular. Ülke 1630'larda zorba komutanların etki alanına bölündü; 1644'te Pekin düştü. Son Ming imparatoru sarayının arka tarafındaki bir ağaca kendini astı. Cübbesine "ben, zayıf ve erdemden yana küçük kişi, Cennet'e karşı suç işledim," diye yazmıştı. "Atalarıma karşı duyduğum utançla ölüyorum. İmparatorluk serpuşumu çıkarıp saçlarımla yüzümü örtüyorum ve bedenimi parçalama işini asilere bırakıyorum. Bir tek halkıma zarar vermesinler."<a class="noteref" href="#n30" id="ref30">30</a></p>

  <p>Son sözlerini boşa harcıyordu. Zorba komutanların bu şişirilmiş ordulara para ödeyecek imkânları Avrupa'daki krallar, Osmanlı padişahları veya bizzat Ming imparatorundan daha fazla değildi; bu yüzden sivillerden para sızdırsınlar diye adamlarının dizginlerini saldılar. Ordular savaş başladığından beri masumlardan çalıp yağmalamıştı ve muhtemelen vahşetin her türünü daha baştan denemişlerdi; sonraki dehşet çağları boyunca bu eylemleri yankılanan karşı sürümler halinde tekrar ettiler. Ancak Avrasya'nın dört bucağında öfkeli, açgözlü ve korkmuş askerler 17. yüzyıl vahşetinde zulmün yeni yöntemlerini keşfetmişe benziyorlar. Kaynaklarımız işkence, kitlesel idamlar ve çete tecavüzleri örnekleriyle dolup taşar. Pekin düştüğü zaman</p>

  <blockquote>
    <p class="nonindent">siviller ellerinde kalmış olabilecek son gümüşleri de söküp almak amacıyla hunharca dövüldüler. Bazıları parmakları veya uzuvları üç dört kez ezilmek suretiyle işkencelere uğradı. Ve bazılarının diğerlerini ele vermesiyle, halka ait binlerce hane etkilendi... insanlar yaşam isteklerini yitirmeye başladı.<a class="noteref" href="#n31" id="ref31">31</a></p>
  </blockquote>

  <p>Devletin çöküşünün dizginlerinden boşalttığı şiddetin Batı'daki etkisi daha da ağır oldu. Avrupa'nın din savaşları Almanya'da 1618 ile 1648 arasında korkunç bir doruğa ulaştı. Hıristiyanlığın dört bir köşesinden devasa ordular geldi; maaş alıyorlarsa bile düzensiz ödeme yapılan bu askerler bulabildikleri her şeye el koyarak yaşamlarını sürdürdüler. Bugüne ulaşan kaynaklar büyük zulüm ve acımasızlıklarla doludur. 1637'de Kutsal Roma İmparatoru'nun ordusunun yolu üzerinde bulunacak kadar talihsiz küçük Beelitz kasabası buna iyi (veya kötü) bir örnek oluşturur. Bir gümrük memurunun yazdığına göre, yerliler toparlandıktan sonra,</p>

  <blockquote>
    <p class="nonindent">soyguncular ve katiller bir tahta parçasını alıp biçarelerin boğazına sokuyor, karıştırıyor ve su döküyor, suya kum hatta insan dışkısı ekliyorlardı ve kısa süre sonra ölen David Örtel adında bir Beelitz yurttaşının durumunun da gösterdiği üzere, halka para uğruna dayanılmaz işkenceler yaptılar.<a class="noteref" href="#n32" id="ref32">32</a></p>
  </blockquote>

  <p>Başka bir asker çetesi bir Beelitzliyi, talihsiz adam sakladığı paraların yerini söyleyene dek ateşin üzerinde tutup adeta kızarttılar; ama yoldaşlarının onu ateşte kızartarak paralarını sızdırdıklarını öğrenen bir başka çete tarafından yeniden ateşe sürüklenip, "ölümüne yol açacak kadar uzun süre" böyle tutulan talihsiz adamın yüzü "boğazlanmış bir kaz gibi soyulup düştü."<a class="noteref" href="#n33" id="ref33">33</a></p>

  <p>Tarihçiler uzun zaman bu tip hikâyelerin gerçek olamayacak kadar korkunç, birer din propagandasından ibaret olduğunu düşünüyordu, ama yakın geçmişte yapılan araştırma tersini düşündürüyor. 2 milyonu aşkın insan vahşice öldürüldü (20. yüzyıl savaşlarına dek bu sayıların eşi benzeri olmayacaktı) ve belki bunun on katı kadarı da, orduların peşi sıra gelen kıtlık ve hastalıktan –mahşerin üçüncü ve dördüncü atlıları– hayatını kaybetti. Gerek Çin gerek Orta Avrupa'da nüfusun üçte biri, Kara Ölüm kadar korkunç olan bu insan yapımı afetlerde can verdi.</p>

  <p>Azgınlaşmış yeni biçimlerle dönen veba da kendi rolünü oynadı. Daniel Defoe'nun olaylardan 50 yıl sonra romanlaştırdığı <i>Journal of the Plague Year</i> ("Veba Yılı Günlüğü") 1665'te Londra'yı kasıp kavuran rivayetleri, panik ve acıları canlı bir şekilde betimler ve Çinli hekimlerin raporları da neredeyse bu kadar canlıdır. Bunlardan biri 1642'de Yangtze Deltası'nda "bazen herkesin boyun bezeleri, bazen de kafası ve yüzü şişiyor," diye kaydetmişti, veya "bazen de herkes ishal ve aralıklı ateşten yakınıyor. Veya kramplar, irinli kesecikler veya kurdeşen veya kaşıntılı kabuklar veya çıbanlardan mustarip."<a class="noteref" href="#n34" id="ref34">34</a></p>

  <p>Mahşerin beş atlısından dördü dörtnala koşturuyordu; ama gene de, Grafik 9.1'in gösterdiği gibi, 17. yüzyılda çöküş olmadı. Toplumsal gelişme tırmanışını sürdürerek, Doğu'da 1710'da (endeksin doğruluğuna bağlı olarak artı/eksi 25 yıl) ve Batı'da 1723'te Roma ve Song puanlarının doruğunu oluşturan (yine yaklaşık) 43 puanı geçti. 1800'e gelindiğinde gerek Doğu gerek Batı 50 puana yaklaşıyordu. O zaman sormamız gereken soru şu: Neden gelişme tarihsel eğilime karşı geldi?</p>

  <h2>Bozkırların Kapanışı</h2>

  <p class="nonindent"><i>Nerchinsk, 22 Ağustos 1689.</i> Sibirya'nın kısa yazları garip bir şekilde güzel olabilir. Her yıl buzlar çözüldükçe, yumuşak tepeleri filizlenen çimenlerle yeşile bürünür; kırmızı, sarı ve mavi yaban çiçekleri ve kelebeklerle bezenir. Fakat o yaz durum farklıydı: Şilka Irmağı kıyıları boyunca (<a href="../Text/h0903.htm">Harita 9.3</a>), bir çadır kent belirmişti ve şartlarını Latince sunmak üzere Hıristiyan misyonerleri kullanan yüzlerce Çinli müzakereci, ortak bir sınır belirlemek amacıyla kır saçlı Ruslarla birlikte oturuyordu.<a class="noteref" href="#n35" id="ref35">35</a></p>

  <p>Ruslar yurtlarından çok uzaktaydı. Daha 1500 gibi yakın bir geçmişte Moskova, Avrupa'nın vahşi doğusunda, bozkırlardan akın yapan Moğollar ile Polonya, Almanya ve Litvanya'dan sıkıştıran şövalyeler arasında bir yurt kurmaya çalışan çok sayıdaki beylikten biriydi. Eşkıyaları andıran, okuma yazma bilmez prensleri, kendilerine çar (<i>caesar</i>) diyerek Bizans hatta Roma'nın devamı olma iddialarında bulunuyorlardı; ama Avrupa tarzı krallar mı, yoksa Moğol tarzı hanlar mı olmak istedikleri konusunda çoğu zaman kararsız gibi görünüyorlardı. 1550'lerde Korkunç Ivan'ın, Rus hükümdarlarının rahatsız edici ölçütlerine göre bile sadistçe hükümranlığına değin Moskova'nın pek esamisi okunmuyordu. Ama Ivan çabucak arayı kapattı. Tüfekli maceracılar Ural Dağları'nı aşıp 1598'de yerel Moğol hanını yenilgiye uğratarak Sibirya yolunu açtılar.</p>

  <p>Bugün en çok Soljenitsin'in <i>gulag</i>'dan yazdığı hikâyelerin buz tutmuş ortamından tanınan Sibirya, o dönemde Rusların gözüne kendilerini zengin edecek bir yer gibi görünüyordu. Kürk sıtmasına tutulmuşlardı: Çok uzun zaman önce kendi zerdeva, samur ve erminlerini yok olma noktasına dek avlamış olan Avrupa, şimdi paltoları için onlara bol para ödeyebilirdi. Kırk yıl içinde, bu kârlı pazarı beslemek üzere tundralarda birbiriyle yarışan Rus kürkçüleri Büyük Okyanus sahillerine dek gelmişlerdi bile. Sibirya'nın donmuş ormanlarının ucundan çitlerle çevrilmiş ince bir hattan çıkarak, ya mink tuzakları kuruyor veya yerel Taş Çağı avcılarının kürklerini ele geçiriyorlardı. Bu bomboş araziler Süleyman veya Hideyoshi'nin ölçütlerine göre bir imparatorluk sayılamasa bile, kürke konulan vergiler birden çok çarı felaketlerden kurtaracaktı.</p>

  <p>Rus tuzakçılar ve Çinli askerler çok geçmeden Amur Irmağı boyunda karşı karşıya geldiler, ama 1680'lere gelindiğinde her iki taraf da artık müzakereye hazırdı. İki taraf da karşı tarafın, kötü tavsiyeler alan kendilerinden önceki onca hükümdar gibi, Moğolları ittifaka davet edeceğinden ve mahşerin beşinci atlısı olan bozkır göçünü başlatacağından korkuyordu. Böylece Nerchinsk'e geldiler.</p>

  <p>O Sibirya yazında vardıkları anlaşma dünya tarihindeki en büyük değişimlerden birini formüle etti. 2000 yıldır bozkırlar genellikle büyük tarım imparatorluklarının denetimi dışında bir Doğu-Batı anayolu olagelmişti. Göçmenler, mikroplar, fikirler ve icatlar o anayol üzerinde hızla gidip gelerek, gelişme ve çöküşün bağlantılı ritminde Doğu ile Batı'yı bir araya getirmişti. Nadir koşullar altında ve büyük maliyetlerle, Pers kralı Dareios, Han imparatoru Wudi veya Tang imparatoru Taizong gibi fatih hükümdarlar bozkırlara kendi iradelerini hâkim kılmışlardı, ama bunlar istisnai durumlar olmuştu. Kural ise, tarımsal imparatorlukların göçebelerin istediği her şeyi ödeyip en iyi sonucu ummasıydı.</p>

  <p>Silahlar bütün bunları değiştirdi. Göçebeler düzenli olarak ateşli silah kullanıyordu (1288'e ait bilinen en eski top Mançurya'daki bir göçebe yurtta bulundu<a class="noteref" href="#n36" id="ref36">36</a>) ve muhtemelen topları Çin'den Batı'ya getirenler Moğollar oldu. Fakat toplar geliştirildikçe (daha uzağa ve daha hızlı ateşlenir oldukça) ve imparatorlar daha örgütlü hale geldikçe, on binlerce piyade toplayabilecek durumdaki komutanlar askerlerini misket tüfekleri ve toplarla silahlandırarak, onları göçebe süvarilerini yenilgiye uğratacak şekilde yaylım ateşine tutmaları için eğitmeye başladılar. 1500 civarında, bozkırlardan gelen atlı okçular hâlâ tarım krallıklarının piyadesini düzenli olarak yenilgiye uğratıyorlardı. 1600'e kadar bunu zaman zaman yapmaya devam ettiler. Ama 1700'e gelindiğinde bu neredeyse artık hiç görülmez oldu.</p>

  <p>Bu konuda Ruslar başı çekti. 1550'lerde Korkunç Ivan'ın topçusu Volga Havzası'ndaki zayıf Moğol hanlıklarını silip süpürdü ve sonraki asır boyunca Ruslar, Türkler ve Lehler sürekli olarak kuru Ukrayna bozkırlarını garnizonlar, hendekler ve tabyalarla çevirdiler. Misket tüfekleriyle silahlandırılmış köylüler ilkin göçebelerin hareketlerini engellediler, ardından onları büsbütün yok ettiler ve Nerchinsk'te Rusya ve Çin hiç kimsenin –mülteciler, tüccarlar, asker kaçakları ve her şeyden önemlisi de göçebelerden hiçbirinin– kendi izinleri olmaksızın bozkırlarda hareket edemeyeceği konusunda anlaştı. Artık hepsi tarımsal imparatorlukların uyrukları olmuşlardı.</p>

  <p>İç Asyalıların 1644'teki son narası işlerin ne denli değişmiş olduğunu ortaya koyar. Çin'in Ming hanedanı o yıl bir zorba hükümdarın Pekin'i almasıyla çöktü ve iç savaş denetlenemeyecek şekilde tırmanırken, eski bir Ming generali, –Mançurya'nın yarı göçebe halkı– Mançuları Çin Seddi'ni geçmeye davet etmenin sayısız musibetten daha iyi olduğuna karar verdi. Çinli liderlerin, genellikle felaket getiren sonuçlarına karşın, İç Asyalıları imparatorluğun iç savaşlarına dahil etmeye yönelik uzun bir geleneği vardı. Fakat önceki istilacıların tersine Mançular bir göçebe süvari gücü olarak değil, Portekizlilerden kopya edilerek yapılmış misket tüfekleri ve toplar kullanan çok sayıda piyadeye dayalı, Çin'inkinden ayırt edilemez bir orduyla geldiler.</p>

  <p>Mançular Pekin'i hiç direniş görmeksizin aldılar, kendilerini yeni Qing hanedanı ilan ettiler ve ardından iktidarlarını pekiştirmek için 40 yıl savaştılar. Bu mücadeleler de daha önceki bozkır istilalarının ertesinde yaşananlardan farklıydı. Bu uzun mücadele, dışarıdan daha fazla göçebenin gelmesi için sel kapaklarını açmaktan çok, sadece İç Asya'ya geri püskürtme gücüne sahip bir Qing ordusu oluşturdu. 1697'de Qing Moğolistan'ın derinliklerinde büyük bir göçebe kuvveti yok etti ve 1720'de Çin gücünü tarihte ilk kez dağlık Tibet'e genişletti. 1750'lerde, toplarını, barutlarını ellerinden almak ve günümüz Kırgızistan'ının sınırlarını kapatıp orada son direnişlerini de kırmak yoluyla göçebe sorununa temelli son verdi.</p>

  <p>17. ve 18. yüzyıllarda tarımsal imparatorluklar –hepsinden çok da Romanov Rusya'sı ile Qing Çin'i– mahşerin atlılarından birini etkili biçimde öldürmüştü. Bu nedenle, toplumsal gelişmenin zorlu tavana yaptığı baskı, 2. ve 12. yüzyıllarda yaptığı gibi, bozkırdan göç dalgalarını tetiklemedi; gene bu nedenle, öyle görünüyor ki, devletin çöküşü, kıtlık, hastalık ve iklim değişiminin bileşik ağırlığı bile çekirdekleri çöküşe sürüklemeye yetmedi. Bozkır anayolu kapanmıştı ve onunla birlikte Eskidünya tarihinin bütünlük içeren bir bölümü de bitmişti.</p>

  <p>Göçebeler açısından bu tam anlamıyla felaketti. Savaşlardan sağ çıkanlar gitgide buralarda kısılıp kaldılar. Yaşam biçimlerinin temelini oluşturan hareket serbestisi uzaklardaki imparatorların kaprislerine bağlı kalır oldu. 18. yüzyıldan itibaren, bir zamanların mağrur bozkır cengâverleri gitgide itaatsiz köylüleri hizaya getirmekte kullanılan kiralık güçlere, Kazaklar gibi katillere dönüştüler.</p>

  <p>Gelgelelim imparatorluklar açısından bozkır anayolunun kapanışı tam bir zafer oldu. Onca zamandır tehlikenin kaynağı olan İç Asya artık bir sınıra dönüşmüştü. Göçebe akınları geriledikçe, 1-2 milyon Rus ve 5-10 milyon Çinli kalabalık çekirdeklerden bozkır hududunun uçlarındaki yeni topraklara kaydılar. Oraya gittikten sonra, buralarda hayatta kalabilecek kadar güçlü olanlar araziyi çiftçilik, madencilik ve kerestecilik için kullanılır hale getirerek imparatorlukların merkezi topraklarına hammadde ve vergiler göndermeye koyuldular. Bozkır anayolunun kapanışı sadece çöküşü önlemekle kalmadı, aynı zamanda binlerce yıldır toplumsal gelişmeyi 40'lı puanların başında tutan zorlu tavanı çatlatarak bir bozkır bolluğu da yarattı.</p>

  <h2>Okyanusların Açılışı</h2>

  <p class="nonindent">Ruslar ve Çinliler eski bozkır anayolunu kapatırken, Batı Avrupalılar da tarihi daha da çarpıcı bir değişime uğratacak yeni bir okyanus anayolunu açmakla meşguldüler.</p>

  <p>Batı Avrupalıların Atlantik Okyanusu'nu ilk kez aşıp Hint Okyanusu'na girmelerinden sonraki bir asır boyunca, kıyı imparatorlukları artık alışılmış hale gelmişti. Venedikliler 13. yüzyıldan beri yararlandıkları Hint Okyanusu ticaretiyle zenginleşmişlerdi; Portekizli denizciler ise Osmanlı İmparatorluğu'nun sularından geçmek için pazarlık etmek yerine Afrika'nın güney ucundan yelken açmak yoluyla aynı şeyi daha ucuz ve hızlı bir şekilde yaptılar. Amerika kıtasında İspanyollar tümüyle Yenidünya'ya girmişlerdi, ama burada yaptıkları tastamam Rusların daha sonraları Sibirya'da yaptıklarına benziyordu.</p>

  <p>Gerek İspanyollar gerek Ruslar elden gelen her şeyi dışarıya ihale ediyorlardı. Korkunç Ivan Uralların doğusundaki her şeyin tekelini kazancın belli bir hissesi karşılığında Stroganov ailesine vermişti; İspanya'nın kralları ise Habsburglar %20'sini almak şartıyla, Amerika kıtasında bulabildikleri her şeyi elde tutma hakkını, dileyen herkese verdiler. Gerek Sibirya gerek Amerika'da küçük haydut çeteleri etrafa yayılarak, haritalanmamış toprakların akıl almaz genişliklerinin çeşitli yerlerine, masraflarını kendilerinin karşıladığı karargâhlar kurdular ve memleketlerine sürekli mektup yollayarak daha çok para ve daha çok Avrupalı kadın istediler.</p>

  <p>Rusları kürk sıtması tutmuştu. İspanyollar da altın ateşiyle yanıyordu. Cortés 1521'de Tenochtitlán'ı yağmalayarak İspanya'yı bu yola sokmuştu ve Francisco Pizarro bu yoldaki ilerleyişlerini daha da hızlandırdı. 1533'te İnka kralı Atahualpa'yı kaçırdı ve fidye olarak uyruklarından yaklaşık 7 m uzunluğunda, 5 m genişliğinde ve 3 m yüksekliğinde bir odayı hazineyle doldurmalarını istedi. Pizarro, And uygarlığının sanatsal ihtişamından topladıkları ürünleri eriterek külçe altına dönüştürdü (6.087 kg altın ve 11.793 kg gümüş) ve ardından Atahualpa'yı gene de boğdurdu.</p>

  <p>1535'e gelindiğinde görece kolay yağmalar tükendi, ama her köşesinde hazinelerin yattığı bir diyarın Altın Kralını anlatan El Dorado düşleri peşindeki caniler gelmeye devam etti. Bir kronik yazarı, "her gün altın ve gümüşle Peru yerlilerinin zenginliklerinden başka bir şey geçmiyor akıllarından," diye esef ediyordu. "Altın ve gümüş hırsıyla akıllarını kaçırmışlar, gözleri dönmüş, çaresizlik içindeki çılgınlara dönmüşler."<a class="noteref" href="#n37" id="ref37">37</a></p>

  <p>Bu delilik 1555'te gümüş madenciliğinde ileri tekniklerin ansızın Yenidünya madenciliğini gayet kârlı hale getirmesiyle yeni bir menfez buldu. Çıktı akıl almaz boyutlardaydı: 1540 ile 1700 arasında 50 bin ton kadar Amerikan gümüşü Avrupa'ya ulaştı; bunun üçte ikisi, bugün Bolivya olan topraklardaki Potosi Dağı'ndaki neredeyse som bir cevher yatağı olduğu ortaya çıkan madenden çıkarılmıştı. 1580'lere gelindiğinde Avrupa'nın gümüş stoku iki katına çıkmış ve Habsburg hissesi on kat büyümüştü;</p>

  <p>1638'de Potosi'yi ziyaret eden bir İspanyol, "Potosi'de basılan her peso on yerlinin yaşamına mal olmaktadır" demesine karşın.<a class="noteref" href="#n38" id="ref38">38</a> Rusya'yla başka bir koşutluk da, Habsburgların vahşi çeperinin fethine başat olarak Avrupa'da bir kara imparatorluğu inşa edecek savaşları finanse etmenin bir yolu olarak bakmalarıydı. "Potosi İspanya'nın dayatmacı özlemlerine hizmet etmek için yaşıyor," diye yazmıştı bir ziyaretçi. "Türkleri cezalandırmaya, Mağribileri küçük düşürmeye, Flamanları titretmeye ve İngiltere'yi dehşete düşürmeye hizmet ediyor."<a class="noteref" href="#n39" id="ref39">39</a></p>

  <p>Habsburglar Yenidünya gümüşlerinin çoğunu İtalyan bankerlere olan borçlarını ödemekte kullandılar; onların da ellerindeki külçelerin çoğunu gönderdikleri Çin'in patlama yapan ekonomisinin bu gümüşün her bir sikkesine ihtiyacı vardı. "Çin hükümdarı, ülkesine taşınan gümüş külçelerden bir saray inşa ettirebilir," diye yazmıştı bir tüccar.<a class="noteref" href="#n40" id="ref40">40</a> Habsburg İmparatorluğu gümüşü ihraç, Ming İmparatorluğu ise ithal ediyordu; gene de iki imparatorluk arasında, pastanın kendisini büyütmek yerine pastadaki kendi paylarını artırma konusunda pek çok ortak yön vardı. Her iki imparatorluk da denizaşırı ticareti, vergilendirmesi kolay devlet destekli tekelleri ellerinde tutan seçilmiş bir avuç kişiyle sınırlamıştı.</p>

  <p>İspanya teoride her yıl sadece bir büyük kalyon dolusu gümüşün Atlantik Okyanusu'nu aşmasına izin veriyordu ve yine teoride, diğer mallardaki ticareti de sıkı bir şekilde denetliyordu. Pratikte sonuç Çin'in sorunlu sahillerine benziyordu: O yağlı ballı resmi anlaşmaların dışında tutulanlar devasa bir karaborsa yarattı. Bu "yetkisiz tüccarlar," tıpkı Çin'in kaçakçı korsanları gibi, vergi ödemeyip karşı çıkan herkese ateş açarak resmi tüccarlardan çok daha fazla fiyat kırabiliyorlardı.</p>

  <p>1520'ler ve 1530'larda Habsburgların Avrupa savaşlarının asıl yükünü taşıyan Fransızlar, ortaya ilk atılanlar oldu. Kaydedilen en erken korsan saldırısı 1536'daydı; 1550'lere gelindiğinde alabildiğine yaygınlaşmışlardı. "Bütün [Haiti] sahili boyunca, Fransızlar tarafından yağmalanmamış tek bir köy bile yok," diye yakınıyordu 1555'te bir yetkili.<a class="noteref" href="#n41" id="ref41">41</a> 1560'larda İngiliz kaçakçılar da gümrük vergisiz köleler satmaya veya fırsat buldukça karaya çıkıp, merkeplerle taşınan gümüş katarlarını soymaya koyuldular. Kârlar iyiydi ve 20 yıl içinde Avrupa'nın en vahşi ve en çaresiz erkekleri (birkaç da kadın) onlara katılmak üzere akın etmeye başlamıştı.</p>

  <p>İspanya tıpkı Çin gibi ağırkanlı ve gönülsüz bir tepki verdi. Her iki imparatorluk da genellikle korsanları görmezden gelmenin onlarla çatışmaktan daha ucuza geldiğini görüyordu ve İspanya tıpkı Çin gibi ancak 1560'lara gelindiğinde gerçek bir tepki gösterecekti. Korsanlığa karşı küresel çapta onlarca yıl süren bir savaş patlak verdi ve Çin'den Küba'ya dek (ve Akdeniz'de Osmanlılarca) palalar ve toplarla savaşa girişildi. 1575'te İspanyol ve Çin gemileri Filipinler açıklarında korsanlara karşı işbirliği bile yaptı.</p>

  <p>O zamana kadar Ming ve Osmanlılar korsan savaşlarını az çok kazanmış durumdaydı; ama İspanya çok daha tehlikeli bir yetkili korsanlık tehdidiyle, devletin finanse ettiği korsanlık faaliyetiyle, mücadele ediyordu. Yetkili korsanlar [<i>Corsair</i>], hükümdarlarından İspanyolları yağmalama ruhsatı ve kimi zaman gemiler alan kaptanlardı ve cesarette sınır tanımıyorlardı. 1550'lerde yırtıcı Fransız yetkili korsanı Tahta Bacak Le Clerc Küba'nın başlıca kentlerini yağmaladı ve 1575'te İngiltere'den John Oxenham Karayipler'e yelken açıp gemisini Panama yakınlarında karaya çekerek toplarından ikisini kıstağa taşıdı. Büyük Okyanus tarafına vardığı zaman ağaçları kestirip yeni bir gemi inşa ettirdi, kaçak kölelerden bir mürettebatı alıp birkaç hafta boyunca Peru'nun savunmasız sahillerinde dehşet saçtı.</p>

  <p>Oxenham sonunda kendini Lima'da bir ipin ucunda sallanırken buldu; ama dört yıl sonra eski gemi yoldaşı –onun kadar yalancı, hırsız ve hayalperest, sözün özü, dört dörtlük bir korsan olan– Francis Drake, Güney Amerika'nın en güneyinin çevresinden dolanarak Peru'yu adamakıllı yağmalamak gibi daha da çılgınca bir planla geri döndü. Altı gemisinden sadece biri Horn Burnu'nu geçmeyi başardı; öylesine ağır silahlıydı ki, daha o anda Büyük Okyanus'ta İngiliz hâkimiyetini kurdu. Drake bir İspanyol gemisinden ele geçirilen en büyük (25 tonu aşkın) gümüş ve altın yükünü kapmak üzere ilerledi; derken, geldiği yoldan geri dönemeyeceğini anlayarak, büyük bir sükûnetle ganimetiyle yerküreyi dolaştı. Korsanlık ödülünü aldı. Drake'in destekçileri yatırımlarının %4.700 getiri sağladığını fark ettiler ve Kraliçe Elizabeth hissesinin sadece dörtte üçünü kullanarak İngiltere'nin tüm dış borçlarını kapattı.</p>

  <p>Başarıyla daha da yüreklenen İspanya'nın rakipleri Yenidünya'ya kendi <i>conquistador</i> adaylarını gönderdiler. Bu daha az iyi gitti. Umudun deneyime olağandışı bir galebe çalışıyla, Fransa 1541'de altın ve baharat bulma beklentisiyle Quebec'de bir koloni kurdu. Quebec'in her ikisinden yana da yoksul olması sonucu sömürge başarısız oldu. Bir sonraki Fransız çabası da iyi sonuçlanmadı: İspanyolları daha da titizlikle taklit eden sömürgeciler, Florida'daki bir İspanyol kalesinin neredeyse yanı başına yerleştiler ve derhal katliama uğradılar.</p>

  <p>İlk İngiliz girişimleri de en az bunlar kadar gerçekçilikten uzak çabalar oldu. 1579'da Peru'ya dehşet saldıktan sonra Francis Drake Amerika'nın batı kıyısına yelken açtı ve Kaliforniya'da (belki de San Francisco yakınlarında bugün Drake Körfezi diye anılan resim gibi güzel koyda) karaya çıktı. Burada kendisini kumsalda karşılayan yerlilere yurtlarının bundan böyle Nova Albion –Yeni İngiltere– adını taşıyacağını ve Kraliçe Elizabeth'e ait olduğunu bildirdi ve ardından bir daha dönmemek üzere tekrar yelken açtı.</p>

  <p>1585'te Drake'in büyük rakibi Walter Raleigh (veya rakiplerinin ona verdiği adla Walter Raw Lie<a class="noteref" href="#n0" id="ref0">*</a>) kendi kolonisi Roanoke'u, günümüz Kuzey Carolina'sı olan bölgede kurdu. Drake'den daha gerçekçi olan Raleigh en azından gerçek yerleşimcileri karaya çıkardı; ama Roanoke'u İspanyol gemiciliğine karşı bir korsan yatağı olarak kullanma planı felaketle sonuçlandı. Roanoke'un konumu zayıftı ve Drake ertesi yıl buradan geçtiği sırada, açlıktan kırılan yerleşimciler ülkelerine dönmek için onun gemisine bindiler. Raleigh'in adamlarından biri ikinci bir parti yerleşimciyi Roanoke'a bıraktı (sözde onları Chesapeake Koyu'nda daha iyi bir yere bırakacaktı, ama yolunu kaybetti). Hiç kimse bu gruba ne olduğunu bilmiyor; valileri 1590'da geri döndüğünde herkes gitmişti ve bir ağaca kazınmış bir tek sözcük buldu: Hırvatça Roanoke'un ismi.</p>

  <p>Bu yeni sınır boyunda hayat çok ucuzdu ve Yerli Amerikalılarınki bedava sayılırdı. İspanyollar Madrid'deki emperyal hükümranlarının yetersizliklerini "ölüm İspanya'dan gelecek olsaydı ebediyen yaşardık" sözleriyle alaya almaktan hoşlanıyorlardı;<a class="noteref" href="#n42" id="ref42">42</a> ama Yerli Amerikalılar muhtemelen bunu pek komik bulmuyordu. Onlar açısından ölüm İspanya'dan <i>geliyordu.</i> Atlantik ve Büyük Okyanuslarının koruma kalkanı altında Eskidünya mikroplarına karşı savunma geliştirmeleri gerekmemişti ve Kolomb'un karaya çıkmasından itibaren birkaç kuşak içinde, ölenlerin sayısı nüfuslarının dörtte üçüne ulaşmıştı. Bu 6. Bölüm'de değindiğimiz "Kolomb Mübadelesi"ydi: Avrupalılar yeni bir kıta almış, Yerli Amerikalıların payına düşense çiçek hastalığı olmuştu. Avrupalı sömürgeciler bazen karşılaştıkları insanlara dehşet verici zulümler uygulamalarına karşın, ölüm yerlilere çoğunlukla gözle görülmez şekilde, nefesle veya beden sıvılarıyla gelen mikroplarla ulaşıyordu. Dahası, Avrupalıların kendilerinden de çok ötelere giderek sömürgecilerden yerlilere bulaşıyor, ardından da mikrop kapan bir yerlinin hâlâ sağlıklı olan bir başka yerliyle ilişkisi sonucu iç kesimlere doğru yayıldıkça yayılıyordu. Sonuç olarak, Beyaz adamlar yüzlerini gösterdikleri sırada, küçülmüş yerli nüfusların elinden her şeylerini almak konusunda nadiren güçlük çektiler.</p>

  <p>Nerede iyi bir toprak varsa, koloniciler tarihçi ve coğrafyacı Al Crosby'nin "Yeni Avrupalar" adını verdiği şeyi yarattılar: Bilindik tahıllar, otlar ve hayvanlarla tamamlanan kendi yurtlarının transplantasyonu. Ve kolonicilerin hiç istemediği –bir İspanyol genel valinin ileri sürdüğü üzere, "çıplak insanlar, sahte mercan parçaları ve dört çakıltaşı" dışında hiçbir şey barındırmayan New Mexico gibi– toprakları da (Crosby'nin çok yerinde bir diğer deyişi olan) ekolojik emperyalizmleri dönüşüme uğratacaktı.<a class="noteref" href="#n43" id="ref43">43</a> Arjantin'den Teksas'a kadar sığır, domuz ve koyunlar yayılıyor, vahşileşiyor; milyonlarca baş sürü besleniyor ve ovaları istila ediyordu.</p>

  <p>Daha da iyisi, sömürgeciler <i>geliştirilmiş</i> Avrupalar yarattılar; burada huysuz köylülerden zorla kira almaktansa, hayatta kalan yerlileri serfliğe mahkûm ediyor veya –yerliler yoksa– Afrikalı köleleri getirebiliyorlardı (1510'da ilk grup bildirildi; 1650'ye kadar İspanyol Amerika'sında sayıları Avrupalıları aşmıştı). "Burada yoksul bile olsanız, İspanya'dakinden daha iyi durumda oluyorsunuz," diye yazmıştı Meksika'ya yerleşen biri yurduna, "çünkü burada daima en üstte siz oluyorsunuz ve şahsen çalışmanız gerekmiyor; ayrıca hep at sırtında oluyorsunuz."<a class="noteref" href="#n44" id="ref44">44</a></p>

  <p>Gelişkin Avrupalar inşa etmekle sömürgeciler coğrafyanın anlamında bir devrimi daha başlatmıştı. Geleneksel zihniyetli Avrupalı emperyalistlerin Yenidünya'ya öncelikle Avrupa'daki bir kara imparatorluğu mücadelesini finanse etmek için bir yağma kaynağı olarak baktığı 16. yüzyılda, Amerika'yı Eskidünya'dan ayıran okyanuslar bir musibetten başka bir şey olmamıştı. Gelin görün ki, 17. yüzyılda coğrafi yalıtım bir artı olarak görünmeye başladı. Koloniciler Yenidünya ile Eskisi arasındaki ekolojik farklardan, ya Avrupa'da hiç bulunmayan emtiayı üretmek veya Amerika'da ülkelerinde olduğundan daha iyi ürün almak üzere yararlanıyorlar, ardından da bunları Avrupa pazarlarına satıyorlardı. Atlantik Okyanusu bir engelden çok, tüccarların farklı dünyalara eklemlenmesine olanak veren bir anayol olarak görünmeye başlıyordu.</p>

  <p>1608'de Fransız yerleşimciler Quebec'e, bu kez hazine avcıları değil kürk tüccarları olarak geri döndüler. Gelişip güçlendiler. Jamestown'daki İngiliz yerleşimciler 1612'de Virginia'da tütünün çok iyi yetiştiğini fark edene dek neredeyse açlıktan kırılıyorlardı. Tütün yaprağı İspanyolların Karayipler'de yetiştirdikleri kadar narin değildi, ama ucuzdu ve çok geçmeden servetler kazanmaya başladılar. 1613'te Hollandalı kürk tacirleri Manhattan'a yerleşip ardından bütün adayı satın aldılar. 1620'lerde Massachusetts'e gitmek üzere İngiltere'den kaçan dini mülteciler de ülkelerine gemi direkleri için keresteler göndererek bu avantaya katıldılar. 1650'lere gelindiğinde Karayipler'e sığır ve kurutulmuş balık gönderiyorlardı; oradansa beyaz altın denilen şeker ihracı yeni bir çılgınlık dalgası halinde başlamıştı. Yerleşimciler ve köleler önce damla damla, sonra sel halinde Atlantik Okyanusu'nun batısına akarken, egzotik mallar ile vergiler doğu sahillerine aktı.</p>

  <p>Yeni sınır boylarındaki yerleşimciler öteden beri buna benzer bir şeyi bir noktaya kadar yapmışlardı. Antik Yunanlar ülkelerinden Batı Akdeniz'e buğday göndermişlerdi; Yangtze Vadisi'ndeki Çinli yerleşimciler de Büyük Kanal'dan kuzeye gemilerle pirinç taşımışlardı; şimdiyse bozkırın çeperlerindeki yerleşimciler Moskova ve Pekin'e kereste, kürk ve mineral göndermekteydi. Ancak Atlantik Okyanusu civarındaki ekolojik nişlerin sadece çeşitliliği ve okyanusun boyutu bile –modern gemiciliğin gelişmişliği göz önüne alınırsa büyük ama baş edilebilir bir meydan okuma– Batı Avrupalılara yeni bir şey yaratma imkânı verdi: Bağımsız, örtüşen üçgen ticaret ağlarıyla bağlanan kıtalararası bir ekonomi (<a href="../Text/h0904.htm">Harita 9.4</a>).</p>

  <p>Sadece A'dan B'ye mal taşımaktan çok, tüccarlar Batı Avrupa'nın mamul maddelerini (dokuma, silah vs) Batı Afrika'ya götürüyor ve onları bir kârla satıp köle satın alıyorlardı. Derken gemilerle köleleri Karayipler'e taşıyor ve onları (yine bir kâr karşılığında) şekerle mübadele ediyorlardı. Nihayet şekeri Avrupa'ya getirip orada daha da büyük kârlarla sattıktan sonra yeni bir mamul mallar konsinyesi alarak tekrar Afrika sahillerine yelken açıyorlardı. Alternatif olarak, Kuzey Amerika'da yerleşmiş Avrupalılar Afrika'ya rom götürebiliyor ve oradan Karayipler'e köle taşıyarak şeker pekmeziyle mübadele ediyorlar, ardından şeker pekmezini daha çok rom yapılması için Kuzey Amerika'ya getiriyorlardı. Başkaları Kuzey Amerika'dan (şeker üreten arazilerin köleler için gıda üretimine ayrılamayacak kadar değerli olduğu) Karayipler'e gıda getiriyor, buradan şeker satın alıp Batı Avrupa'ya taşıyorlar, nihayet oradan aldıkları mamul malları Kuzey Amerika'ya getiriyorlardı.</p>

  <p>Geri kalmışlığın avantajlarının da katkısı oldu. 16. yüzyıl Avrupa'sının büyük emperyal devleti olan İspanya en gelişmiş mutlak monarşiydi; genel olarak tüccarlarına her talep halinde tehdit üzerine ödeme yapan yazarkasa, sömürgelerine yağma kaynağı muamelesi yapıyordu. Habsburglar Avrupalı rakiplerini bir kara imparatorluğuna zorlamayı başarmış olsalardı, Atlantik ekonomisi pekâlâ 17. yüzyılın ilerisine dek bu mecrada devam ederdi. Ne ki bunun yerine, kralların daha zayıf olduğu Avrupa'nın görece geri kalmış kuzeybatı ucundaki tüccarlar işleri yeni bir mecraya yönelttiler.</p>

  <p>Bunlar arasında başı Hollandalılar çekiyordu. 14. yüzyılda Hollanda minik kent devletlerine bölünmüş, su basmış bir çeperdi. Teoride Hollandalılar Habsburglara sadakat borçluydu; oysa pratikte bu meşgul, uzak hükümdarlar kuzeybatının en ucuna irade dayatmayı, attığı taş ürküttüğü kuşa değmez misali gereksiz görüyor ve yönetimi yerel kentli ileri gelenlere bırakıyordu. Hollanda kentleri ayakta kalabilmek için yenilik yapmaya mecburdu. Ahşaptan yoksun olduklarından enerji kaynağı olarak turba kömürünü geliştirdiler; yiyecek kaynaklarından yoksun olduklarından Kuzey Denizi'nde balık avladılar ve avlarını tahıl karşılığında Baltık Denizi civarındaki ülkelere sattılar; ve müdahaleci hükümdarlar ve soylulardan yoksun varlıklı kentliler kentlerini ticaret dostu yaptılar. Sağlam para ve daha da sağlam politika daha çok parayı çekti, ta ki 16. yüzyıl sonuna gelindiğinde eski geri kalmış Hollanda Avrupa'nın bankacılık merkezi haline gelene dek. Düşük faiz oranlarıyla borçlanmayı başaran Hollandalılar, İspanyol gücünü yavaş yavaş kıran bir yıpratma savaşını finanse edebildiler.</p>

  <p>İngiltere de hiç ara vermeden Hollandalıların yönünde ilerliyordu. Kara Ölüm'den önce İngiltere halihazırda gerçek bir krallığa dönüşmüştü; ama patlama yapan yün ticareti, tüccarlarını Hollanda dışındaki tüm meslektaşlarından daha nüfuzlu yaptı. Tüccarlar 17. yüzyılda görece zayıf hükümdarlarına karşı gelmekte, onlarla savaşıp sonunda kafalarını uçurmakta başı çektiler; ardından hükümeti büyük, son model donanmalar inşa etmeye zorladılar. Bir darbe/kansız istila bir Hollandalı prensi 1688'de İngiltere tahtına oturttuğu zaman, tüccarlar bundan en çok yararlananlar arasında geliyordu.</p>

  <p>İspanya'nın hâkimiyeti 1600'den sonra zayıfladı ve Hollandalı ve İngiliz tüccarlar saldırgan bir şekilde Atlantik Okyanusu'na dayandılar. Grafik 9.2'nin gösterdiği gibi, 1350'de sıradan insanların ücretleri Avrupa'nın Anglo-Hollandalı kuzeybatı ucunda, İtalya'nın daha zengin fakat daha kalabalık kentlerinde olduğundan biraz daha yüksekti. Ne ki uçurum 1600 sonrası gitgide açıldı. Başka yerlerde aç boğazların durmak bilmez baskısı ücretleri Kara Ölüm öncesi düzeylere çekti. Ancak kuzeybatıda ücretler 15. yüzyılın altın çağında olduğu yere dönmeye yaklaştı.</p>

  <p>Bu, İspanyolların yaptığı gibi, sadece Amerika kıtasından elde edilerek dev gemilerle Avrupa'ya taşınan servetin bir sonucu değildi. Uzmanlar kuzeybatının yeni servetinin ne kadarının doğrudan doğruya sömürgeleştirme ve ticaretten geldiği konusunda tartışadursunlar, en yüksek tahminler bile bunu %15 gibi düşük bir oranda gösterir (ve en düşük tahmin de sadece %5 oranındadır). Atlantik ekonomisinin devrimci yönü, insanların çalışma tarzını değiştirmesi olmuştu.</p>

  <p>Bu kitabın birkaç yerinde tarihin motorlarının korku, tembellik ve açgözlülük olduğunu belirtmiştim. Dehşet tembelliğe ağır basma eğilimindedir; nitekim 1450 sonrası nüfus arttığı zaman da insanlar Avrasya'nın her yerinde statü kaybetme, kıtlık çekme, hatta açlıktan ölme korkusuyla harekete geçtiler. Fakat 1600'den sonra Atlantik ekonomisinin ekolojik çeşitliliği, ucuz taşımacılık ve açık pazarlar bir küçük lüksler dünyasını Kuzeybatı Avrupa'nın sıradan halkının erişimi dahiline getirdikçe, açgözlülük de tembelliği alt etmeye başladı. 18. yüzyılda, cebinde küçük bir nakit parası olan bir adam, sadece fazladan bir dilim ekmek alabilmenin ötesine geçiyordu artık; çay, kahve, tütün ve şeker gibi ithal mallara veya kil pipo, şemsiye ve gazete gibi ülkeye özgü mucizevi yeniliklere ulaşabiliyordu. Ve bu ganimeti üretmiş olan Atlantik ekonomisi, aynı zamanda böyle bir adama ihtiyacı olan nakit parayı verebilecek insanları da yaratmıştı; zira tüccarların gemiyle Afrika veya Amerika'ya götürebilecekleri her bir şapkayı, silahı veya battaniyeyi satın almaya hazır olması sonucu, imalatçılar bunları yapan insanlara para ödeyebilir olmuşlardı. Bazı çiftçiler ailelerini iplik bükme veya dokuma işlerine soktu; diğerleri atölyelere katıldı. Bazıları çiftçiliği büsbütün bıraktı; bazıları da bu aç işçileri beslemenin, toprağı çitlerle çevirip daha yoğun şekilde kurutma ve gübrelemenin yanında daha çok canlı hayvan satın almayı meşrulaştıracak kadar istikrarlı pazarlar yarattığını gördü.</p>

  <p>Ayrıntılar çeşitlilik gösteriyordu, ama Kuzeybatı Avrupalılar gitgide artan şekilde emeklerini satmaya ve daha uzun saatler çalışmaya başlamıştı. Bunu ne kadar çok yaparlarsa, o kadar çok şeker, çay ve gazete satın alabiliyorlardı; ki bu da, Atlantik Okyanusu ötesine o kadar çok kölenin sürüklenmesi, ağaçların kesilerek o kadar çok dönüm toprağın plantasyona dönüştürülmesi ve daha çok fabrika ve dükkânın açılması anlamına geliyordu. Satışlar yükseldi, ölçek ekonomileri başladı ve fiyatlar düşerek bu emtia dünyasını daha da çok Avrupalının erişimine açtı.</p>

  <p>Sonuç ne olursa olsun, 1750'ye gelindiğinde dünyanın ilk tüketim kültürü Kuzey Atlantik kıyılarında biçimlenmiş ve milyonlarca insanın yaşamını değiştirmeye yüz tutmuştu. Deri ayakkabılar giyip bir cep saati takmadıkça bir kafeye gitmeye cesaret edemeyen erkekler –konukları geldiğinde eşlerine çaya şeker koymamalarını söylemek şöyle dursun– düzinelerce dinsel bayramı tatil kabul edip, pazar günlerini akşamdan kalmalıktan kurtulmak için uyuyarak geçirerek eski "Kutsal Pazar" geleneğine riayet etmemeye teşneydi. Satın alacak bu kadar çok şey varken vakit nakit anlamına geliyordu; romancı Thomas Hardy'nin esef ettiği gibi, "tek kollu saatler günü bölümlere ayırmaya" artık yetmez olmuştu.<a class="noteref" href="#n45" id="ref45">45</a></p>

  <h2>Saat Gibi Tıkır Tıkır</h2>

  <p class="nonindent">İki kollu saatler aslında bu yeni çağın yarattığı taleplerin en küçüğüydü. Batılılar tohum ekme aletleri ve üçgen sabanlar, vakumlar ve kaynatma kazanları ve yalnız iki kollu olmakla kalmayıp, dünyanın öteki ucuna taşındığında bile zamanı göstererek kaptanların enlemi hesaplamasına izin verecek saatler hakkında bilgi almak istiyorlardı. 2000 yıldır –aslına bakılırsa Batılı toplumsal gelişmenin endeksteki 40'lı puanların başındaki zorlu tavana son kez baskı yapmasından beri– antikçağların eski bilge sözleri yaşamın yakıcı sorularının çoğunda rehberlik etmişti. Fakat klasiklerin insanlara şimdi ihtiyaç duydukları şeyleri artık anlatamayacağı berraklaşmaya yüz tutmuştu.</p>

  <p>Francis Bacon'ın 1620 tarihli kitabının başlığı <i>Novum Organum</i> ("Yeni Yöntem") hepsini anlatıyordu. <i>Organum</i> filozofların Aristoteles'in mantık üzerine altı kitabı için kullandıkları etiketti; şimdi Bacon yerlerine yenisini koymaya girişmişti. "Antikçağ düşünürlerini onurlandırma ve onlara gösterilen saygı aynen yerinde durmakta ve asla azalmamaktadır," diye vurguluyordu Bacon. Amacının "sadece yolu işaret edecek bir kılavuz gibi görünmek" olduğunu söylüyordu. Gene de, bu yolda ilerlemeye başladığımız zaman, diyordu Bacon, "geriye tek bir yol kaldığını göreceğiz... bilimler, sanatlar ve tüm beşeri bilgilerin adamakıllı temeller üzerinde yükseltileceği topyekûn bir yeniden inşa."<a class="noteref" href="#n46" id="ref46">46</a></p>

  <p>İyi ama bu temeller nereden gelecekti? Basit, diyordu Bacon (ve gittikçe sayısı artan muadilleri), gözlemden. Düşünürler burunlarını kitaplardan kaldırmalı ve bunun yerine çevrelerindeki şeylere –yıldızlara ve böceklere, toplara ve küreklere, düşen elmalara ve titreyen şamdanlara– bakmalıydılar. Ve demircilerle, saat yapımcılarıyla ve fizikçilerle, şeylerin nasıl işlediğini bilen insanlarla konuşmalıydılar.</p>

  <p>Bunu yaptıkları zaman aynı sonuca varmamaları çok zor, diye düşünüyordu Bacon, Galileo ve Fransız filozofu René Descartes ve daha az tanınan daha birçok düşünür: Çoğu antikçağ düşünürünün söylediğinin tersine, doğanın kendine ait arzuları ve niyetleriyle canlı, nefes alıp veren bir organizma olmadığı sonucuna ulaşmak kaçınılmazdı. Aslında doğa mekanikti. Doğrusu aranırsa, bir saate çok benzerdi. Tanrı, doğayı çalıştıran birbirine geçişmiş çarkları kurup sonra geri çekilen bir saat yapımcısıydı. Ve durum buysa, o zaman insanların doğanın işleyişini tüm diğer mekanizmalar gibi kolayca çözebilmesi gerekiyordu. Ne de olsa, diye akıl yürütüyordu Descartes, "gereken sayıda çarktan oluşan bir saatin zamanı göstermesi, şu ya da bu tohumdan fışkırıp büyümüş bir ağacın belirli bir meyveyi vermesinden daha az doğal değildir."<a class="noteref" href="#n47" id="ref47">47</a></p>

  <p>Doğanın bu saat mekanizması modeli –yanı sıra bazı şeytanca zeki deney ve akıl yürütmeler– olağandışı sonuçlar verdi. Zamanın şafağından beri saklı sırlar ansızın şaşırtıcı bir şekilde ortaya dökülüverdi. Havanın bir yokluk değil, bir töz olduğu anlaşıldı; kalp, tıpkı bir tulumba gibi, kanı vücutta pompalıyordu. Ve en akla durgunluk vereni, Dünya evrenin merkezi değildi.</p>

  <p>Antik düşünürlerle, hatta kutsal yazılarla çelişen bütün bu keşifler eleştiri kasırgaları başlattı. Galileo'nun gökleri seyretmesinin ödülü 1633'te bir Papalık mahkemesine sürüklenmek ve gerçek bildiği şeyden geri dönmesi için yıldırılmak oldu. Gene de, bütün bu göz korkutmaların aslında yol açtığı tek sonuç, yeni düşünce biçiminin eski Akdeniz çekirdeğinden, toplumsal gelişmenin en hızlı yükseldiği, antik düşüncelerin eksiklerinin en berrak şekilde görüldüğü ve otoriteye meydan okuma kaygılarının en zayıf olduğu yere, yani kuzeybatıya göç etmesi olacaktı.</p>

  <p>Kuzeyliler Rönesans'ı ters yüz ederek, yanıtları antikçağda aramak yerine onu reddettiler ve 1690'larda, toplumsal gelişmenin Roma dönemindeki zirvesine ulaşmasına ramak kalmışken, Paris'teki iyi eğitimli beyefendiler resmen modernlerin antikleri geride bırakıp bırakmadığını tartışmaya koyulmuşlardı. O zamana kadar bu sorunun yanıtı, görecek gözü olan herkese göre açıkça ortaya çıkmıştı zaten. Isaac Newton'un, göklerin matematikselliğine ilişkin kendi mekanik modelini ifade etmek üzere bizzat geliştirdiği yeni matematiksel analiz yöntemini kullanan <i>Principia Mathematica</i>'sı 1687'de çıkmıştı.<a class="noteref" href="#n48" id="ref48">48</a> Bu yöntem, eğitimli okurun gözünde bile, tıpkı 1905'te ilk yayımlandığında Einstein'ın genel izafiyet kuramı kadar anlaşılmazdı; ama gene de (tıpkı izafiyet kuramında olduğu gibi) herkes bunun yeni bir çağı başlattığında hemfikirdi.</p>

  <p>Böyle zihinsel anıtlara övgüler ne kadar abartılsa yetmez gibi görünüyordu. Newton'u ölümsüzleştirmesi istendiğinde, İngiltere'nin önde gelen şairi Alexander Pope şöyle yazmıştı:</p>

  <div class="poem">
    <p>Doğa ve Doğa'nın yasaları yatıyordu gecede saklı,</p>

    <p>Tanrı buyurdu, Newton olsun! Ve her şey Işık oldu.<a class="noteref" href="#n49" id="ref49">49</a></p>
  </div>

  <p>Geceden gündüze kayma gerçekte biraz daha ani olmuştu. Newton'un <i>Principia</i>'sı İngiltere'nin son cadı idamından sadece 5 yıl sonra ve Massachusetts'teki Salem Cadı Mahkemeleri'nin başlamasından 5 yıl önce çıktı. Bizzat Newton, 1936'da kişisel evrakından binlercesi açık artırmaya çıktığında açıkça anlaşıldığı gibi, simyaya da yerçekimine olduğu kadar ilgi duymuş, hayatının sonuna dek kurşunu altına dönüştürebileceği inancını korumuştu. Bugün açıkça tuhaf gibi görünen görüşlere sahip tek 17. yüzyıl bilimcisi de değildi üstelik. Fakat tedricen Batılılar dünyayı sihrinden soymaya, ruhlarını ve şeytanlarını matematik aracılığıyla dağıtmaya başlamışlardı. Sayılar gerçekliğin ölçüsü haline gelmekteydi.</p>

  <p>Galileo'ya göre,</p>

  <blockquote>
    <p class="nonindent">Felsefe sürekli bakışımıza açık duran bu muazzam kitapta, evrende yazılıdır... Matematiğin diliyle yazılmıştır, harfleri ise üçgenler, çemberler ve diğer geometrik şekillerdir ki bunlar olmaksızın insanoğlunun tek bir kelimesini bile anlaması mümkün değildir; bunlar olmaksızın kişi karanlık bir labirentte dolaşır durur.<a class="noteref" href="#n50" id="ref50">50</a></p>
  </blockquote>

  <p>O halde, doğa için doğru olan şey, diye spekülasyon yapıyordu bazı bilim insanları, toplum için de doğru olabilir. Bir noktaya kadar hükümet yetkilileri –özellikle bankerler– bu düşünceye kucak açtı. Devlet de bir makine olarak görülebilirdi; istatistikçiler onun gelir akışını hesaplayabilir, bakanlar çetrefil dişlilerini ölçebilirdi. Ancak yeni düşünme yolları da endişe vericiydi. Doğa bilimi antik otoritenin keyfiliğini ortaya dökerek yeni bir viraj almıştı. Sosyal bilim de krallara ve kiliselere bunu yapacak mıydı?</p>

  <p>Bilim insanları haklıysa, gözlem ve mantık Tanrı'nın iradesini anlamanın en iyi aletleriyse, o zaman devletleri yönetmenin en iyi aletleri de olacağı çıkarımını yapmak gerekiyordu. İngiliz kuramcı John Locke, başlangıçta Tanrı'nın insanları belirli doğal haklarla donatmış olmasının aynı derecede mantıklı olduğunu ileri sürdü; "İnsan, doğası gereği özelliklerini –yani yaşamını, özgürlüğünü ve mülkünü– zararlara ve diğer insanlardan gelecek girişimlere karşı muhafaza etme gücüne sahiptir" çıkarımında bulundu. Bu yüzden de Locke'un vardığı sonuç: "İnsanların uluslar topluluğu halinde birleşip hükümetlerin yönetimi altına girmesinin en önemli başlıca amacı, kendi özelliklerini muhafaza etmektir." Bu doğruysa ve insan, "doğası gereği tümüyle özgür, eşit ve bağımsız" ise, o zaman "hiç kimse bu özelliklere son veremez ve kendi onayı olmaksızın bir başkasının siyasal iktidarına tabi kılınamaz."<a class="noteref" href="#n51" id="ref51">51</a></p>

  <p>Bu fikirler sadece duvarları sarmaşık kaplı üniversitelerde Latince tartışan entelektüellerle sınırlı kalmış olsaydı bile yeterince sıkıntı yaratırdı. Ama oralarla sınırlı kalmadı. Varlıklı kadınlar önce Paris'te, ardından daha da yaygınlaşarak, âlimlerin nüfuzlu simalarla dirsek teması kurdukları salonları finanse ettiler ve yeni düşünce şekli her yere yayılmaya başladı. Amatörler tartışma kulüpleri kurarak, yeni fikirleri açıklayacak ve deneyler yapacak konuşmacılar davet ettiler. Daha ucuz baskı, daha iyi dağıtım ve artan okuryazarlık yeni gazete ve dergilerin çıkarılmasına olanak vererek, haberciliği toplumsal eleştiri ve okur mektuplarıyla birleştirerek bu ateşi on binlerce okura da yaydı. Girişimci kahvehane sahipleri Starbucks'tan 300 yıl önce, eğer bedava gazete ve rahat koltuklar sunarlarsa, müşterilerin –okuyarak, tartışarak ve kahve içerek– bütün gün orada oturacağını fark ettiler. Yeni bir şey meydana gelmekteydi: Kamuoyu.</p>

  <p>Kanaat oluşturucular, Aydınlanma'nın Avrupa çapında yayılarak, asırlardır batıl inançla gölgelenmiş karanlık köşelere ışık saçtığından söz etmeyi seviyorlardı. Fakat Aydınlanma ne demekti? Alman düşünür Immanuel Kant sözünü sakınmıyordu: "Bilme cüretinde bulunmak! Kendi anlayış gücünüzü kullanma cesaretine sahip olmak!"<a class="noteref" href="#n52" id="ref52">52</a></p>

  <p>Yerleşik yetkeye meydan okuyuş gözleri kamaştırıyordu, ama 18. yüzyıl hükümdarlarının çoğu savaşmak yerine onunla uzlaştı. Kendilerinin baştan beri aydınlanmış despotlar olduklarında, ortak yarar için akılcı şekilde hükmettiklerinde ısrar ettiler. "Filozoflar dünyanın eğitmenleri ve hükümdarların öğretmenleri olmalıdır," diye yazdı Prusya kralı, "onlar mantıklı düşünmeli, biz de mantıklı hareket etmeliyiz."<a class="noteref" href="#n53" id="ref53">53</a></p>

  <p>Ne ki uygulamada hükümdarlar çoğunlukla uyruklarının mantığını sinir bozucu buluyorlardı. Britanya'da<a class="noteref" href="#n54" id="ref54">54</a> krallar buna tahammül etmek zorunda kalırken, İspanya'da susturmayı başardılar; ama Fransa'da, ülkenin aydınlanmış eleştirmenlerle dolup taşmasına izin verecek kadar avangard olsalar da (tam da duruma uygun olarak Fransızca bir terimdir bu), zaman zaman onları hapse atıp kitaplarını yasaklayacak kadar da mutlakıyetçi oldular. Tarihçi Thomas Carlyle bunun "nüktelerle yumuşatılmış bir despotizm" olduğunu düşünüyordu: Yani Aydınlanma'nın çiçek açacağı mükemmel bir bahçe.</p>

  <p>1750'lerde Paris'i cıvıl cıvıl yapan bütün o kitaplar ve nükteli sözler arasında, kavgacı ruhla aydınlanmış <i>Ansiklopedi veya Bilimler, Sanatlar ve Zanaatlar Açıklamalı Sözlüğü</i>'yle boy ölçüşebilecek bir başkası daha yoktur. <i>Ansiklopedi</i>'nin editörlerinden biri, "kişinin hiç istisnasız ve kesinlikle ihtiyatsız biçimde her şeyi deşmesi, eşelemesi gerekir," diye yazmıştı. "Bütün o eski aptallıkları ayaklarımızın altında çiğnemeliyiz; aklın koymadığı her türlü engeli devirmeliyiz; bilimlere ve sanatlara paha biçilmez hürriyetlerini iade etmeliyiz."<a class="noteref" href="#n55" id="ref55">55</a> Bu peruklu asi ruhlar peş peşe köleliğin, sömürgeciliğin ve kadınlar ile Yahudilerin yasal olarak ikinci sınıf olmasının doğaya ve akla ters düştüğünü söylüyordu; nüktedanların en büyüğü Voltaire, 1760'larda İsviçre'deki sürgününden, "kepazelik" olarak adlandırdığı şeye –kilisenin ve tahtın imtiyazlarına– bile meydan okuyordu.</p>

  <p>Voltaire Avrupalıların daha aydınlanmış modeller için nereye bakmaları gerektiğini gayet iyi biliyordu: Çin. Orada, akılcı bir kamu hizmeti sistemine danışarak hükmeden, anlamsız savaşlar ve dinsel zulümlerden uzak duran gerçek anlamda bilge bir despot bulacaklarını belirtiyordu. Orada ayrıca batıl inanç veya aptalca efsanelerden âri, (Hıristiyanlığın tersine) bir akıl dini olan Konfüçyüsçülüğü de bulacaklardı.</p>

  <p>Voltaire büsbütün yanılmıyordu, zira Çinli entelektüeller onun doğumundan bir asır önce mutlakıyetçiliğe meydan okumaya başlamıştı bile. Matbaa yeni fikirler için Batı Avrupa'da olduğundan bile daha geniş bir okur kitlesi yaratmıştı ve özel bilimsel kurumlar canlanmıştı. Bunlardan en tanınmışı olan Donglin Akademisi o kepaze şeyle Voltaire'den bile daha doğrudan bir şekilde savaşa tutuşmuştu. 1630'larda akademinin yöneticisi, âlimlere yanıtları daha eski metinlerde değil, kendi muhakemeleri aracılığıyla bulmaları uyarısında bulunarak<a class="noteref" href="#n56" id="ref56">56</a> özgüveni desteklemişti. Donglin akademisyenleri Ming sarayını eleştirdikleri için birbiri ardına hapse atıldılar, işkence görüp idam edildiler.</p>

  <p>Entelektüel eleştiri, fetihçi Qing hanedanının 1644'te iktidarı ele geçirmesinden sonra daha da şiddetlendi. Yüzlerce akademisyen Mançular için çalışmayı reddetti. Bunlardan biri, en yüksek derece sınavları asla geçemeyen alt düzey bir devlet memuru olan Gu Yanwu'ydu. Gu, tiranın lekelemesinden uzağa, ücra sınır boylarına attı kendini. Orada, 12. yüzyıldan beri entelektüel yaşama egemen olmuş kılı kırk yaran metafizik düşünceye sırt çevirdi; onun yerine, tıpkı İngiltere'de Francis Bacon'ın yaptığı gibi, gerçek insanların fiilen yaptığı fiziksel şeyleri gözlemlemek yoluyla dünyayı anlamaya çalıştı.</p>

  <p>Gu neredeyse 40 yıl boyunca seyahat ederek çiftçilik, madencilik ve bankacılığın ayrıntılı görünümleri hakkında defterler dolusu gözlem yaptı. Şöhret kazandı. 1640'ların salgınları karşısındaki yetersizliklerinden dehşete kapılan hekimler başta olmak üzere birçok kesim onu taklit etti. Gerçek hastalardan vaka öykülerini toplayarak kuramları gerçek sonuçlarla sınamak gerektiğinde ısrar ettiler. 1690'lara gelindiğinde imparator bile "bir sorunun kökünü incelemenin, onu sıradan insanlarla tartışmanın ve bundan sonra çözmenin" avantajlarından bahseder olmuştu.<a class="noteref" href="#n57" id="ref57">57</a></p>

  <p>18. yüzyıl entelektüelleri bu yaklaşıma <i>kaozheng</i> yani "kanıtsal araştırma" adını verdiler. Bu yaklaşım spekülasyon karşısında olguları öne çıkararak matematik, astronomi, coğrafya, dilbilim ve tarih gibi çeşitlilik gösteren alanlara yöntemli, titiz yaklaşımlar getirdi ve kanıtları değerlendirmekte tutarlı kurallar geliştirdi. <i>Kaozheng</i> Batı Avrupa'nın bilimsel devrimine her bakımdan koşutluk gösteriyordu; tek bir yönü dışında: Doğanın mekanik bir modelini geliştirmedi.</p>

  <p>Batılılar gibi Doğulu bilim insanları da toplumsal gelişmenin endekste 43 puan civarındaki zorlu tavana son kez yaklaştığı (onların örneğinde, 11. ve 13. yüzyıllardaki Song hanedanı dönemi) zamandan miras aldıkları irfandan çoğu kez hayal kırıklığına uğramışlardı. Ancak ruhla (<i>qi</i>) harekete geçirilen bir evrene dair temel öncülüğü reddetmek ve bunun yerine bir makine gibi işleyen bir evren hayal etmek yerine, Doğulular çoğunlukla daha da saygın yetkililere, antik Han hanedanı metinlerine dönüp bakmayı yeğlediler. Gu Yanwu bile, madencilik veya tarım hakkında olduğu kadar kadim metinler hakkında da heyecan duyuyordu; vaka öyküleri toplayan hekimlerin birçoğu, bunları insanları tedavi etmekte olduğu kadar, Han tıbbi metinlerini açıklığa kavuşturmakta kullanmaktan da hoşlanıyordu. Rönesans'ı baş aşağı çevirmek yerine Çinli entelektüeller bir İkinci Rönesans'ı seçmişlerdi. Birçokları parlak âlimlerdi, ama bu tercih yüzünden hiçbiri Galileo veya Newton olamadı.</p>

  <p>İşte Voltaire'in yanıldığı yer burasıydı. Çin'i tam da bir model oluşturmaktan çıktığı anda, aslına bakılırsa Avrupa'nın salonlarındaki rakiplerinden bazılarının Çin hakkında taban tabana zıt sonuçlar çıkarmaya başladığı bir anda, model almaya devam ediyordu. Ellerinde Batılı toplumsal gelişmenin Doğu'nun öncülüğünü aşındırmış olduğunu gösterecek bir endeks olmamasına karşın, bu adamlar Çin'in ideal bir aydınlanmış imparatorlukla uzaktan yakından ilgisi olmadığına hükmettiler. Avrupalılar dinamizm, akıl ve yaratıcılığı antik Yunan'dan öğrenmiş ve şimdi hocalarını bile geride bırakmışken, Çin zamanın durduğu bir diyardı.</p>

  <p>Böylelikle Batı hâkimiyetine dair uzun vadeli kilitlenme kuramı doğmuş oldu. Baron de Montesquieu iklimin nihai açıklama olduğuna karar verdi: Canlandırıcı hava şartlarının Avrupalılara (özellikle de Fransızlara) verdiği "beden ve zihin dinçliği", onları "sabırlı ve azimli kılarak, meşakkatli işlerde vasıflı" hale getirirken; "sıcak iklimlerin insanlarının efemineliği daima onları köleliğe mahkûm eder... İşte bu yüzden Asya'da da, hiçbir zaman üstlerinden silkip atamadıkları bir kul ruhu hüküm sürer."<a class="noteref" href="#n58" id="ref58">58</a></p>

  <p>Diğer Avrupalılar daha da ileri gittiler. Çinliler yalnızca köle ruhuna sahip olmakla kalmıyorlardı: Onlar farklı bir insan türüydü. Genetik biliminin kurucu babası Carolus Linnaeus, insanların dört ırkı olduğunu ileri sürdü: Beyaz Avrupalılar, Sarı Asyalılar, Kızıl Amerikalılar ve Siyah Afrikalılar. 1770'lerde filozof David Hume, bir tek Beyaz ırkın gerçek uygarlığa ulaşabileceğine hükmetmişti. Kant, Sarı ırkın gerçek bir ırk olup olmadığından bile emin değildi. Belki de, diye akıl yürütüyordu, onlar sadece Hintliler ile Moğollar arasındaki çiftleşmeden doğan piçlerdi.</p>

  <p>Bilmeye cüret etmek görünüşe göre sadece Avrupalılara özgü bir şeydi.</p>

  <h2>Teleskoplu Müsabaka</h2>

  <p class="nonindent">Öğrenim görmekte olan üç genç bilim adamı İngiltere'ye gitmek üzere 1937'de Çin'in başkenti Nanjing'den gemiye bindiler. Buharı tüten rutubeti yüzünden Çin'in "dört hamamından" biri olarak tanınan kentlerinin hareketliliği ve gürültü patırtısını Cambridge'in dingin revaklı bahçeleri, durmak bilmez yağmur çisentisi ve çelik gibi sert rüzgârlarıyla değiştirmek onlara zor gelmiş olmalıydı; ama o yaz hava özellikle sertti. Üç genç, ailelerini ve arkadaşlarını bir daha görüp göremeyeceklerini bile bilmiyorlardı. Bir Japon ordusu Nanjing'e neredeyse girmek üzereydi. Aralıkta hemşerilerinden binlercesini öyle bir acımasızla katledecekti ki, bu felakete tanık olan bir Nazi yetkilisi bile şok olacaktı.</p>

  <p>Üç sığınmacının, gittikleri yerde sıcak bir karşılama bulma umudu da yoktu. Bugünlerde Cambridge'in bilimsel laboratuvarları Çinli öğrencilerle dolu, ama 1937'de Hume ve Kant'ın mirası hâlâ çok güçlüydü. Üç delikanlı gerçek bir tedirginlik yarattı ve Biyokimya Enstitüsü'nün yükselen yıldızı Joseph Needham diğerlerinden de çok rahatsızdı. Öğrencilerinden biri olan Lu Gwei-djen şöyle demişti: "Bizi tanıdıkça, bilimsel kavrayış ve entelektüel nüfuz açısından kendisine yakın buluyor; bu da onun soruşturmacı zihninin, modern bilimin neden yalnızca Batı dünyasında doğduğunu merak etmesine yol açıyor."<a class="noteref" href="#n59" id="ref59">59</a></p>

  <p>Needham'ın filoloji veya tarih alanında hiç eğitimi yoktu, ama her ikisinde de nam salmış bir üniversitedeki en keskin, en alışılmadık zihinlerden birine sahipti. Lu onun sevgilisi oldu ve ustasının Çince ve Çin tarihi öğrenmesine yardım etti; Needham aslında Lu'nun ülkesine öylesine delice âşık oldu ki, 1942'de üniversitesinin güvenli ortamını, Çin üniversitelerinin Japonya'yla girilen yıkıcı savaşı atlatmasına yardım etmek üzere İngiltere Dışişleri Bakanlığı'ndan aldığı bir göreve feda etti. BBC ondan izlenimlerini kaydetmesini istedi, ama Needham bundan fazlasını yaptı. Onlara yazdığı mektubun kenar boşluğuna yaşamını değiştirecek bir soru yazdı: "<i>Bilim genel olarak Çin'de neden gelişmedi?</i>"<a class="noteref" href="#n60" id="ref60">60</a></p>

  <p>Bu soru –Çin onca asır bilime öncülük ettikten sonra, neden modern bilimi 17. yüzyılda Batı Avrupalılar yarattı?– bugün çoğunlukla "Needham Problemi" olarak bilinir.<a class="noteref" href="#n61" id="ref61">61</a> Needham bundan 40 yıl sonra onu tanıdığım (karımın Cambridge'de –hâlâ Needham'ın sevgilisi olan– Lu Gwei-djen'in ders verdiği antropoloji kolejinde öğrenim gördüğü ve Dr. Lu'nun evinin üst katını tuttuğumuz) sıralarda hâlâ aynı problemle boğuşuyordu. Problemini hiçbir zaman çözemedi; ama kısmen Çin'in bilimsel başarılarının kataloglarını hazırlamakla geçirdiği onlarca yıl sayesinde, neler olup bittiğini anlamak konusunda bugün 1930'lara göre daha iyi bir konumda bulunuyoruz.</p>

  <p>7. Bölüm'de gördüğümüz gibi, Çin, toplumsal gelişmesi zorlu tavanı iyiden iyiye zorladığı 11. yüzyılda, özellikle hızlı bilimsel ve teknolojik ilerlemeler gerçekleştirmişti; ama gelişme çöktüğü zaman bütün bunlar da rayından çıktı. Asıl soru şu: 17. ve 18. yüzyıllarda gelişme bir kez daha tavanı zorladığı sırada Çinli entelektüeller neden Avrupalılar gibi mekanik modeller oluşturmak yoluyla doğanın sırlarını çözmedi?</p>

  <p>Yanıt, bir kez daha, entelektüellerin toplumsal gelişmenin onları zorladığı soruları sormasıdır: Her çağ kendi ihtiyaçlarını elde eder. Batı Avrupalılar okyanusların ötesindeki yeni sınır boyları ile standartlaşmış uzam, para ve zamanın kesin ölçülerine gereksinim duyuyorlardı ve iki kollu saatin kurala dönüştüğü döneme gelindiğinde, Avrupalıların doğanın kendisinin bir mekanizma olup olmadığını merak etmemeleri için tam anlamıyla budala olmaları gerekirdi. Aynı şekilde, Batı'nın yönetici sınıflarının da bilimsel düşüncede, onun eksantrik, öngörülemeyecek düşünürlerine birazcık hoşgörüyle bakacak kadar çok avantaj görmemeleri için gerçekten budala olmaları gerekirdi. Eksen düşüncesinin birinci ve ikinci dalgaları ile Rönesans gibi, bilimsel devrim ve Aydınlanma da önceleri Batı'nın yükselen toplumsal gelişmesinin nedenleri olmaktan çok sonuçlarıydı.</p>

  <p>Elbette Doğu'nun da bozkırlarda kendine özgü yeni sınır boyları vardı; ama bu Atlantik'e göre daha geleneksel türden bir sınırdı ve yeni düşünce şekli ihtiyacı da kendini bununla paralel olarak daha az dayatıyordu. Doğa ve toplum filozofları Batı Avrupalıların sorduklarına benzer sorular sordular, ama düşünceyi evrenin mekanik modelleri açısından yeni baştan şekillendirme ihtiyacı daha az belirgin olarak kaldı. Bunun yanı sıra, Çin'in entelektüellerini yeni rejime kazanmaya çok ihtiyacı olan Qing hükümdarlarına göre, radikal düşünceye balıklama atlamanın tehlikeleri, getirebileceği her avantajın yanında hafif kalıyordu.</p>

  <p>Qing sarayı, âlimleri kendi özel akademilerinden ve sınır boylarındaki delil toplama seyahatlerinden devlet hizmetine geri getirmeye ikna etmek için elinden gelen her şeyi yaptı. Özel sınavlar başlattı; cömert maaşlar ödediği âlimleri sınırsızca şımarttı. Genç imparator Kangxi kesintisiz şekilde kendisini bir Konfüçyüsçü olarak sunarak, klasikleri kendisiyle birlikte incelemek için özel bir âlimler grubu topladı ve 1670'te ciddiyetini gösteren bir "Kutsal Ferman" çıkarttı. Devasa ansiklopedileri finanse etti (ölümünden hemen sonra basılan <i>En Erken Çağdan Günümüze İllüstrasyonlar ve Yazmalar Derlemesi</i> 800 bin sayfa tutar);<a class="noteref" href="#n62" id="ref62">62</a> fakat çağdaşı Fransız ansiklopedileri gibi her şeyi birbirine katmak yerine, bu kitaplar hiçbir şeyi yerinden etmeden kadim metinleri aslına sadık şekilde muhafaza etmeyi ve sadık âlimler için, ömür boyu rahatça çalışıp maaş alacakları bir tür arpalık olmayı amaçlıyordu.</p>

  <p>Strateji müthiş bir başarıydı ve entelektüeller devlet hizmetine geri döndükçe <i>kaozheng</i>'i başlı başına bir meslek haline getirdiler. Sınavlara girecek adaylar kanıtsal araştırma sunmak zorundaydılar, ama ancak iyi kütüphanelere erişimi olan âlimler bunda ustalaşabiliyordu; bu da fiilen en yüksek puanlı dar elit dışında herkese kapalı olması anlamına geliyordu. Devlet memurları olarak kârlı nişlerin baştan çıkarıcılığı, âlimleri geleneksel düşünceye çeken güçlü bir teşvik unsuru oldu.</p>

  <p>En önemli soruyu –daha çok zamanları olsaydı, Çinli entelektüeller kendi bilimsel devrimlerini yapabilirler miydi?– ele almayı 10. Bölüm'e bırakıyorum. Olayların gerçekte geliştiği mecrada Batılılar onlara bu zamanı vermedi. Cizvit misyonerler 1570'lerden itibaren Macao'dan Çin'e sızmışlardı ve bilim satmaya değil de ruhları kurtarmaya gelmiş olsalar bile, iyi hediyelerin iyi ev sahipliği anlamına geldiğini de biliyorlardı. Batılı saatler çok rağbet gördü, aynı şekilde gözlükler de. Gözleri uzun zaman önce zayıflamış olan Çin'in en büyük şairlerinden biri büyük bir sevinçle şu betimlemeyi yapacaktı:</p>

  <div class="poem">
    <p>Batı Denizleri'nin ötesinden gelen berrak cam</p>

    <p>Macao üzerinden getirilir.</p>

    <p>Sikke büyüklüğünde mercekleri var,</p>

    <p>Çifte çerçevesiyle kaplar insanın gözlerini.</p>

    <p>Taktım birini; her şey birdenbire berraklaştı.</p>

    <p>Nesnelerin en ucunu bile görebiliyorum artık!</p>

    <p>Ve loş pencere ışığında okuyabiliyorum en küçük yazıları,</p>

    <p>Aynen gençliğimdeki gibi.<a class="noteref" href="#n63" id="ref63">63</a></p>
  </div>

  <p>Ne ki Cizvitlerin getirdiği en büyük armağan astronomiydi. Misyonerler takvimlerin Çin'de çok ağırlıklı, önem taşıyan bir mesele olduğunu biliyorlardı; kış gündönümünü yanlış günde kutlamak, tıpkı Hıristiyanlıkta Paskalya'nın gününü şaşırmak kadar, kozmosu şirazesinden çıkarabilecek bir hataydı. Çinli memurlar bu konuyu o kadar ciddiye alıyorlardı ki, Astronomi Dairesi'nde, yıldızlar hakkında yerlilerden daha çok şey bildiklerini kanıtlarlarsa, yabancıları –çoğu zaman Araplar ve İranlıları– istihdam ettikleri bile oluyordu.</p>

  <p>Cizvitler akıllılık ederek bunun Çin'in hükümdarlarına erişimlerini sağlayacak en iyi güzergâh olacağını gördüler. Cizvit matematikçiler 1580'lerde Katolik takvimin reformuna derinlemesine katılmışlardı ve her ne kadar onların astronomisi Kuzeybatı Avrupa ölçütlerine göre modası geçmiş olsa bile (evrenin Dünya merkezli modellerine azimle bağlı kalmışlardı), Çin'deki her türlü astronomik görüşten iyiydi gene de.</p>

  <p>Başlangıçta her şey tıkırında gitti. 1610'a gelindiğinde birkaç kıdemli devlet memuru Cizvit matematiğinden etkilenerek gizlice Hıristiyanlığı benimsedi. Batılı âlimliğin Çin'dekilerden üstünlüğünü açıkça desteklediler ve Avrupa metinlerini tercüme ettiler. Gelgelelim daha geleneksel âlimler bu yurtseverce olmayan tutuma bazen içerlediler. Bu yüzden 1630'larda Cizvitlerin ana destekçisi biraz profilini düşürdü. "Batılı bilginin madde ve özünü eriterek," diye teminat verdi Çinli yoldaşlarına, "bunları [geleneksel Çin] Büyük Uyum Sistemi'nin kalıbında yeniden dökeceğiz."<a class="noteref" href="#n64" id="ref64">64</a></p>

  <p>Batılı irfanın aslında daha önceki Çin bilgeliğinin yan ürünü olabileceğini bile söyledi.</p>

  <p>Mançular 1644'te Pekin'i zapt ettiği zaman, Cizvitler güneş tutulması tahmini için halka açık bir müsabaka yapılmasını önerdiler; ve bunu kazandılar. İtibarları hiç bu kadar yüksek olmamıştı ve 1656'daki baş döndürücü birkaç ay boyunca, sanki imparator bile Hıristiyan olacakmış gibi göründü. Zafer çok yakın gibi görünüyordu, ta ki yeniyetme hükümdar Hıristiyanların cariye tutamayacağını öğrenene kadar. Bunun yerine Budist oldu. Gelenekselciler Cizvitlerin liderini casuslukla suçlayarak karşılık verdi.</p>

  <p>1664'te Cizvitler, Astronomi Dairesi ve bir Müslüman astronom arasında, teleskopla her birinin yaklaşan güneş tutulmasının tam saatini tahmin etmesine dayalı yeni bir deneme daha yapılması buyruldu. Astronomi dairesi 2:15 saatini verirken, Müslüman 2:30, Cizvitler ise 3:00 dediler. Mercekler, karartılmış bir odaya güneşin görüntüsünü yansıtacak şekilde ayarlandı. 2:15 tutulma olmadan gelip geçti. 2:30 oldu, hâlâ bir şey yok. Fakat neredeyse tam 3:00'te bir gölge ateşten çembere doğru süzülmeye koyuldu.</p>

  <p>Hakemler bunu yeterli görmeyip Hıristiyanlığı yasakladı.</p>

  <p>Her şey buraya kadardı demek; Çin takviminin hâlâ yanlış olması gibi önemsiz bir gerçek dışında. Bu yüzden imparator Kangxi 1668'de tahta çıkar çıkmaz bir rövanş müsabakası düzenledi. Yine Cizvitler kazandı.</p>

  <p>Cizvitlerin üstünlüğüne kani olan Kangxi, kendisini onların öğretisine verip, saatlerce zaman geçirdiği rahiplerden aritmetik, geometri ve mekanik öğrendi. Hatta klavsen çalmayı öğrenmeye bile başladı. "Batılı matematiğin nasıl kullanıldığını anladım," diye yazdı imparator. "Daha sonraları teftiş gezilerinde, ırmak işlerini planlarken nasıl daha doğru hesaplamalar yapacaklarını memurlarıma göstermek için bu Batılı yöntemleri kullandım."<a class="noteref" href="#n65" id="ref65">65</a></p>

  <p>Kangxi "hesaplamanın 'yeni yöntemleri'nin temel hataları imkânsız kıldığını" ve "Batılı takvim biliminin genel ilkelerinin hatadan yoksun" olduğunu kabul ettiyse de, Cizvitlerin, bilimleri ve Tanrılarına ilişkin daha genel iddialarına karşı hâlâ direniyordu. "Batılı yöntemlerin bazılarının bizimkilerden farklı ve belki gelişmiş olmasına karşın yeni yönleri pek az sayılır" sonucuna varmıştı Kangxi. "Matematiğin ilkelerinin hepsi <i>Değişimler Kitabı</i>'na dayanıyor ne de olsa ve Batılı yöntemlerin kökeni Çinli," diye ekleyerek, "onlar benim bildiklerimin çok küçük bir parçasını biliyor ancak."<a class="noteref" href="#n66" id="ref66">66</a></p>

  <p>Cizvitlerin Hıristiyanlıktan çok astronomiyi yaymasından kaygı duyan papa, onları daha sıkı gözetim altında tutmak üzere 1704'te Pekin'e bir temsilci gönderdi ve bunun bir ayaklanmaya varacağından kaygılanan Kangxi de misyonerleri devre dışı bıraktı. Paris'teki Bilimler Akademisi'ni andıran yeni bilimsel akademiler kurdu; buralarda Çinli bilimciler Cizvit etkisinden uzakta, astronomi ve matematik öğrenebiliyordu. Cizvitlerin öğrettiği matematik, biraz cebir ve daha da az matematiksel hesaplamayla halihazırda Kuzey Avrupa'dan onlarca yıl gerideydi; ne var ki Kangxi Batı bilimiyle bu bağlantıyı koparır koparmaz, Doğu-Batı arasındaki bilimsel boşluk uçuruma dönüşecek kadar büyüdü.</p>

  <p>Kangxi'yi (Resim 9.1) Çin bilimini 18. yüzyıla taşıyabilecekken bunu yapmayan beceriksiz ahmak, yani Needham Problemi'nin çözümü olarak görmek çok çekici gelebilir. Gelgelelim Göksel Taht'a oturan bütün erkekler (ve bir kadın) içinde kesinlikle böyle bir etiketi hak edecek son kişi Kangxi'dir. Cizvitlerin kendi bildiklerinin ancak bir parçacığını biliyor olduğunu söylemesi tevazudan uzaktı, ama büsbütün yanlış da sayılmazdı. Kangxi gerçek bir entelektüel, güçlü bir lider ve (56 çocuğun babası olması da dahil) bir eylem adamıydı. Batılılara daha geniş bir bağlamdan bakıyordu. 2000 yıl boyunca Çin imparatorları göçebe savaş yönteminin kendilerininkine üstün olduğunu kabullenmişlerdi ve genelde atlıları satın almayı onlarla savaşmaktan daha ucuz görmüşlerdi. Bu durum değiştiği zaman, bunu ilk anlayan Kangxi oldu ve 1690'larda bozkır anayolunu kapatmaya başlayan seferlere bizzat komuta etti. Batılılarla işler ise tam tersi yönde gelişti. Kangxi 1660'lardan beri Batılılarla yakın ilişkiye geçmişti; ama 1704'ten sonra onları görmezden gelmek daha az riskli gibi görünmeye başladı. Bazı Güneydoğu Asya hükümdarları aynı sonuca 16. yüzyılda ulaşmış ve Japonya'nın <i>şogun</i>'ları da 1613'te onların yolundan gitmişti. Japonya'da 1637'de başlayan şiddet dolu, Hıristiyan temelli bir ayaklanma, Batı'yla ilişkileri toptan kesme yönündeki bu kararın bilgeliğini doğruluyor görünür sadece. Bu bakımdan Kangxi'nin kararı hiç de beceriksizlik gibi görünmez.</p>

  <div class="picture">
    <img alt="" id="usHfDgD2HDDJXvA9oADnDL6" src="../Images/AyrimII-50.jpg"/> 

    <p class="caption">Resim 9.1. Büyük beceriksiz mi? Çin İmparatoru Kangxi'nin İtalyan ressam Giovanni Gherardi'nin fırçasından portresi, 1700 civarı.</p>
  </div>

  <p>Ve her durumda, sormamız gereken bir soru daha kalıyor: Kangxi, Batı biliminin nereye gittiğini görebilmiş ve onu desteklemiş olsaydı bile, 18. yüzyılda Doğulu toplumsal gelişmeyi Batılı gelişmenin önünde tutabilir miydi?</p>

  <p>Yanıt neredeyse kesin olarak olumsuzdur. Çin, Kuzeybatı Avrupa'nın yüz yüze geldiği sorunların bazılarıyla karşılaştı ve düşünürlerinden bazıları benzer yönlerde ilerledi. Sözgelişi 1750'lerde (tıpkı Gu Yanwu gibi asla üst düzeye ulaşmayı başaramamış küçük bir memur olan) Dai Zhen, Batı'nın niyetler veya amaçlar olmadan işleyen ve ampirik analize açık mekanik doğa vizyonuna benzer bir şeyi öne sürdü. Fakat kusursuz bir filolog olan Dai argümanlarını daima kadim metinlere dayandırdı; ne ki sonuçta Çin'de, geçmişin şanını muhafaza etmek, küresel genişlemenin Batılıları düşünmeye ittiği türden soruları ele almaktan daha önemli görünüyordu.</p>

  <p>Atlantik bölgelerinin zorlukları, yeni tip sorulara yanıtlar talep eden Batılılar yarattı. Buna yanıt veren Newtonlar ve Leibnizler, daha önceki âlimlerin aklına hayaline gelmeyecek ölçüde şöhret ve servet kazandılar; Locke ve Voltaire gibi yeni tip kuramcılar bu ilerlemelerin toplumsal düzendeki yansımalarının izini sürdüler. Çin'in yeni bozkır sınır boyu ise çok daha ılımlı zorluklar sundu. Kangxi'nin bilimsel kurumlarında iyi maaşlı âlimler, matematiksel hesaplamayı icat etmek gibi bir ihtiyaç hissetmedikleri gibi, Dünya'nın Güneş'in çevresinde dönüp dönmediğini de araştırmaya ihtiyaç duymadılar. Matematiği –tıpkı tıp gibi– klasik araştırmalar dalına dönüştürmek çok daha faydalı gibi görünüyordu. Doğu ve Batı, her biri ihtiyaç duyduğu düşünceye sahip oldu.</p>

  <h2>Demir Yasa</h2>

  <p class="nonindent">Kangxi 1722'de öldüğü zaman toplumsal gelişme her zamankinden de daha yükseğe doğra tırmanıyordu. Geçmişte iki kez, MS 100 civarında Roma imparatorluğu ve 1000 yıl sonra Çin'de Song hanedanı döneminde gelişme 43 puana ulaşmış, ama bu noktaya ulaştığı anda tekrar düşmesine yol açacak felaketler yaratmıştı. Ne ki 1722'ye gelindiğinde bozkır anayolu kapanmıştı. Mahşerin atlılarından biri ölüydü ve toplumsal gelişme zorlu tavana baskı yapıp onu aştığında çökmedi. Bunun yerine, bozkırların uç kesimlerindeki yeni sınır boyu Doğu'daki gelişmenin yükselmeyi sürdürmesini sağlarken, Kuzeybatı Avrupalılar Çin ve Rus imparatorlukları eliyle bozkır göçlerine karşı korunmuş olarak Atlantik'te kendi yeni sınır boylarını açmışlardı. Batılı gelişme Doğu'dakinden de hızlı yükselip 1773'te (veya o civarlarda) bu tavanı aşmıştı. Avrasya'nın her iki ucunda da yeni bir çağ başladı.</p>

  <p>Yoksa öyle değil miydi? Roma veya Song Çin'inden herhangi biri 18. yüzyıl Londra veya Pekin'ine ışınlanabilseydi, kesinlikle birçok sürprizle karşılaşırdı. Silahlar gibi. Veya Amerika. Ya da tütün, kahve ve çikolata. Ya modalara ne demeli; pudralı peruklar? Mançu tarzı saç örgüleri? Korseler? Bağlanmış ayaklar? Cicero'nun söylediği gibi, <i>O tempora, O mores!</i> ("Ah zamanlar! Ah âdetler!").<a class="noteref" href="#n67" id="ref67">67</a></p>

  <p>Daha da fazlası, hatta çok daha fazlası ise aşina görünürdü. Modern dünyanın barutlu devasa orduları antik çağdakilerden kesinlikle daha güçlüydü ve eskisinden çok daha fazla kişi okuma biliyor ve okuyordu; ama ne Doğu ne de Batı, antik Roma veya ortaçağ Kaifeng'i gibi 1 milyon nüfuslu kentleriyle iftihar ediyordu artık.<a class="noteref" href="#n68" id="ref68">68</a> Ne ki, hepsinden önemlisi, geçmişten gelen ziyaretçiler, her ne kadar toplumsal gelişme her zamankinden de yukarıya doğru tırmanmaktaysa da, insanların onu yukarıya doğru itme <i>yöntemlerinin</i> Roma'dan veya Song Çinlilerinin yaptığından pek az farklılaştığını fark edecekti. Çiftçiler daha çok gübre kullanıyor, daha çok hendek kazıyor, daha çok dönüşümlü tahıl ekiyor ve nadas uygulamasını azaltıyordu. Zanaatkârlar daha çok maden dökmek için daha çok odun yakıyor ve odun bitmeye yüz tuttukça kömüre dönüyordu. Değirmen dolaplarını çevirmek, yükleri taşımak ve daha düzgün yollarda daha iyi arabaları çekmek için gitgide daha çok ve daha iri hayvanlar yetiştiriliyordu. Maden cevherlerini ezmekte, tahılları öğütmekte ve ıslah edilmiş ırmaklarda ve yapay kanallarda tekneleri yürütmekte su ve rüzgâr daha etkili kullanılıyordu. Gene de, Song ve Romalı ziyaretçiler muhtemelen 18. yüzyılda birçok şeyin 1. veya 11. yüzyıldakinden daha büyük ve daha iyi olduğunu teslim ederken, işlerin temelden değiştiğini kabul etmeye yanaşmazlardı.</p>

  <p>Bir sorun vardı. Bozkırların ve okyanusların fethi, Romalıların veya Song dönemi Çin toplumunun 43 puan civarında yüz yüze geldiği zorlu tavanı tuzla buz etmemişti: Sadece biraz daha yukarı itmişti ve 1750'ye gelindiğinde, gelişmenin bir kez daha fazlasıyla gerilip kopma noktasına geldiğine dair uyarıcı işaretler vardı. Grafik 9.2'nin gerçek ücretleri gösteren sağ tarafı hoş bir resim sunmaz. 1750'ye gelindiğinde yaşam standartları her yerde, Avrupa'nın dinamik kuzeybatısında bile düşüyordu. Doğu ve Batı çekirdekleri zorlu tavanı yukarıya doğru itmek için zorladıkça zamanlar gitgide çetin hale geliyordu.</p>

  <p>Ne yapılması gerekiyordu? Pekin'deki bürokratlar, Paris'teki salon müdavimleri ve ikisi arasında yaşayan kendine saygılı her entelektüel kuramlar ortaya atmaya koyuldu. Bazıları tüm zenginliğin tarımdan geldiğini ileri sürüp, hükümdarları bataklıkları kurutan veya dağlık arazileri teraslayan çiftçilere vergi indirimleri yapılması gerektiğine ikna etmeye çalıştılar. Yunnan'dan Tennessee'ye kadar barakalar ve kütük evler, daha az gelişmiş toplulukların avlandığı ormanların içlerine dek süzüldü. Diğer kuramcılar bütün servetin ticaretten geldiğini, dolayısıyla hükümdarların (çoğunlukla aynı hükümdarların), komşularının ticaretini ele geçirmek yoluyla onları yoksullaştırmaya daha da çok kaynak akıtması gerektiğinde ısrarcıydı.</p>

  <p>Muazzam çeşitlemeler vardı, ama bir bütün olarak (15. yüzyıldan beri olanca güçleriyle savaşmakta olan) Batılı hükümdarlar sorunlarını savaşın çözebileceğini düşünürken, (genellikle daha az şiddetle savaşan) Doğulu hükümdarlarsa bunun işe yaramayacağı kanısındaydı. Japonya aşırı uçta bir örnek oldu. 1598'de Kore'den çekildikten sonra liderleri fetihte hiçbir kazanç olmadığına karar verdikleri gibi, 1630'lara gelindiğinde, denizaşırı ticaretin kendilerine gümüş ve bakır gibi değerli malları kaybettirmekten başka bir işe yaramadığı sonucuna vardılar. Çinli ve (1640'a gelindiğinde Japonya'ya girmelerine izin verilen tek Avrupalı ulus) Hollandalı tüccarlar Nagasaki'de minik gettolara yerleştiler; buralarda yanlarına gelmesine izin verilen Japon kadınlar yalnızca fahişelerdi. Dış ticaretin gitgide küçülmesi şaşırtıcı değildi.</p>

  <p>Geniş mavi sularla saldırganlığa karşı korunan Japonya 1720'ye dek gelişip güçlendi. Nüfusu iki katına çıktı ve Edo belki de dünyanın en büyük kentine dönüştü. Pirinç, balık ve soya çoğu insanın besinindeki daha ucuz gıdaların yerine geçti. Ve barış hüküm sürmekteydi: Silahlarını geçmişte, ta 1587'de Hideyoshi'ye teslim etmiş olan sıradan Japonlar bir daha hiç silahlanmadı. Huysuz samuray savaşçıları bile münakaşalarını sadece kılıç oyunlarıyla çözmeye razı oldular; bu oyunlar 1850'lerde Japonya'ya zorla giren Batılıları şaşırtıyordu. "Bu insanların ateşli silahları kullanmayı bile bilmedikleri anlaşılıyordu," diye hatırlıyordu biri. "Bu, çocukluğundan itibaren çocukların bile ateş ettiğini gören bir Amerikalıya, silahlar konusundaki bilgisizliğin, ilkel masumiyetin ve kırsal bir cennetin yalınlığının göstergesi olan bir anomali olarak çok garip görünüyor."<a class="noteref" href="#n69" id="ref69">69</a></p>

  <p>Gelgelelim 1720'den sonra resim aralıksız şekilde kararacaktı. Japonya adamakıllı doymuştu. Bir teknolojik atılım olmaksızın bu kalabalık manzaradan daha fazla yiyecek, yakacak, giyecek ve konut yaratmak imkânsızdı; ticaret olmaksızın da bunların daha fazlasını getirmek mümkün değildi. Japon çiftçileri parmak ısırtan bir yetenek sergiliyorlardı ve Japon memurları yakıt gereksiniminin ormanlarına vermiş olduğu hasarı görerek orman arazilerini büyük bir özenle korumaya giriştiler. Japon seçkin kültürü, kaynakların muhafazasını destekleyen sert, güzel bir minimalizme dönüştü. Ama gene de gıda fiyatları yükseliyor, kıtlıklar artıyor ve aç kitleler sokaklara dökülüp itirazlarını dile getiriyordu. Burası kırsal bir cennet olmaktan çok uzaktı.</p>

  <p>Japonya'nın bu aşırı uçtaki yola girmesinin tek nedeni, güvenliğine tek ciddi tehdidi oluşturan Çin'in de aynı yönde hareket etmesiydi. Çin'in geniş, açık sınırları nüfusun 18. yüzyıl boyunca artmaya devam etmesi anlamına geliyordu, ama suların ötesindeki tehlikeli dünyaya Qing de giderek kapılarını kapatmaktaydı. 1760'ta dış ticaretin tamamı Guangzhou'yla kısıtlandı ve İngiltere'nin Doğu Hindistan Kumpanyası 1793'te bu kısıtlamalardan şikâyet etmesi için Lord Macartney'i gönderdiğinde, imparator Qianlong buyurganca şu karşılığı verdi: "Biz o marifetli nesnelere asla değer vermediğimiz gibi, ülkenizin ürünlerine en ufak bir ihtiyaç bile duymuyoruz." Daha ileri ilişkinin "Göksel İmparatorluğun kurallarıyla uyumlu olmayacağı gibi... ülkenize de bir fayda getirmeyeceği [kanısındayım]," dedi.<a class="noteref" href="#n70" id="ref70">70</a></p>

  <p>Qianlong'un izolasyona olan inancını paylaşan pek az Batılı hükümdar vardı. Onların yaşadığı dünyaya Qing Çin'i gibi tek bir büyük imparatorluk hükmetmiyordu; daha çok, didişmeler ve aralıksız değişen bir güç dengeleri dünyasıydı bu. Çoğu Batılı hükümdarın görüşüne göre, dünyanın refahı sabitlenmiş olsa bile, bir ulus daima pastadan daha büyük bir dilim kapabilirdi. Savaşa harcanan her bir florin, frank veya pound sonuna kadar karşılığını veriyordu; üstelik sadece bazı hükümdarlar böyle hissettiği sürece, tüm hükümdarlar savaşa hazır olmak zorundaydı. Batı Avrupa'nın silahlanma yarışı hiç durmadı.</p>

  <p>Avrupa'nın ölüm tacirleri dur durak bilmeden ticaret araçlarını geliştirdiler (daha iyi süngüler, önceden ambalajlanmış barut kartuşları, daha hızlı ateş eden mekanizmalar), ama gerçek atılım şiddeti daha bilimsel olarak örgütlemekten geldi. Disiplin –üniformalar, üzerinde mutabık kalınan rütbeler ve subaylar için, dediklerini tastamam yerine getiren atış mangaları (daima zalimce cezalandırılan sıradan askerlerin tersine)– mucizeler yarattı ve yıl boyu devam eden eğitimi de buna eklemek, karmaşık manevralar icra eden ve silahlarını hiç durmadan ateşleyen savaş makineleri yarattı.</p>

  <p>Bu çeşit düzenli ölüm makineleri para karşılığı daha çok cana kıyıyordu. İlkin Hollandalılar, derken rakipleri cani ayaktakımını istihdam edip onlara ya düzensiz ödeme yaparak veya hiç yapmayarak savaş faaliyetini hepsini sivillerden para sızdırmaya çalışan hırsızlara dönüştüren, özel girişimcilere ihale etme şeklindeki ucuz fakat nahoş geleneği kaldırdılar. Savaş cehennemi kaldı, ama en azından birkaç sınırlama getirildi.</p>

  <p>Aynı şey, kurukafa bayrağı, güvertedeki kalastan yürüme ve hazine gömme çağının perdesinin inmekte olduğu denizde de geçerliydi. İngiltere, tıpkı 16. yüzyılda Çin'in yaptığı gibi, maceracılık kadar yolsuzlukla da ilgili olan korsanlığa karşı yeni bir savaşa giden yolda başı çekti. Dile düşmüş Kaptan Morgan İspanya'yla yapılmış bir İngiliz barış antlaşmasını görmezden gelip 1671'de Karayipler'deki İspanyol kolonilerini yağmaladığında, güçlü konumlardaki destekçileri şövalye unvanı alıp Jamaika valiliğine getirilmesinde etkili olmuşlardı. Ne ki, 1701'e gelindiğinde, en az onun kadar kötü şöhrete sahip Kaptan Kidd, sadece bir İngiliz gemisini soymak yüzünden derdest edilip, kendini Londra'ya giden bir gemide buldu ve oraya vardığı zaman (kralın da dahil olduğu) güçlü destekçilerinin ona yardım edemediğini veya etmediğini gördü. Son şilinine kadar roma yatıran Kaptan Kidd, idam sehpasında debelenirken "içinizde en masum olan benim!" diye kükredi; öyle ki boynuna geçirilen ip koptu.<a class="noteref" href="#n71" id="ref71">71</a> Eskiden olsa bu onu kurtarabilirdi, ama artık mümkün değildi. İkinci yağlı ilmek işini görecekti. 1718'de donanma Karasakal'ı (Edward Teach) kuşattığı zaman, yardım etmeye yeltenen bile olmadı. Karasakal'ın canını almak Kidd'inkini almaktan bile daha çok çaba gerektirdi: 5 misket mermisi ve 25 kılıç darbesi. Ama sonunda denizciler onu öldürdü. O yıl Karayipler'de 50 korsan baskını oldu. 1726'ya gelindiğinde baskın sayısı 6'ya düştü. Başına buyruk yakıp yıkma çağı artık sona ermişti.</p>

  <p>Bütün bunların bir parasal maliyeti oldu ve örgütlenmedeki ilerlemeler maliyedeki gelişmelere daha da bağımlı hale geldi. Hiçbir hükümet yıl boyunca askerleri ve denizcileri besleme, maaş ödeme ve teçhiz etme yükümlülüğünü kaldırabilecek durumda değildi gerçekte, ama çözümü bulan yine Hollandalılar oldu: Kredi. Para kazanmak para gerektiriyordu ve Hollanda'nın ticaretten bunca istikrarlı geliri ve nakit parayı idare etmek için bunca sağlam bankaları olduğu için, tüccar hükümdarları daha büyük meblağları daha hızlı ve daha düşük faiz oranlarıyla bulabiliyordu ve savurgan rakiplerine göre daha uzun vadelerde geri ödeme imkânına sahiptiler.</p>

  <p>İngiltere bir kez daha Hollanda'nın yolunu izledi. 1700'e gelindiğinde, her iki ülkenin de artık menkul kıymetler borsasında satış yaparak kamusal borcu yöneten, hükümetlerin alacaklıların heyecanını bonolara faiz ödemek üzere özgül vergiler koymak yoluyla yatıştırdığı bir ulusal bankacılık sistemi vardı. Sonuçlar görülmeye değerdi. Yeni okyanus anayolunun destanı olan <i>Robinson Crusoe</i>'nun yazarı Daniel Defoe'nun açıkladığı gibi:</p>

  <blockquote>
    <p class="nonindent">Savaşı ve barışı kredi yapıyor; ordular topluyor, donanmalar kuruyor, muharebeleri yapıyor, kentleri kuşatıyor; krediyi para olarak değil de, tek kelimeyle, savaşın kasları diye adlandırsak daha doğru olur... Kredi askerlerin para almadan savaşmasını, orduların teçhiz edilmeksizin yürümesini sağlıyor... ve Hazine'yi ve bankaları, talebe bağlı olarak, dilediği kadar milyonlarla dolduruyor.<a class="noteref" href="#n72" id="ref72">72</a></p>
  </blockquote>

  <p>Sınırsız kredi, sonu olmayan savaş demekti. Britanya ticaret pastasının en büyük dilimini kazanmak için Hollandalılarla 20 yıl savaşmak zorunda kaldı; ama o zaferin tek sonucu da, daha da büyük bir kavgaya giden yolları döşemek oldu. Fransa'nın hükümdarları, Habsburgların kaçırdığı kara imparatorluğu fırsatını yakalamanın eşiğine gelmişe benzer; İngiliz siyasetçiler "Fransa karada korkacağı hiçbir şey kalmayınca bizi denizden de silecek" korkusuna kapıldı.<a class="noteref" href="#n73" id="ref73">73</a> Tek çözüm, diye üsteliyordu İngiltere'nin başbakanı (Yaşlı) William Pitt, "Almanya üzerinden Amerika'yı fethetmek";<a class="noteref" href="#n74" id="ref74">74</a> yani, kendileri denizaşırı sömürgeleriyle kapışırken, Fransızları Avrupa'da bağlı tutacak kıtasal koalisyonları finanse etmekti.</p>

  <p>Fransa'nın İngiltere'yi ilk istila girişiminin boşa çıktığı 1689 ile Wellington'ın nihayet Waterloo'da Napoléon'u yenilgiye uğrattığı 1815 arasındaki dönemin neredeyse yarısı İngiliz-Fransız savaşlarıyla geçti. Bu destansı mücadele Batı'nın, Avrupa çekirdeğinin hâkimiyeti için girdiği bir savaştan ibaretti. Büyük ordular Almanya'ya hücumla yaylım ateşe geçti ve Flandre'de siperler kazdı; savaş gemileri fırtınalı Fransa kıyısı açıklarında ve Akdeniz'in ışıltılı sularında toplarını gümbürdetip birbirlerine bordaladılar; Kanada ve Ohio'nun ormanlarında, Karayipler'in plantasyonlarında ve Batı Afrika ve Bengal cangıllarında Avrupalılar ve (özellikle) yerel müttefikler, Batı'nın Savaşı'nı ilk kez dünya çapında bir mücadeleye dönüştürecek şekilde düzinelerce şiddetli, tekil muharebelerde çarpıştılar.</p>

  <p>Bir sürü kitabı dolduracak kadar cesaret ve ihanet yaşandı gerçi, ama gene de gerçek hikâye poundlarla, şilinlerle ve penilerle anlatıldı. Britanya orduları ve donanmalarına sürekli kredi takviyesi yapılıyordu; Fransa faturalarını ödeyemez olmuştu. 1759'da yüksek konumdaki bir İngiliz, "çanlarımız zaferleri duyurmak için çalmaktan yıprandı," diye böbürleniyordu;<a class="noteref" href="#n75" id="ref75">75</a> 1763 yılına gelindiğinde, yorgun düşen Fransızların, denizaşırı imparatorluklarının çoğunu elden çıkaracak bir barış antlaşması yapmaktan başka çareleri kalmamıştı (<a href="../Text/h0905.htm">Harita 9.5</a>).</p>

  <p>Gelgelelim Batı'nın Savaşı henüz yarılanmamıştı bile. İngiltere dahi mali sıkıntıyı hissediyordu ve Amerikan kolonicilerini kendi saflarında savaşa katmaya yönelik kötü hazırlanmış bir planın 1776'da bir isyan başlatması üzerine, Fransa asiler için çok önemli olan nakit ve gemileriyle birlikte Amerikalı yerleşimcilerin yanında yer aldı. Onca İngiliz kredisi bile neredeyse 5000 km uzaktaki bu kararlı asilere ve bir diğer büyük devlete hâkim olmaya yetmemişti.</p>

  <p>Gene de finans yenilginin acısını alıp götürmeyi başardı. Akılcı bir dünyada Amerika'yı Fransız Aydınlanması'nın dilindeki mutluluk arayışlarını kutlayan devrimcilere kaptırmak, İngiltere'nin Atlantik ekonomisini iflas ettirip Avrupa'da bir Fransız hâkimiyeti başlatabilirdi. Pitt öyle korkuya kapılmıştı ki, eğer İngiltere kaybederse Britanya'daki her beyefendinin mallarını satıp savıp Amerika'ya yelken açabileceği uyarısını yaptı; ama ticaret ve kredi tekrar imdada koştu. İngiltere borçlarını ödedi, donanmaları denizyollarında devriye gezmeye ve Amerikalıların hâlâ ihtiyaç duyduğu malları taşımaya devam etti. 1789'a gelindiğinde Anglo-Amerikan ticareti devrim öncesi düzeylerine dönmüştü bile.</p>

  <p>Gelgelelim Fransa açısından 1789 tam bir felaket oldu. XVI. Louis Amerikan savaşını kazanmak uğruna ödeyemeyeceği borçlara batmıştı; bu yüzden şimdi soyluları, ruhbanı ve zengin burjuvaları toplayıp yeni vergiler istediyse de, aldığı karşılık, burjuvazinin Aydınlanma'yı aleyhine çevirmesi oldu. İnsan Haklarını (ve iki yıl sonra Kadın Haklarını da) ilan eden zengin burjuvalar ise kendilerini sahne amirliğinde olduğu kadar, öngörülememiş bir başkaldırı ve iç savaşın yolunun üzerinden çekilmeye çalışır halde bulacaklardı. Radikaller "terörü günün düzeni yapalım!" diye haykırdıktan sonra kralı, ailesini ve devrimci yoldaşlarından binlercesini idam ettiler.<a class="noteref" href="#n76" id="ref76">76</a></p>

  <p>Bir kez daha akılcı beklentiler boşa çıktı. Bu ihtilal İngiltere'yi Batı'nın efendisi konumunda bırakmak yerine yeni kitlesel savaş biçimlerinin yolunu açtı ve zorbalıkla geçen birkaç yıl boyunca dâhi general Napoléon nihayet bir Avrupa kara imparatorluğu yaratacakmış gibi göründü. 1805'te Büyük Ordu'sunu 1689'dan beri dördüncü kez İngiltere'de bir Fransız istilası için kullandı: "Gelin altı saat boyunca Kanal'ın efendileri olalım," dedi askerlerine, "o zaman dünyanın efendileri de olacağız!"<a class="noteref" href="#n77" id="ref77">77</a></p>

  <p>Napoléon bu altı saatini asla elde edemedi ve Avrupa'daki her limana girişlerini yasaklayarak İngiliz tüccarların en korkunç kâbuslarını gerçeğe dönüştürmesine karşın mali güçlerini kırmayı başaramadı. 1812'de Avrupa nüfusunun dörtte birine egemen olmuştu ve bir Fransız ordusu Moskova'daydı; iki yıl sonra ise iktidardan düşmüştü ve (İngilizlerin maaş bordrosunda savaşan) bir Rus ordusu Paris'e girmişti; 1815'deyse o büyük Viyana Kongresi'nde, diplomatlar Batı'nın Savaşı'nı sonraki 99 yıl boyunca durduracak şartları inceden inceye tartışmaya koyulmuştu.</p>

  <p>Bütün bu savaşlar sonuçta büyük bir fark yaratmış mıydı? Bir bakıma, evet. 1683'te, İngiliz-Fransız çatışmasının arifesinde, Viyana yine Türk ordusunun kuşatması altındaydı; ama 1815'te, orada en büyük ve en önemli kişilerin toplandığı zamana gelindiğinde, Batı'nın Savaşı Batı Avrupalı ateş gücünü, disiplinini ve maliyesini dünyadaki başka her şeyin çok ilerisine taşımış ve Türk orduları artık oralara gelemez olmuştu. Napoléon 1798'de Mısır'ı işgal ettiğinde, Osmanlılar onları söküp atmak için İngiltere'den yardım istemek zorunda kalmıştı ve 1803'te (yarısı yerel düzeyde toplanıp Avrupa atış talimleriyle eğitilmiş olan) 5000'den az İngiliz askeri Assaye'de sayılarının on katı Güney Asyalıyı darmadağın edecekti. Askeri güç dengesi nefes kesici şekilde Batı Avrupa'dan yana kaymıştı.</p>

  <p>Ancak sorunun yanıtı bir başka yönden de olumsuzdu: Hayır, fark yaratmamıştı. Bütün muharebelere ve bombardımanlara karşın gerçek ücretler 1750'den sonra da düşmeye devam etti. 1770'lerde başlayarak, kendilerine ekonomipolitikçiler diyen yeni tür bir âlimler kuşağı, bu sorunu ele almak için bilimin ve Aydınlanma'nın bütün gereçlerini kuşandılar. Araştırmalarından ulaştıkları sonuç iyi değildi: İnsanlığa hükmeden demir yasalar olduğunu ileri sürdüler. İlkin, imparatorluk ve fetih üretkenliği ve geliri artırabilirse de, insanlar fazladan refahı daima daha fazla çocuk doğumuna tahvil ediyorlardı. Bebeklerin boş mideleriyse bu fazladan refahın tamamını derhal tüketiyor ve daha da kötüsü, bebekler büyüyüp de iş bulmaları gerektiği zaman, aralarındaki rekabet reel ücretleri açlık sınırına kadar geriye çekiyordu.</p>

  <p>Bu zalim döngüden hiçbir çıkış yok gibi görünüyordu. Ekonomi politikçiler toplumsal gelişme endeksini biliyor olsalardı, herhalde zorlu tavanın biraz yukarıya itilmiş olmasına karşın gücünü her zamanki kadar koruduğuna işaret ederlerdi. Batı'nın puanının 1773'te Doğu'nunkine yetişmiş olduğunu öğrenmekten büyülenirlerdi; ama herhalde bunun önemli olmadığını, zira demir yasaların her iki puanın da daha fazla yükselmesini önleyeceğini söylerlerdi. Ekonomipolitik hiçbir şeyin gerçekten değişemeyeceğini bilimsel olarak kanıtlamıştı.</p>

  <p>Derken her şey değişti.</p>

  <div class="footnotes">
    <p class="footnote" id="n1"><a class="backref" href="#ref1">1</a> John F. Kennedy, Arkansas'daki Heber Springs'de yaptığı konuşma, 3 Ekim 1963 (bkz. http://www.presidency.ucsb.edu/ws/index.php?pid=9455).</p>

    <p class="footnote" id="n2"><a class="backref" href="#ref2">2</a> Xie Zhaozhe, <i>Wuza zu</i> 4.34a (1608), alıntı: Ho, 1959, s. 262.</p>

    <p class="footnote" id="n3"><a class="backref" href="#ref3">3</a> Languedoc deyişi, alıntı: Le Roy Ladurie, 1972, s. 53.</p>

    <p class="footnote" id="n4"><a class="backref" href="#ref4">4</a> Zhang Tao, <i>Gazetteer of She County (</i>1609), 6.10b-12a, alıntı: Brook, 1998, s. 1, 4.</p>

    <p class="footnote" id="n5"><a class="backref" href="#ref5">5</a> Heinrich Müler (1560), alıntı: Braudel, 1981-84, c. 1, s. 194-95.</p>

    <p class="footnote" id="n6"><a class="backref" href="#ref6">6</a> Wang Wenlu, "Letter to Master Wei of Chengsong" (1545), alıntı: Brook, 1998, s. 106.</p>

    <p class="footnote" id="n7"><a class="backref" href="#ref7">7</a> <i>Gazetteer of Shaowu Prefecture</i> (1543) 2.43b, alıntı: Brook, 1998, s. 144.</p>

    <p class="footnote" id="n8"><a class="backref" href="#ref8">8</a> <i>Gazetteer of Chongwusuo Citadel</i> (1542), s. 39-40, alıntı: Brook, 1998, s. 149.</p>

    <p class="footnote" id="n9"><a class="backref" href="#ref9">9</a> Zhang Tao, <i>Gazetteer of She County</i> (1609) 3.9a, alıntı: Brook, 1998, s. 258.</p>

    <p class="footnote" id="n10"><a class="backref" href="#ref10">10</a> Akira Kurosawa'nın klasik filmi <i>Yedi Samuray</i>'ın (1954) ve –biraz tarihsel ve coğrafi serbestiyle– John Sturges'in neredeyse klasikleşmiş uyarlaması <i>Muhteşem Yedili</i>'nin (1960) geçtiği ortam.</p>

    <p class="footnote" id="n11"><a class="backref" href="#ref11">11</a> Toyotomi Hideyoshi, "Sword Collection Edict" (1588) 2, çev. Tsunoda vd, 1964, s. 320.</p>

    <p class="footnote" id="n12"><a class="backref" href="#ref12">12</a> Jesuit Annual Letter (1588), alıntı: Perin, 1979, s. 27.</p>

    <p class="footnote" id="n13"><a class="backref" href="#ref13">13</a> Eğer bugün kalabalıkları ve işportacıları göze alarak Çin Seddi'ni ziyaret edecek olursanız, Pekin yakınlarında dağlara doğru yılan gibi kıvrılan muazzam seddin, çoğu Qi ve çağdaşlarının eseri olan bölümlerini görürsünüz.</p>

    <p class="footnote" id="n14"><a class="backref" href="#ref14">14</a> Kullandıkları on iki dilimli taç (veya elifi taç) tabir edilen uzun kırmızı serpuşlardan gelen bu ad, hükümranlıkları mesihin gelmesiyle doruğuna ulaşacak on iki imamı sembolize eder.</p>

    <p class="footnote" id="n15"><a class="backref" href="#ref15">15</a> İskender Çavuş (1511), alıntı: Finkel, 2005, s. 99.</p>

    <p class="footnote" id="n16"><a class="backref" href="#ref16">16</a> Ogier Ghiselin de Busbecq, Mektup 3 (1560), alıntı: Ross ve McLaughlin, 1953, s. 255.</p>

    <p class="footnote" id="n17"><a class="backref" href="#ref17">17</a> Voltaire, <i>Essay on General History and on the Manners and Spirit of the Nations</i> (1756), 70. bölüm.</p>

    <p class="footnote" id="n18"><a class="backref" href="#ref18">18</a> Mercurino Gattinara, V. Karl'a Mektubu, 12 Temmuz 1519, alıntı: Brandi, 1939, s. 112.</p>

    <p class="footnote" id="n19"><a class="backref" href="#ref19">19</a> Pek çok karmaşık olayı atlayarak ikisinin ortak hükümranlıklarının 1516'dan 1598'e kadar sürdüğünü söyleyebiliriz.</p>

    <p class="footnote" id="n20"><a class="backref" href="#ref20">20</a> V. Karl (Şarlken), Edict of Worms, 19 Nisan 1521, alıntı: Brandi, 1939, s. 132</p>

    <p class="footnote" id="n21"><a class="backref" href="#ref21">21</a> Ogier Ghiselin de Busbecq, Mektup 3 (1560), alıntı: Ross ve McLaughlin, 1953, s. 255.</p>

    <p class="footnote" id="n22"><a class="backref" href="#ref22">22</a> Chang Ying, "Remarks on Real Estate" (bas. 1697 civarı), alıntı: John Richards, 2003, s. 119.</p>

    <p class="footnote" id="n23"><a class="backref" href="#ref23">23</a> Resmi duyuru, 17. yüzyıl; alıntı: John Richards, 2003, s. 120.</p>

    <p class="footnote" id="n24"><a class="backref" href="#ref24">24</a> Anonim şarkı (bas. 1661), alıntı: Wiesner-Hanks, 2006, s. 409.</p>

    <p class="footnote" id="n25"><a class="backref" href="#ref25">25</a> John Evelyn, <i>A Character of England</i> (1659), alıntı: John Richards, 2003, s. 233.</p>

    <p class="footnote" id="n26"><a class="backref" href="#ref26">26</a> Albay Thomas Rainsborough, Putney Kilisesi'ndeki konuşmasından, 29 Ekim 1647, alıntı: Woodhouse, 1938 (bkz. http://oll.liberty.fund.org/?option=com_ staticxt&amp;staticfile=show.php%3Ftitle=2183).</p>

    <p class="footnote" id="n27"><a class="backref" href="#ref27">27</a> Richard Rumbold, kendi idamında yaptığı konuşmadan, Londra, 1685, alıntı: Hill, 1984, s. 37.</p>

    <p class="footnote" id="n28"><a class="backref" href="#ref28">28</a> Abiezer Coppe, <i>A Fiery Flying Roll</i> I (1649), s. 1-5, alıntı: Hill, 1984, s. 43.</p>

    <p class="footnote" id="n29"><a class="backref" href="#ref29">29</a> Alıntı: Elvin, 1973, s. 246.</p>

    <p class="footnote" id="n30"><a class="backref" href="#ref30">30</a> İmparator Chongzhen, intihar notu (1644), alıntı: Paludan, 1998, s. 187.</p>

    <p class="footnote" id="n31"><a class="backref" href="#ref31">31</a> Liu Shangyou, <i>A Short Record to Settle My Thoughts</i> (1644 veya 1645), çev. Struve, 1993, s. 15.</p>

    <p class="footnote" id="n32"><a class="backref" href="#ref32">32</a> Peter Thiele, <i>Account of the Town of Beelitz in the Thirty Years' War</i>, alıntı: O. Clark, 2006, s. 32-34.</p>

    <p class="footnote" id="n33"><a class="backref" href="#ref33">33</a> Age.</p>

    <p class="footnote" id="n34"><a class="backref" href="#ref34">34</a> Alıntı: Spence, 1990, s. 23-24.</p>

    <p class="footnote" id="n35"><a class="backref" href="#ref35">35</a> İşlerini iyi yaptılar; sınır Amur Nehri üzerinde, o dönemde belirlenmiş yerdedir. Temmuz 2008'deki en yeni müzakereler sınır boyunu ırmaktaki bir adanın 2-3 km karşısına çekmiştir.</p>

    <p class="footnote" id="n36"><a class="backref" href="#ref36">36</a> Bkz. yukarıda, s. 396 "Mançurya'da bulunan kurşun misketleri" diye geçen kısım.</p>

    <p class="footnote" id="n37"><a class="backref" href="#ref37">37</a> Felipe Guaman Poma, <i>New Chronicle and Good Government</i> (1614), alıntı: Karnen, 2003, s. 117.</p>

    <p class="footnote" id="n38"><a class="backref" href="#ref38">38</a> Antonio de la Calancha (1638), alıntı: Hemming, 2004, s. 356.</p>

    <p class="footnote" id="n39"><a class="backref" href="#ref39">39</a> Alıntı: Karnen, 2003, s. 286.</p>

    <p class="footnote" id="n40"><a class="backref" href="#ref40">40</a> <i>Age.</i>, s. 292.</p>

    <p class="footnote" id="n41"><a class="backref" href="#ref41">41</a> Alıntı: Lane, 1998, s. 18.</p>

    <p class="footnote" id="n0"><a class="backref" href="#ref0">*</a> Soyadının okunuşuna istinaden yapılan bir söz oyunu. Birebir anlamı "ham yalan" (ç.n.)</p>

    <p class="footnote" id="n42"><a class="backref" href="#ref42">42</a> Bu deyiş çeşitli kaynaklara atfedilmiştir. Ancak Kardinal Antoine Perrenot de Granvelle 11 Mayıs 1573 tarihli bir mektupta çok benzer bir şey yazmıştı. Alıntı: Karnen, 1999, s. 252.</p>

    <p class="footnote" id="n43"><a class="backref" href="#ref43">43</a> Juan de Onate'ye mektup (1605), alıntı: Karnen, 2003, s. 253.</p>

    <p class="footnote" id="n44"><a class="backref" href="#ref44">44</a> Yerleşimcinin vatanı İspanya'ya mektubu, alıntı: Karnen, 2003, s. 131.</p>

    <p class="footnote" id="n45"><a class="backref" href="#ref45">45</a> Thomas Hardy, <i>Tess of the D'Urbenvilles</i> (1891), 1. kısım, 3. bölüm.</p>

    <p class="footnote" id="n46"><a class="backref" href="#ref46">46</a> Francis Bacon, <i>Novum Organum</i> (1620), önsöz.</p>

    <p class="footnote" id="n47"><a class="backref" href="#ref47">47</a> René Descartes, <i>Principles of Philosophy</i> (1644), 203. bölüm.</p>

    <p class="footnote" id="n48"><a class="backref" href="#ref48">48</a> 1670'lerde benzer matematiksel yöntemler üzerine çalışan Alman düşünür Gottfried Leibniz'in aslında matematiksel analizi ilk geliştiren, Newton'unsa itibarını çalan kişi olması dışında. Büyük olasılıkla iki düşünür matematiksel analizi birbirinden bağımsız olarak icat etmişti, ama karşılıklı bilimsel hırsızlık suçlamaları sonunda ilişkilerini bozacaktı.</p>

    <p class="footnote" id="n49"><a class="backref" href="#ref49">49</a> Alexander Pope, "Epitaph: intended for Sir Isaac Newton" (1730). Bir nüktedan daha sonra iki dize daha ekleyecekti:</p>

    <p>Böyle sürmedi: Şeytan uluyarak, "Ho!</p>

    <p>Einstein olsun!" statükoyu korudu.</p>

    <p>(J.C. Squire, "In Continuation of Pope on Newton" [1926])</p>

    <p class="footnote" id="n50"><a class="backref" href="#ref50">50</a> Galileo Galilei (1605), çev. Drake, 1957, s. 237-38.</p>

    <p class="footnote" id="n51"><a class="backref" href="#ref51">51</a> John Locke, <i>Second Treatise of Civil Government</i> (1690), 7. bölüm, 87. kısım; 9. bölüm, 124. kısım; 8. bölüm, 95. kısım.</p>

    <p class="footnote" id="n52"><a class="backref" href="#ref52">52</a> Immanuel Kant, "An Answer to the Question: What is Enlightenment?" (1784) (bkz. http://www.english.upenn.edu/-mgamer/Etexts/kant.html.).</p>

    <p class="footnote" id="n53"><a class="backref" href="#ref53">53</a> II. Frederick, Christian Wolff'a mektup (1740), alıntı: Upton, 2001, s. 307.</p>

    <p class="footnote" id="n54"><a class="backref" href="#ref54">54</a> 1707'de Birlik Yasası İngiltere, Galler ve İskoçya'yı tek bir Büyük Britanya Krallığı'nda birleştirdi; ayrı bir yasa da 1800'de bu krallığa İrlanda'yı dahil etti.</p>

    <p class="footnote" id="n55"><a class="backref" href="#ref55">55</a> Denis Diderot, "Encyclopedia [Philosophy]" (1751), çev. Philip Stewart, bkz. http://www.hti.umich.edu/d/did.</p>

    <p class="footnote" id="n56"><a class="backref" href="#ref56">56</a> Müdür Chen Zilong yukarıda s. 426'da ("Sözgelişi, sıradışı Wang Yangming" diye geçen yer) değindiğimiz Wang Yangming'in argümanlarından esinlenmişti.</p>

    <p class="footnote" id="n57"><a class="backref" href="#ref57">57</a> Emperor Kangxi, <i>Kangxi's Conversations with His Sons</i> 71b-72 (bas. 1730), çev. Spence, 1974, s. 72.</p>

    <p class="footnote" id="n58"><a class="backref" href="#ref58">58</a> Baron de Montesquieu, <i>The Spirit of the Laws</i> (1748), 17. kitap, çev. bkz. http://www.constitution.org/cin/soll1_17.htm#002.</p>

    <p class="footnote" id="n59"><a class="backref" href="#ref59">59</a> Lu Gwei-djen, alıntı: Winchester, 2008, s. 37.</p>

    <p class="footnote" id="n60"><a class="backref" href="#ref60">60</a> Joseph Needham (1942), alıntı: Winchester, 2008, s. 57.</p>

    <p class="footnote" id="n61"><a class="backref" href="#ref61">61</a> Boulding, 1976, s. 9.</p>

    <p class="footnote" id="n62"><a class="backref" href="#ref62">62</a> Bunu izleyen, 1782'de tamamlanan <i>Dört Hazine Kütüphanesi</i>, parmak ısırtacak şekilde 36 bin cilt dolduruyordu.</p>

    <p class="footnote" id="n63"><a class="backref" href="#ref63">63</a> Kong Shangren, <i>Trying On Glasses</i> (y. 1690), alıntı: Strassberg, 1997, s. 204.</p>

    <p class="footnote" id="n64"><a class="backref" href="#ref64">64</a> Xu Guangqi (1631), alıntı: Elman, 2006, s. 30.</p>

    <p class="footnote" id="n65"><a class="backref" href="#ref65">65</a> İmparator Kangxi, çeşitli metinler, çev. Spence, 1974, s. 72-75.</p>

    <p class="footnote" id="n66"><a class="backref" href="#ref66">66</a> Age.</p>

    <p class="footnote" id="n67"><a class="backref" href="#ref67">67</a> Cicero, <i>Against Catiline</i> (63 BCE) 1.1.</p>

    <p class="footnote" id="n68"><a class="backref" href="#ref68">68</a> Doğu'da Pekin'in nüfusu 1722'de yaklaşık 650 bindi ve Edo (günümüz Tokyo'su) muhtemelen biraz daha kalabalıktı. Batı'da Londra'nın 600 bin sakine sahip olması olasıyken, İstanbul'un nüfusu da belki 700 bin kadardı.</p>

    <p class="footnote" id="n69"><a class="backref" href="#ref69">69</a> Komutan John Rodgers, Harbiye Nâzırına rapor (1865), alıntı: Perin, 1979, s. 4.</p>

    <p class="footnote" id="n70"><a class="backref" href="#ref70">70</a> İmparator Qianlong, Britanya kralı III. George'a mektup (1793), alıntı: Cranmer-Byng, 1963, s. 340.</p>

    <p class="footnote" id="n71"><a class="backref" href="#ref71">71</a> (Yaşlı) William Pitt (1757), alıntı: Herman, 2004, s. 279.</p>

    <p class="footnote" id="n72"><a class="backref" href="#ref72">72</a> Daniel Defoe, <i>The Complete English Tradesman</i> (1725), c. 1, 27. bölüm.</p>

    <p class="footnote" id="n73"><a class="backref" href="#ref73">73</a> Newcastle Dükü (1742), alıntı: P. Kennedy, 1987, s. 98.</p>

    <p class="footnote" id="n74"><a class="backref" href="#ref74">74</a> (Yaşlı) William Pitt (1757), alıntı: Herman, 2004, s. 279.</p>

    <p class="footnote" id="n75"><a class="backref" href="#ref75">75</a> Horace Walpole, George Montagu'ye mektup, 21 Ekim 1759, alıntı: W.S. Lewis, 1941, s. 250-51.</p>

    <p class="footnote" id="n76"><a class="backref" href="#ref76">76</a> M. Barère, Ulusal Kongre konuşması, 5 Eylül 1793, çev. Baker, 1987, s. 351.</p>

    <p class="footnote" id="n77"><a class="backref" href="#ref77">77</a> Napoléon Bonaparte, Boulogne konuşması (1805), alıntı: J.R. Green, 1879, s. 171.</p>
  </div>
</body>
</html>