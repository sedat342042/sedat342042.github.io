<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h1>10<br/> BATI ÇAĞI</h1>

  <h2>Bütün Dünyanın Arzuladığı Şey</h2>

  <p class="nonindent">Arada sıra tek bir yıl, ayağımızın altındaki toprağı adamakıllı değiştiriyor gibi görünür. Batı'da 1776 işte böyle bir andı. Amerika'da bir vergi devrimi ihtilale dönüştü; Glasgow'da Adam Smith ekonomi politiğin ilk ve en büyük eseri <i>Milletlerin Zenginliği</i>'ni tamamladı; Londra'da Edward Gibbon'ın <i>Roma İmparatorluğu'nun Gerileyiş ve Çöküş Tarihi</i> kitapçılarda satılmaya başladı ve bir gece içinde büyük sansasyon yarattı. Büyük adamlar büyük işler yapıyordu. Gene de 22 Mart'ta –Dokuzuncu Auchinleck Beyi, kösteklenmiş edebiyatçı, zengin ve ünlülerin ihtiraslı asalağı– James Boswell, nükteyle dolup taşan bir salonda değil, ama Orta İngiltere'de Birmingham dışındaki bir mülk olan Soho'ya doğru giden yolda çamurlar sıçratan bir arabanın içinde bulunuyordu (<a href="../Text/h1001.htm">Harita 10.1</a>).</p>

  <p>Soho'nun saat kulesi, anayolu ve palladyen cephesi uzaktan buranın Boswell'in sadece çay ve hoşbeş için ziyaret etmek isteyebileceği türden bir kır evi olabileceğini düşündürüyordu; ama yaklaşıldığında çekiçlerin takırtısı, torna tezgâhlarının gıcırtısı ve küfreden işçilerin keşmekeşi bütün bu yanılsamayı ortadan kaldırıyordu. Burası bir Jane Austin romanının geçeceği türden bir ortam değildi; bir fabrikaydı. Boswell de imtiyazlı konumuna ve gösterişçiliğine karşın burayı görmek istiyordu, zira dünyada Soho gibi bir başka yer yoktu.</p>

  <p>Soho'daki her şey Boswell'in beklentilerine tastamam uyuyordu; yüzlerce işçisi, "makinelerden bazılarının muazzam büyüklüğü ve düzenekleri" ve hepsinden çok da, mülk sahibi Matthew Boulton (Boswell onu bir "<i>demir reis</i>" olarak adlandırıyordu). Boswell, günlüğüne "Bay Bolton'un [<i>böyle geçiyor</i>] bana söylediği şu sözleri asla unutmayacağım: 'Ben, beyefendi, bütün dünyanın istediği şeyi satıyorum: ENERJİ,'" diye yazmıştı.<a class="noteref" href="#n1" id="ref1">1</a></p>

  <div class="picture">
    <img alt="" id="uPUdpXL3RKDAjzHTdrJzzHF" src="../Images/AyrimII-53.jpg"/> 

    <p class="caption">Grafik 10.1. Evrensel mayalanma: Dünyanın gelmiş geçmiş tüm tarihinin dramını bir gülünç taklide dönüştüren, 1800'den beri Batı öncülüğündeki tırmanışı gösteren son 2000 yıllık toplumsal gelişme.</p>
  </div>

  <p>Ekonomi politikçilerin kasvetli öngörülerini yalancı çıkaran da işte Boulton gibi adamlar oldu. 1776'da, Boswell ve Boulton karşılaştıkları sırada Batılı toplumsal gelişme, Buzul Çağı'nın avcı-toplayıcılarının bir öğün yemek için tundrada kol gezmelerinden beri, 45 puan sınırını henüz aşabilmişti; sonraki bir asır içinde bir <i>100</i> puan daha yapacaktı. Dönüşüm inanılmaz düzeydeydi. Dünyayı tersyüz etti. 1776'da Doğu ve Batı hâlâ başabaş giderek şu malûm 43 puanlık zorlu tavanın üstüne güçbela çıkabilmişti; bir asır sonra enerji satışı Batı'nın öncülüğünü Batı'nın egemenliğine dönüştürmüştü. Şair Wordsworth 1805'te "gerçekten de öyle," diyordu:</p>

  <div class="poem">
    <p class="right">... saatiydi</p>

    <p>Evrensel mayalanmanın; en mutedil insanlar bile</p>

    <p>Heyecana kapılmıştı; ve arbedesi, çekişmesi</p>

    <p>Tutkunun ve görüşlerin, doldurmuştu duvarlarını</p>

    <p>Huzurlu evleri suskun olmayan seslerle.</p>

    <p>Sıradan yaşamın toprağı o günlerde</p>

    <p>Basılamayacak denli sıcaktı; sıkça söylediğim gibi o zamanlar,</p>

    <p>Üstelik sadece o zaman da değil, "Bu nasıl bir gülünç taklididir</p>

    <p>Tarihin; geçmişin ve gelecek olanın!"<a class="noteref" href="#n2" id="ref2">2</a></p>
  </div>

  <p>Nasıl da gülünç bir taklidiydi gerçekten, en azından geçmişin; ama aslına bakılırsa gelecek olanın değildi. Evrensel mayalanma yeni yeni başlıyordu ve bunu izleyen yüzyıl boyunca Batılı gelişmeye endeks dayanamaz olacaktı. Çağdaş Batı'nın dikey eksendeki 906 puanına uyan herhangi bir grafik (Grafik 10.1 gibi), bu kitabın ilk dokuz bölümünü dolduran bütün o iniş çıkışlar, öncülükler ve geri kalmalarla trajedileri önemsizleştirir. Ve hepsi de Boulton'ın sattığı şey sayesinde oldu.</p>

  <h2>Buharın Neşesi</h2>

  <p class="nonindent">Dünya kuşkusuz Boulton'dan önce de enerjiye sahipti. Onun satmakta olduğu ise <i>daha iyi</i> enerjiydi. Milyonlarca yıl boyunca şeyleri hareket ettirmeye yönelik neredeyse bütün enerji kaslardan gelmişti; kaslar gerçekten dikkate değer olmakla birlikte (piramitleri inşa etmiş, Büyük Kanal'ı kazmış ve Sistine Şapeli'ni boyamıştı) sınırları vardı. En bariz şekilde kaslar hayvanların parçasıdır ve hayvanların yiyecek, barınma ve çoğu zaman yakıt ve giyeceğe gereksinimi vardır. Bütün bunlar bitkilerden veya diğer hayvanlardan gelir ki, onlar da yiyecek, barınak ve benzerini gerektirir; bu zincir içindeki her şey nihai olarak toprağa ihtiyaç duyar. Böylece 18. yüzyılda çekirdeklerde toprak gitgide azalırken, kaslar da daha pahalı hale geldi.</p>

  <p>Yüzlerce yıl rüzgâr ve su enerjisi gemileri iterek ve değirmentaşlarını çevirerek kas gücünü büyütmüştü. Fakat rüzgâr ve suyun da sınırları vardır. Ancak belirli yerlerde mevcutturlar; akarsular kışın donabilir veya yazın kuruyabilir. Ayrıca, hava ne zaman durgunlaşsa, yel değirmenlerinin pervaneleri durur.</p>

  <p>Enerji taşınabilir olmalıydı ki, insanlar işlerini ona götürmek yerine onu işlerine getirebilsin; güvenilir olmalıydı ki, hava durumuna bağlı olmasın; ve uzamsız olmalıydı ki, milyonlarca dönüm ağaçlık veya ekilebilir araziyi tüketmesin. 11. yüzyıl Kaifeng'inin demircileri bir çözüm buldular, ama bunun da bir sınırı vardı. Bu çözüm enerjiyi sadece ısı olarak serbest bırakıyordu.</p>

  <p>Gerçek atılım –ısıyı harekete dönüştürmek– 18. yüzyılda ortaya çıktı ve bizatihi kömür madenlerinde başladı. Bu madenlerde su baskınları hiç bitmeyen bir sorun oluşturuyordu; kaslar ve kovalar maden kuyularındaki suyu boşaltmakta kullanılsa bile (işbilir bir İngiliz kuyu sahibi bir kova zincirine 500 at koşmuştu), muazzam ölçüde pahalıydı. Bugünden geriye baktığımızda çözüm aşikâr görünür: Suyu madenden yiyecek tüketen hayvanlar yerine makinelerle çıkarmak. Ancak bunu söylemesi yapmaktan kolaydı.</p>

  <p>Doğu ve Batı çekirdeklerinin her ikisi de 18. yüzyılda kömüre ihtiyaç duydu ve her ikisi de su basmış maden kuyuları sorunuyla karşılaştı, ama yanıtı bulan İngiliz makine yapımcıları oldu. 9. Bölüm'de gördüğümüz gibi, Kuzeybatı Avrupa'nın en uzak ucunda, Atlantik ekonomisinin yarı bilimsel denemeleri fazlasıyla ödüllendirdiği bir ortam vardı. Bu ortam tam da bu sorunun gerektirdiği türden insanları, yani ticari zekâlarını madenler konusundaki pratik deneyimleri ve temel fizik kavrayışlarıyla birleştiren insanları ortaya çıkardı. Bu tür kişiler Çin'de ve Japonya'da da vardı elbette, ama daha enderdiler ve bildiğimiz kadarıyla hiçbiri kömürle çalışan makineler yapmayı denemedi.</p>

  <p>İlk çalışan Batılı pompa olan "Madencinin Dostu"na (Miner's Friend) İngiltere'de 1698'de patent verildi. Suyu kaynatmak için kömür yakıyor, ardından buharı bir vakumda yoğunlaştırıyordu; bunun ardından operatörlerin bir valfı açmasıyla birlikte vakum, suyu madenden yukarıya emiyordu. O zaman valf kapatılıyor, işçiler bu suyu da kaynatıp buhara dönüştürmek üzere ateşi kömürle besliyordu; ardından yerçekimine kafa tutan bu kaynatma ve yoğunlaştırma süreci sonsuzcasına sürüyordu.</p>

  <p>Madencinin Dostu yavaştı, suyu ancak 12 metreye çıkarabilmesinin yanı sıra, patlamak gibi belirgin bir nahoş eğilimi vardı; ama gene de (genellikle) yüzlerce atı beslemekten daha ucuzdu. Ayrıca varlığı bile yeni yeni denemelere esin verdi, ama geliştirilmiş makineler bile dehşet verici derecede savurgandı. Suyu kaynatıp ardından vakum yaratmak üzere bu suyu soğutmada aynı silindiri kullanmaları nedeniyle, pistonun her hareketi için silindiri yeniden ısıtmak zorundaydılar. En iyi makineler bile, kömür olarak kullanılan enerjinin ancak %1'ini suyu pompalayacak kuvvete çevirebiliyordu.</p>

  <p>Onlarca yıl boyunca bu verimsizlik, buhar gücünün kömür madenlerinden suyu pompalamak gibi tek bir işle sınırlanmasına yol açtığı gibi, bunda bile bir kuyu sahibi şöyle yakınıyordu: "Bu makinelerin muazzam yakıt tüketimi madenlerimizin kârı üzerinde çok ağır bir engel oluşturuyor... Bu ağır vergi miktarları ise neredeyse yasaklamaya varıyor."<a class="noteref" href="#n3" id="ref3">3</a> Madenlerden fabrikalara kömür nakletmek zorunda olan her sektör için buharlı makineler düpedüz çok pahalıydı.</p>

  <p>Gelgelelim makineler profesörler için tam bir eğlenceydi. Glasgow Üniversitesi bir minyatür örnek satın aldı; ama akademisyenlerin hiçbiri onu çalıştırmayı başaramayınca, makine 1765'te Üniversite'nin Matematiksel Alet Yapımcısı James Watt'ın atölyesini boyladı. Watt makineyi çalıştırdı, ama verimsizliği onun zanaatkâr ruhuna aykırı hareket ediyordu. Diğer işlerinin arasında, suyu buharlaştırıp sıkıştırmanın daha iyi yollarını aramaya kafasını taktı; kendi deyişiyle, sonunda,</p>

  <blockquote>
    <p class="nonindent">bu fikir aklıma geldiğinde, güzel bir pazar öğle sonrası yürüyüşe çıkmıştım... Buhar elastik bir bünye olarak bir vakumun içine sıkıştırılabildiğine göre, [ısıtılmış] silindir ile boşaltılmış bir hazne arasında bir temas kurulursa onun içine dolacak ve silindiri soğutmaya gerek kalmaksızın orada yoğunlaşacaktı... Kafamda bütün olayı düzene soktuğumda Golf evine henüz gelmiştim.<a class="noteref" href="#n4" id="ref4">4</a></p>
  </blockquote>

  <p>Günlerden pazar olduğundan, Tanrı korkusuna sahip Watt hiçbir şey yapamadan öylece oturmak zorunda kaldı, ama pazartesi günü kondansatörü buhar silindirinden ayıran yeni bir modeli hemen kuruverdi. Tek bir silindiri önce ısıtıp sonra soğutmak yerine, artık kazan sıcak, kondansatör ise soğuk kalarak, kömür kullanımını neredeyse beşte dört oranında düşürecekti.</p>

  <p>Bunun da getirdiği bir sürü yeni sorun vardı elbette, ama Watt yıllar içinde her birinin üzerinden özenle geçti. Karısı öldü, destekçisi iflas etti, ama o makineyi doğru dürüst çalıştırmayı hâlâ başaramamıştı. Fakat 1774'te, neredeyse bu çabasını bırakmak üzereyken, "Demir Reis" Matthew Boulton imdadına yetişip Watt'ın borca batmış destekçisinin hisselerini satın aldı ve makine yapımcısını beraberinde ta Birmingham'a kadar sürükledi. Boulton bu soruna hem para akıttı hem de parlak maden ustası "Demir Adam" Wilkonson'ı onun yanına kattı. (Wilkonson, kendi tabutu da dahil, her şeyin demirden yapılabileceğine inanıyordu.)</p>

  <p>Sadece altı ay sonra Watt babasına –gelmiş geçmiş en büyük ikinci azımsama olarak beni çarpan bir ifadeyle (en büyüğünü bu bölümün daha ilerisinde ele alacağım)– makinesinin artık "epeyce başarılı" sayılabileceğini yazdı.<a class="noteref" href="#n5" id="ref5">5</a> Mart 1776'da halka açık büyük bir gösteride Watt ve Boulton'ın makinesi, eski makinelerin sadece dörtte biri oranında kömür yakarak, tam olarak altı dakikada bir maden kuyusundan 18 m derinlikteki suyu pompaladı.</p>

  <p>Boswell o ay Soho'ya ziyaretine geldiğinde Boulton'ın o kadar coşkulu olmasına şaşmamak gerek. Artık kuyuların dışında bulunan uygun maliyetli makinelerle, sınır ancak gökyüzü olabilirdi. "Eğer... yüz küçük makinemiz... ve çalışır halde yirmi büyük makinemiz olsaydı, hepsini derhal satabilirdik," diye yazdı Boulton, Watt'a. "En iyisi, güneş hâlâ parlarken otlarımızı kurutalım."<a class="noteref" href="#n6" id="ref6">6</a></p>

  <p>Öyle de yaptılar, gerçi kapılarını çalan müşterilerden bazıları onları bile şaşırtmış olabilir. Buhar enerjisi fırsatını ilk kavrayan imalatçılar pamuklu kumaş üreticileri oldu. Pamuk Batı Avrupa'da yetişmiyordu ve 17. yüzyıla dek Britanyalılar genelde o kaşındıran, terleten yünlü kumaşları yıl boyunca kullanırlar ve iç çamaşırı kullanmayı çoğunlukla göz ardı ederlerdi. Tahmin edilebileceği gibi, tüccarlar hafif, parlak boyalı pamuklu kumaşı Hindistan'dan ithal etmeye başladığında, bu kumaşlar büyük rağbet gördü. "Evlerimize, dolaplarımıza, yatak odalarımıza dek sokuldu," diye hatırlıyordu 1708'de Daniel Defoe. "Perdeler, yastıklar, koltuklar ve en sonunda yatakların kendisi, Kaliko veya Hint kumaşından başka bir şeyden yapılmaz oldu."<a class="noteref" href="#n7" id="ref7">7</a></p>

  <p>İthalatçılar servetler kazandı, ama Hint pamuğuna harcanan para elbette İngiliz yününe harcanmadı. Yünlü kumaşın büyük tüccarları bu yüzden pamuklunun yasaklanması için Parlamento'da lobi yaptı; bunun üzerine diğer Britanyalılar (hâlâ yasal olan) ham pamuk ithal edip kendi kumaşlarını dokumaya koyuldular. Ne yazık ki bunlar Hint kumaşları kadar iyi değildi ve 1760'lar gibi geç bir tarihte İngiliz pamuklu piyasası İngiliz yün piyasasının ancak otuzda biri kadardı.</p>

  <p>Gene de pamuk bir konuda çok işe yaradı: Liflerini eğirip ipliğe dönüştürmenin gerektirdiği zahmetli iş makineleşmeye yol açtı. 10 bin yıllık dokuma üretimi, minik yün tutamlarını veya liflerini bir milin etrafında büken kadınların (sonraları nadir de olsa erkeklerin) çevik parmaklarına bağımlı kaldı. 7. Bölüm'de, 1300'e gelindiğinde Çinli iplik bükücülerin verimliliği artırmak üzere su ve hayvan enerjisine dayalı makineler kullandığını gördük. Bu makineler sonraki yüzyıllarda daha yaygın hale gelerek çıktıyı aralıksız artırdı; ama İngilizlerin makineleşme hamlesi ansızın bütün kadim hünerleri gereksiz kılıverdi. 1700'de pedallı çarkı olan bir eğirmecinin yapağıdan yaklaşık yarım kiloluk yün ipliği üretmesi için ihtiyacı olan süre 200 saatti;<a class="noteref" href="#n8" id="ref8">8</a> 1800'e gelindiğinde, –Hargreave'in Jenny'si, Arkwright'ın cıvıltısı, Grompton'un katırı gibi– olağanüstü isimler taşıyan olağanüstü makineler aynı işi 3 saatte yapıyordu (Roberts'ın 1824'te icat edilen otomatik katırı bu işi sadece 1 saat 20 dakikada tamamlıyordu). Makinelerin yinelemeli hareketleri, onları buhar gücü ve büyük fabrikalarda yoğunlaşma konusunda da ideal hale getiriyordu ve tamamen (doğal olarak Boulton ve Watt'ın tedarik ettiği) buharlı makinelerle donanmış ilk iplik bükme fabrikası 1785'te açıldı.</p>

  <p>Makineler İngiliz pamuklusunu Hint benzerinden bile daha ucuz, daha ince, daha güçlü ve daha birörnek hale getirdi ve İngiliz mamul kumaş ihracatı 1760 ile 1815 arasında yüz katına çıkarak, pamuklu dokumayı küçük bir sektörden ulusal gelirin neredeyse on ikide birinin kaynağına dönüştürdü. 100 bin erkek, kadın ve (özellikle) çocuk haftada 6 gün ve günde 12 veya daha uzun saatler fabrikalarda çalışarak pazara o kadar çok pamuklu akıttı ki, pamuk ipliğinin fiyatı 1786'da yarım kilosu 38 kuruştan 1807'de 7 şiline kadar düştü. Ayrıca fiyatlar düştükçe pazar genişledi. Kârlar patlama yapmaya devam etti.</p>

  <p>Coğrafya, pamuğu İngiltere için mükemmel bir sanayi sektörüne dönüştürecekti. Hammadde denizaşırı yetiştirildiğinden ülkede toprak için rekabet yaratmadı. Bunun yerine İngiliz nakdine göz diken Amerikalılar milyonlarca dönüm araziyi pamuk plantasyonlarına dönüştürdü ve yüz binlerce köleyi buralarda işe koştu. Üretim 1790'da 3000 balyadan 1810'da 178 bin ve 1860'ta 4,5 milyon balyaya kadar yükseldi. İplik bükümünde İngiliz yenilikleri plantasyonlarda Amerikan yeniliklerini harekete geçirdi; bunlardan biri de, pamuktaki yapışkan tohumları kölelerin parmaklarından daha iyi ayıran Eli Whitney'in pamuk-cini (<i>cotton gin</i><a class="noteref" href="#n9" id="ref9">9</a>) adı verilen makinesiydi. Amerikan pamuk arzı İngiliz talebini karşılayacak şekilde yükselerek fiyatları düşük tutarken, fabrika ve plantasyon sahiplerini de zengin etti ve Atlantik Okyanusu'nun her iki yakasında devasa yeni emekçi orduları yarattı.</p>

  <p>İngiltere'de teknoloji sektörden sektöre yayılarak daha da fazla teknolojik atılımı harekete geçirdi. En önemli sıçrama, diğer yeni sanayilerin kullandığı malzemeleri üreten sektör olan demir işleme sanayisinde oldu. İngiltere'nin demirci ustaları demiri kok kömürüyle nasıl eriteceklerini (Çinli madencileri 700 yıl geriden takip ederek) 1709'dan beri biliyorlardı, ama kokla eritme için fırınlarını yeterince sıcak tutmakta sıkıntı çekiyorlardı. 1776'dan sonra Boulton ve Watt'ın makineleri sürekli basınçlı hava dalgası sağlayarak bu sorunu çözdü ve 10 yıl içinde Cort'un demir tavlama ve haddeleme işlemi geri kalan teknik güçlükleri giderdi. Pamuklu sektörünün yolundan giden sektörde istihdam, verimlilik ve kârlar patlarken, demirciler emek maliyetlerinde ani düşüşüne tanık oldu.</p>

  <p>Artık Boulton ve rakipleri enerjiyi ele geçirmenin sırrını açığa çıkarmışlardı. Yaptıkları devrimin tam olarak kendini göstermesi için 20-30 yıl gerekse de (1800'de İngiliz imalatçıları hâlâ buharlı makinelerden, su değirmenlerinden elde edilen enerjinin üç katını elde edebiliyordu), bu gene de dünya tarihindeki en büyük ve en hızlı dönüşümdü. Üç kuşak içinde teknolojik değişim zorlu tavanı yıkıp geçti. 1870'e gelindiğinde İngiltere'nin buharlı makineleri –eğer sektör hâlâ kas gücüne dayanmak zorunda kalsaydı– İngiltere'nin bütün buğday rekoltesinin üç katını tüketecek olan 40 milyon kişinin emeğine eşdeğer 4 milyon beygirgücü enerji üretmeye başlamıştı bile. Fosil yakıtlar imkânsız olanı mümkün kılmıştı.</p>

  <h2>Büyük Ayrılık</h2>

  <p class="nonindent">Kentin yerlileri, Orta İngiltere'deki doğduğum kent olan Stoke-on-Trent'i Sanayi Devrimi'nin beşiği olarak adlandırmayı pek sever. Bu şöhret iddiası, Josiah Wedgwood'un 1760'larda vazo imalini makineleştirdiği Çömlekçiler'in yüreği olmasından ileri gelir. Endüstriyel çapta çömlekçilik Stoke'ta her yere nüfuz etmişti. 200 yıl kadar sonra benim yeniyetmelik çağımda, Wedgwood'un zanaatını öğrendiği Whieldon fabrikasının arka tarafındaki bir çöp alanından çıkarılan hatalı fırınlanmış çömlekler üzerinde çalışarak geçen en eski arkeolojik deneyimlerim bile Wedgwood'un gölgesini izliyordu.</p>

  <p>Stoke kömür, demir ve kil üzerine inşa edilmişti; ben çocukken kentin emekçilerinin çoğu hâlâ şafaktan önce kalkıp madene, çelik işliğine veya kil atölyesine giderdi. Büyükbabam bir çelik işçisiydi; babam on dördüncü doğum gününden hemen önce, madende çalışmak üzere okulu bırakmıştı. Benim okul günlerimde bize sürekli İngiltere'yi atalarımızın yürekliliğinin, metanetinin ve maharetinin bu kadar büyük yaptığı ve dünyayı nasıl değiştirdiği anlatılırdı. Gelgelelim, hatırladığım kadarıyla, çocukluk çağındaki sanayiye beşiklik edenin, başka yerlerde başka kişilerin değil de <i>bizim</i> tepelerimiz ve vadilerimiz olduğunu bize anlatan olmamıştı.</p>

  <p>Ancak bu soru, Batı ile Doğu arasındaki büyük ayrılığa ilişkin tartışmalardaki cephe hattıdır. Sanayi Devrimi'nin Batı'da başka herhangi bir yerde değil de İngiltere'de (aslına bakılırsa Stoke-on-Trent ve civarında) başlaması kaçınılmaz mıydı? Değilse, bunun başka yerden çok Batı'da olması kaçınılmaz mıydı? Veya –hatta– bu devrimin kendisi kaçınılmaz mıydı?</p>

  <p>Bu kitabın girişinde, bu sorular esasında Batı hâkimiyetinin çok uzak geçmişe kilitlenip kilitlenmediğine ilişkin olsa da, buna yanıt veren uzmanların 4000 veya 5000 yıldan daha önceye nadiren bakmalarından yakınmıştım. Bu kitabın ilk dokuz bölümünde kısaca öyküsünü anlattığım Sanayi Devrimi'ni uzun tarihsel perspektifine oturtmanın daha iyi yanıtlar sağlayacağını umuyorum.</p>

  <p>Sanayi Devrimi, toplumsal gelişmeyi ne kadar çok ve ne kadar hızlı yukarıya ittiği konusunda benzersizdi, ama onun dışında tarihin daha erken evrelerindeki tüm iniş çıkışlara çok benzerdi. Daha önceki (görece) hızlı yükselen gelişmenin tüm örneklerinde olduğu gibi, yakın geçmişe kadar ana hikâyenin oldukça kıyısında kalmış bir alanda meydana geldi. Tarımın başlangıcından beri, başlıca çekirdekler kolonileştirme ve taklidin çeşitli kombinasyonları yoluyla uzak kesimlerdeki nüfusların çekirdekte yapılanları benimsemeleri ve kimi zaman kendi bölgelerinin çok farklı ortamlarına uyarlamaları sayesinde genişlemişti. Bu sürecin bazen geri kalmışlığın avantajlarını ortaya çıkardığı da oldu: MÖ 5. binyıl çiftçileri Mezopotamya'da hayatta kalmanın tek yolunun sulama olduğunu görerek bu süreçte Mezopotamya'yı yeni bir çekirdeğe dönüştürdüğünde; veya kentler ve devletler MÖ 1. binyılda Akdeniz Havzası'na yayılarak yeni deniz ticareti örgüleri geliştirdiğinde; yahut Kuzey Çinli çiftçiler güneye kaçarak Yangtze ötesindeki toprakları MS 400 ertesinde yeni bir pirinç bölgesine dönüştürdüğünde olduğu gibi. Batı çekirdeği MS 2. binyılda Akdeniz'deki merkezinden kuzeye ve batıya genişlediği zaman, Batı Avrupalılar sonunda yeni denizcilik teknolojisinin, çok uzun zamandır geri kalmışlıklarının kaynağı olmuş kendi coğrafi yalıtılmışlıklarını bir avantaja dönüştürebileceğini gördüler. Batı Avrupalılar planlı olmaktan çok tesadüf eseri yeni okyanus imparatorlukları kurdular ve yeni Atlantik ekonomileri toplumsal gelişmeyi tırmandırdıkça tümüyle yeni zorluklar yarattı.</p>

  <p>Avrupalıların bu zorlukları aşacakları hiçbir şekilde garanti altında değildi; ne (MS 1. yüzyılda) Romalılar ne (11. yüzyılda) Song Çin'i bu zorlu tavanı aşmanın bir yolunu bulabilmişti. Bütün göstergeler kasların nihai enerji kaynağı olduğu, insanların %10-15'inden fazlasının okumayı öğrenemeyeceği, kentlerin ve orduların asla 1 milyonun üzerine çıkamayacağı ve –sonuç olarak– toplumsal gelişmenin asla endeksteki 40'lı puanların başındaki zorlu tavanı aşamayacağı izlenimi veriyordu. Ancak 18. yüzyılda Batılılar bu sınırları yerle bir ettiler; enerji satarak, daha önce baş gösteren bütün gelişmeyi gülünç bir taklide dönüştürdüler.</p>

  <p>Romalıların ve Song'un başarısız olduğu yerde Batı Avrupalıların başarılı olmasının nedeni, üç şeyin değişmiş olmasıydı. İlkin, teknoloji birikmeye devam etmişti. Toplumsal gelişmenin her çöküşünde bazı beceriler kayboldu, ama çoğu öyle olmadı ve yüzyıllar içinde onlara yenileri eklendi. Aynı nehirde iki kere yıkanılmaz ilkesi böylelikle işlemeye devam etti: 1. yüzyıl ile 18. yüzyıl arasında zorlu tavanı aşmak için zorlayan her toplum öncellerinden farklıydı. Her biri kendilerinden önce olanı biliyor ve bunlardan daha çoğunu yapabiliyordu.</p>

  <p>İkincisi, büyük ölçüde teknolojinin birikmiş olması sonucu tarımsal imparatorlukların artık etkili silahlarının bulunması, Romanovlar ile Qing hükümdarlarının bozkır anayolunu kapatmalarını sağladı. Sonuç olarak, toplumsal gelişme 17. yüzyılda zorlu tavana baskı yaptığı zaman mahşerin beşinci atlısı –yani büyük çaplı göçler– dörtnala kalkamadı. Çetin bir dönem oldu, ama çekirdekler diğer dört atlıyla başa çıkmayı ve çöküşten kurtulmayı başardı. Bu değişim olmasaydı, 18. yüzyıl 3. ve 13. yüzyıllar kadar korkunç sonlanabilirdi.</p>

  <p>Üçüncüsü, yine büyük ölçüde teknolojinin birikmesi sayesinde, gemilerin artık istenen hemen her yere seyredebilmesi, Batı Avrupalıların daha önce hiç görülmemiş türden bir Atlantik ekonomisi yaratmasını sağladı. Ne Romalılar ne de Song böylesine muazzam bir ticari büyüme makinesi inşa edecek konumdaydı; bu yüzden ikisi de Batı Avrupalıların 17. ve 18. yüzyılda karşılaştığı türden sorunlarla karşı karşıya gelmedi. Newton, Watt ve meslektaşları muhtemelen Cicero, Shen Kuo ve meslektaşlarından daha zeki değillerdi; onlar farklı şeylere kafa yormuşlardı sadece.</p>

  <p>18. yüzyıl Batı Avrupa'sı zorlu tavanı yıkıp geçebilmek açısından önceki tüm toplumlardan daha iyi konumdaydı; Batı Avrupa içinde kuzeybatı –zayıf kralları ve daha özgür tüccarlarıyla– güneybatıdan daha iyi konumdaydı; kuzeybatı içinde de İngiltere hepsinden iyi konumdaydı. 1770'e gelindiğinde İngiltere diğer her ülkeye kıyasla yalnız daha yüksek ücretlere değil, daha çok kömüre, daha güçlü maliyeye ve tartışmalı olsa da daha açık kurumlara (en azından orta ve üst sınıf erkeklere) sahipti; ancak –Hollandalılar ve Fransızlarla yaptığı savaşlardan galip çıktığı için– bunların yanı sıra en çok sömürgeye, ticarete ve savaş gemisine sahip olan da oydu.</p>

  <p>Bir Sanayi Devrimi'nin İngiltere'de olması başka her yerden daha kolaydı, ama İngiltere henüz sanayileşmeye kilitlenmemişti. Eğer –pekâlâ olabileceği üzere– 1759'da Fransız çanları zaferleri duyurmaktan yıpranmış olsaydı ve gerçekte olanın tersine, İngiltere'yi donanmasından, sömürgelerinden ve ticaretinden ayıran Fransa olsaydı, büyüklerim beni Stoke-on-Trent'in Sanayi Devrimi'ne nasıl ebelik ettiğine ilişkin hikâyelerle büyütemeyeceklerdi. İplik bükmekte olanlar, onunla aynı derecede isten kararmış, örneğin Lille gibi bir Fransız kentindeki büyükler olurdu. Ne de olsa, Fransa'nın da pek çok mucidi ve kâşifi vardı; ulusal yeteneklerde veya kralların ve generallerin kararlarındaki ufak bir kayma bile büyük bir fark yaratabilirdi.</p>

  <p>Sanayi Devrimi'nin Fransız değil de İngiliz olmasında büyük adamlar, beceriksiz aptallar ve kör talihin çok büyük etkisi vardı, ama ilk önce neden Batı'nın bir Sanayi Devrimi yaptığıyla bunun çok fazla ilgisi yoktu. Bunu izah etmek için daha genel etkilere bakmamız gerekiyor; zira yeterince teknoloji birikmiş, bozkır anayolu kapatılmış ve okyanus anayollarının açılmış olduğu anda –diyelim ki 1650 veya 1700'e gelindiğinde– bir Sanayi Devrimi'nin Batı Avrupa'da <i>bir yerlerde</i> ortaya çıkmasının durdurulabileceğini hayal etmek zordur. İngiltere yerine Fransa veya Çukur Ülkeler<a class="noteref" href="#n0" id="ref0">*</a> dünyanın atölyesi haline gelmiş olsaydı, Sanayi Devrimi daha ağır ilerleyerek belki 1770'ler yerine 1870'lerde patlak verirdi. Bugün yaşadığımız dünya farklı olurdu, ama Batı Avrupa gene de ilk Sanayi Devrimi'ni yapmış ve Batı hâlâ hükmediyor olurdu. Ben hâlâ bu kitabı yazıyor olurdum, ama belki İngilizce değil de Fransızca olurdu.</p>

  <p>Tabii Doğu'nun bağımsız olarak ilk sanayileşen çekirdek olması dışında. Batılı sanayileşme daha ağır olsaydı bu mümkün olabilir miydi? Burada yaptığım kuşkusuz "ya şu olsaydı"ları üst üste istiflemekten başka bir şey değil; ama bence tüm bunların yanıtı oldukça açık: Muhtemelen olmazdı. Doğulu ve Batılı toplumsal gelişme puanları 1800'e dek başabaş olmasına karşın, kendi haline bırakılsa Doğu'nun 19. yüzyılda başlayacak sanayileşmeye doğru hızla gittiğini gösteren pek az işaret vardır.</p>

  <div class="picture">
    <img alt="" id="uVbzWoJ7BzHVmZTtEiBQKf3" src="../Images/AyrimII-54.jpg"/> 

    <p class="caption">Grafik 10.2. Dünyanın işçileri ayrılıyor: Britanyalı işçiler, çektikleri bütün meşakkatlere karşın, 1780 ile 1830 arasında dünyanın tüm diğer işçilerinden daha çok kazandılar ve 1830'dan sonra daha da fazla kazanır oldular. Bu grafik Londra, (Güney Avrupa'nın düşük ücretlerinin oldukça tipik bir örneği) Floransa ve (Çin ve Japonya işçilerinin ücretlerini örnekleyen) Pekin kentlerindeki vasıfsız emeğin gerçek ücretlerini karşılaştırıyor.</p>
  </div>

  <p>Doğu'nun büyük pazarları ve yoğun ticareti vardı, ama bunlar Batı'nın Atlantik ekonomisi gibi işlemiyordu ve Doğu'da sıradan insanlar Adam Smith'in <i>Milletlerin Zenginliği</i>'nde ("Çin'deki halkın alt sınıflarının yoksulluğu Avrupa'daki en yoksul uluslarınkini çok geride bırakır" diye) iddia ettiği kadar fakir değildi belki, ama Grafik 10.2'ye bakılırsa zengin oldukları da söylenemezdi.<a class="noteref" href="#n10" id="ref10">10</a> Pekinliler<a class="noteref" href="#n11" id="ref11">11</a> Floransalılardan çok da kötü durumda değildi, ama Londralılardan daha yoksuldular. Çin ve Japonya'da (ve Güney Avrupa'da) emeğin bu kadar ucuz olması Boulton'ın buradaki muadillerinin makineye yatırım yapma dürtüsünü azalttı. 1880 gibi geç bir tarihte, 600 Çinli işçiyle bir maden açmanın belli maliyetleri hâlâ 4272 dolar olarak hesaplanıyordu; bu tek bir buharlı pompanın kaba maliyetiydi. Seçenekleri olduğu zaman bile akıllı Çinli yatırımcılar çoğu zaman pahalı buhar yerine ucuz kasları tercih ettiler.</p>

  <p>Makineleşmeden elde edilecek bu kadar az kazançla ne Doğulu girişimcilerin ne de imparatorluk akademilerindeki akademisyenlerin, Jennyler, cıvıltılar, katırlar şöyle dursun, kazanlar ve kondansatörlere fazlaca ilgi göstermesi gerekiyordu. Kendi sanayi devrimini yapabilmesi için Doğu'nun daha yüksek ücretler ve yeni zorluklar üreterek, bilimsel düşünceyi, mekanik deneyleri ve ucuz enerjiyi toplu bir paket halinde harekete geçirebilecek Atlantik ekonomisine denk bir şey yaratması gerekirdi.</p>

  <p>Yine, zaman verilmiş olsa bu da olabilirdi. Daha 18. yüzyılda Güneydoğu Asya'da gelişen bir Çin diasporası vardı; diğer şeyler eşit olmak kaydıyla, Atlantik ekonomisini niteleyen türden coğrafi karşılıklı bağımlılık 19. yüzyılda baş gösterebilirdi. Ama diğer şeyler eşit değildi. Jamestown'dan James Watt'a ulaşmak Batılıların 200 yılını aldı. <i>Eğer</i> Doğu muhteşem yalıtılmışlığında kalsaydı; <i>eğer</i> 19. ve 20. yüzyıllarda, coğrafi olarak çeşitlenmiş bir ekonomi yaratmaya doğru Batı'yla aynı yolda ilerleseydi; <i>eğer</i> kabaca Batı'yla aynı hızda hareket etmiş olsaydı, bir Çinli Watt veya Japon Boulton tam bu noktada ilk buharlı makinesini Şanghay veya Tokyo'da sergiliyor olabilirdi. Ancak bu olsaydı dediğimiz şeylerin hiçbiri olmadı, zira Batı'nın Sanayi Devrimi bir kez başladığında bütün dünyayı yutacaktı.</p>

  <h2>Gradgrindler<a class="noteref" href="#n00" id="ref00">*</a></h2>

  <p class="nonindent">1750 gibi geç bir tarihte Doğu ve Batı çekirdekleri arasındaki benzerlikler hâlâ çarpıcıydı. Her ikisi de karmaşık işbölümlerine, geniş ticaret ağlarına ve büyüyen imalat sektörlerine sahip ileri tarım ekonomileriydi. Avrasya'nın her iki ucunda da, düzenlerinin istikrarına, geleneklerine ve değerine güven duyan zengin toprak sahibi seçkinler göz alabildiğine her şeyin efendisiydi. Her bir seçkin grup, konumunu ayrıntılı saygı ve görgü kurallarıyla savunuyor ve her biri büyük bir incelik ve kibarlık kültürünü üretip tüketiyordu. Bariz üslup ve anlatı farklılıklarının hepsinin ardında, sözgelişi Samuel Richardson'ın <i>Clarissa</i>'sı ile Cao Xueqin'in <i>Kırmızı Odanın Rüyası</i> gibi, 18. yüzyılda gittikçe yaygınlaşan şu toplumsal kuralları anlatan romanlar arasında, belirli bir kan bağı görmemek zordur.</p>

  <p>1850'ye gelindiğinde tek bir devasa fark bütün bu benzerlikleri alıp götürmeye başlamıştı: Batı'da, en ünlü eleştirmenlerine göre, "insanları doğal efendilerine düğümleyen cicili bicili feodal kurdeleleri acımasızca koparıp atmış" olan buhar enerjili yeni bir demir reisler sınıfının doğuşuydu bu. Bu yeni sınıf, diye devam ediyordu Marx ve Engels, "dindar esrikliğin kutsal ürpertilerini de, şövalyece yüksek heyecanları da, dar kafalı burjuva duygusallığını da bencil hesapçılığın buz gibi suyunda boğmuştur."<a class="noteref" href="#n12" id="ref12">12</a></p>

  <p>Bu yeni sınıfın tam olarak ne yaptığı konusunda görüşler –ciddi şekilde– farklılık gösteriyordu, ama çoğu, her ne olursa olsun, onun her şeyi değiştirmekte olduğunda hemfikirdi. Bazılarına göre, enerjiyi elinde tutup satan milyonerler, "sağlam muhakeme yetisi rehberliğinde gayret ve azimleriyle [sadece] alışılmış ödülleri temin eden" kahramanlardı.<a class="noteref" href="#n13" id="ref13">13</a> Victoria dönemi klasiği <i>Self-Help</i>'in yazarı Samuel Smiles da böyle düşünüyordu. Smiles "eski zamanlarda," diye izah ediyordu, "hüner gerektiren sanayi ürünleri, büyük bölümü itibariyle birkaç kişi için üretilen lükslerdi," oysa şimdi sanayi kaptanları sayesinde "en ileri düzeyde aletler ve makineler toplumun büyük kitleleri için sıradan tüketim kalemlerini üretmekte kullanılıyor."</p>

  <p>Ne ki başkalarına göre sanayiciler son derece bencil, frak giyen, Dickens'ın <i>Zor Yıllar</i>'da betimlediği Bay Gradgrind'e benzer canavarlardı. "Yaşamda sadece olgular önemlidir" diye üsteliyordu Gradgrind. "Başka hiçbir şey dikmemek ve diğer her şeyi kökünden söküp atmak gerekir."<a class="noteref" href="#n14" id="ref14">14</a> Babası borçlar yüzünden hapiste çürürken bir ayakkabı boya fabrikasında çalışan Dickens Sanayi Devrimi'ni zor yoldan öğrenmişti ve Gradgrindler hakkında çok kesin bazı düşünceleri vardı. Onun gözünde, yaşamdan güzelliğini süzüp atarak işçileri, "olgunun bir zaferi... bir makine ve kesintisiz duman yılanlarını sonsuza dek kusan uzun bacalar kenti," diye tanımladığı kendi hayali Coketown'i gibi, ruhu yıpratan kentlere tıkıştırmıştı.<a class="noteref" href="#n15" id="ref15">15</a></p>

  <p>Gerçek yaşamda Gradgrindlerin bolluğuna diyecek yoktu. Genç Friedrich Engels 1840'larda Manchester'da rastladığı birine bu Coketown işçilerinin çileleri konusunda nasıl bir nutuk çektiğini anlatır. "Beni sabırla dinledi," demişti Engels, "ve sokağın köşesinde ayrıldığımız sırada şöyle söyledi: 'Ama gene de burada iyi para kazanılıyor. İyi günler beyefendi.'"<a class="noteref" href="#n16" id="ref16">16</a></p>

  <p>İşadamı haklıydı: Boulton ve Watt'ın makineleri, fosil yakıtlarda saklı tutulan enerjiyi kullanarak bir servet yapma fırtınasının dizginlerini salmıştı. Ne var ki Engels de haklıydı: Para kazanan işçiler bunun zırnık denecek kadarını görebiliyorlardı. 1780 ile 1830 arasında işçi başına çıktı %25'ten fazla arttı, ama ücretler güçbela %5 yükseldi. Geri kalanı kâr olarak yalanıp yutuldu. İşçiler sendikalar kurarak bir Halk Bildirgesi talep etti; radikaller hükümeti havaya uçurmak için komplo kurdu. Mekanik harman dövücüler yüzünden geçim kaynakları tehlikeye giren çiftlik işçileri 1830'da makineleri kırıp saman balyalarını yakarak, korsanvari "Kaptan Swing" imzasıyla toprak beylerine tehdit mektupları yazdılar. Her yerde yargıçlar ve din adamları, Fransız tarzı ayaklanmalar için kullandıkları yaygın terimle Jakobenciliğin nefesini enselerinde hissettiler ve mülk sahipleri devletin olanca ağırlığıyla bunların üzerine çullandılar. Süvariler göstericileri atlarının ayakları altında çiğnediler; sendikacılar hapse tıkıldılar; makine kırıcılar Britanya İmparatorluğu'nun en uzak köşelerindeki ceza kolonilerine gönderildiler.</p>

  <p>Marx ve Engels'e göre bu süreç kristal berraklığındaydı: Batılı sanayileşme toplumsal gelişmeyi her zamankinden de hızla yukarıya itmişti itmesine, ama aynı zamanda gelişme paradoksunu da ışık hızına çıkmaya zorluyordu.<a class="noteref" href="#n17" id="ref17">17</a> Kapitalistler insanları atölye ve fabrikalarda etten kandan yapılma dişlilere, "ellere" dönüştürerek, aynı zamanda ortak bir dava verdiği işçileri de devrimcilere dönüştürmüş oluyordu. "Bu yüzdendir ki, burjuvazinin ürettiği," sonucuna varıyordu Marx ve Engels, "her şeyden önce kendi mezar kazıcılarıdır... Varsın egemen sınıflar bir komünist devrim ürküntüsüyle tir tir titresinler. Proleterlerin, zincirlerinden başka kaybedecek şeyleri yok. Bir dünya var kazanacakları. Bütün ülkelerin işçileri, birleşin!"<a class="noteref" href="#n18" id="ref18">18</a></p>

  <p>Marx ve Engels, kırsal kesimi çitlerle çevirerek mülksüzleştirdikleri insanları ücretli köleler olarak kentlere sürmek yoluyla kapitalistlerin bunu kendi elleriyle getirdiklerine inanıyorlardı, ama olguları yanlış değerlendirmişlerdi. Kırsal kesim halkını topraklarından süren zengin toprak sahipleri olmamıştı; bunu seks yapmıştı. 19. yüzyılın entansif tarımı daha az değil, fiilen daha çok rençpere ihtiyaç duyuyordu ve insanların kentleri tarlalara tercih etmesinin asıl nedeni nüfus artışıydı. Yaşam süresi beklentisi 1750 ile 1850 arasında yaklaşık 3 yıl artmıştı ve her ne kadar tarihçiler bunun nedeninde uzlaşamasa da (Salgın hastalıkların daha az çıkması mı? Daha besleyici gıdalar mı? Daha iyi içme suyu kaynakları ve kanalizasyonlar mı? Daha akıllıca çocuk yetiştirme uygulamaları mı? Pamuklu iç çamaşırları mı? Tümüyle başka bir şey mi?), bu fazladan hamilelik yılları, kadınlar daha geç evlenmedikleri, farklı yollardan seks yapmadıkları veya bebeklerini düşürmedikleri/açlıktan ölüme terk etmedikleri takdirde, daha çok çocuk yetiştirecekleri anlamına geliyordu. Kadınlar gerçekten de davranışlarını değiştirdiler, ama daha uzun yaşam sürelerini dengeleyecek kadar değil ve İngiltere'nin nüfusu 1780 ile 1830 arasında kabaca iki katına (yaklaşık 14 milyona) çıktı. Bu fazladan nüfusun yaklaşık 1 milyonu ait olduğu toprakta kaldı; ama 6 milyonu yeni işler bulmak için kentlere gitti.</p>

  <p>Üremenin bu somut olguları Sanayi Devrimi bardağının yarı boş olmaktan çok yarı dolu görünmesini sağlar: Sanayileşme travma yaratan bir süreçti, ama alternatifleri daha da kötüydü. 16. yüzyılda nüfus arttığında Batı'nın dört bucağında ücretler düşmüştü, ama 1775'ten sonra İngiliz ücretleri fiilen alıp başını giderek başka tüm ülkelerdekinden daha yüksek oldu (Grafik 10.2). 1840'larda İrlanda kıtlığının yaşandığı o korkunç yıllarda Britanyalıların kitlesel olarak açlık çekmeye başlamasının (İrlanda'da çarpıcı ölçüde nadir olan) sanayiden ziyade açgözlü toprak beyleri ve budala siyasetçilerle ilgisi vardı.</p>

  <p>İşin ironik yönü, Marx ve Engels'in öğretilerini formüle ettikleri yıllarda, dalganın emekçilerin lehine dönmüş olmasıdır. 1780'den beri kapitalistler kârlarının çoğunu kır evlerine, asalet unvanlarına ve sonradan görmeliğin tüm diğer tuzaklarına harcamaktaydı, ama daha da çoğunu yeni makine ve atölyelere yatırıyorlardı. Yaklaşık 1830'a kadar bu yatırımlar her bir kirli, kötü beslenmiş, yetersiz eğitimli "el"in mekanik olarak artırılmış emeğini öylesine kârlı hale getirmişti ki, patronlar çoğu zaman grevcileri kovmak ve yeni işçiler bulmak için diğer patronlarla rekabet etmek yerine onlarla anlaşmayı yeğler olmuştu. Bunu izleyen 50 yılda ücretler kârlar oranında yükseldi; 1848'de Marx ve Engels <i>Komünist Manifesto</i>'yu yayımladıkları zaman, Britanyalı işçilerin ücreti nihayet Kara Ölüm sonrası ulaştığı seviyelere yeniden tırmanmaktaydı.</p>

  <p>Tüm diğer çağlar gibi 1830'lar da ihtiyacı olan düşünceyi elde etmişti ve işçiler daha değerli olmaya başladıkça orta sınıflar mazlumlara karşı –bir tür– sempati duygusu geliştirdiler. Bir yandan işsizlik mutlak anlamda kötü bir şey olarak görülmekte ve yoksullar (orta sınıfların dediğine göre kendi iyilikleri için) ha bire işliklere itilmekteydi; öte yandan Dickens'ın bu işliklerden bazılarını betimlemesi <i>Oliver Twist</i>'i çoksatan bir kitap yaptı ve reform günün sloganı haline geldi. Resmi komisyonlar kentsel sefaleti kötülemeye başlamıştı. Parlamento 9 yaş altı çocukların fabrikalarda çalışmasını yasakladı, 13 yaş altındakilerin haftalık çalışma süresini 48 saatle sınırladı. Ayrıca tökezlese de kitlesel eğitime yönelik ilk adımlar atıldı.</p>

  <p>Bu erken Victoria çağı reformcuları bugün ikiyüzlü gibi görünebilir, ama yoksulların yaşamını düzeltmek için pratik adımlar atma düşüncesinin kendisi bile devrimciydi. Doğu çekirdeği ile karşıtlık özellikle güçlüdür: Gradgrindlerin, Coketownların ve fabrika "elleri"nin bariz şekilde nadirattan kaldığı Çin'de, eğitimli beyefendiler, imparatorluk bürokratlarına kendi elleriyle adeta resmettikleri kaligrafi parşömenlerinde ütopyacı planlarını anlatmak şeklindeki o asırlık geleneği sürdürdüler; zaten o bürokratların da bu planları görmezden gelmek şeklinde en az o kadar uzun bir geleneği vardı. Sözde reformcular çoğunlukla elit kesimin kıyısında yaşayanlardan gelmeye devam etti. Hong Lianji (toplumsal meselelerde hükümetin etkisizliğini eleştirmesi üzerine "aşırı edepsizlik" suçlamasıyla ölüme mahkûm edildi) ve Gong Zizhen (tuhaf giyinen, dağınık bir kaligrafi kullanan ve çılgınca kumar oynayan bir eksantrik) üst düzey sınavlarda defalarca kez başarısız olmuş ve çok fazla etki gösterememiş olsalar da, ikisi de herhalde en yapıcı toplumsal eleştirmenlerdi. Büyük Kanal boyunca yaygınlaşmış çürüme ve yozlaşmadan uzak durmak için pirincin Pekin'e deniz yoluyla taşınmasının öngörüldüğü 1820'lerdeki bir program gibi fazlasıyla pratik planlar bile tavsamaya terk ediliyordu.</p>

  <p>Demek ki başka hiçbir yerde değil, sadece Batı'da kömür ve demirden cesur bir yeni dünya doğuyordu ve tarihte ilk kez olanaklar gerçekten de sınırsız gibi görünüyordu. İngiliz dergisi <i>The Economist</i> 1851'de büyük bir coşkuyla şöyle yazmıştı: "Bu asrın ilk elli yılında kısmetimize düşeni bir mutluluk ve imtiyaz olarak görüyoruz. Son elli yıllık dönem... kendisinden önceki <i>tüm</i> yüzyıllardan daha hızlı ve parmak ısırtacak bir ilerlemeye tanık olmuştur. 18. ve 19. yüzyıl arasındaki fark, çeşitli hayati hususlarda, uygar Avrupa göz önüne alındığında 1. ve 18. yüzyıl arasındakinden çok daha büyüktür."<a class="noteref" href="#n19" id="ref19">19</a> Batı'da zaman hızlanıyor, dünyanın geri kalanını ardında bırakıyordu.</p>

  <h2>Tek Bir Dünya</h2>

  <p class="nonindent"><i>Londra, 2 Ekim 1872, 19:45.</i> Ünlü bir sahnedir: "İşte geldim, beyler!" diye bildirir kulübüne girerken Phileas Fogg.<a class="noteref" href="#n20" id="ref20">20</a> Mısır'da bir banka soyguncusuyla karıştırılmasına, Nebraska'da Siyuların hücumuna uğramasına ve Hindistan'da intihara zorlanan güzel bir dulun hayatını kurtarmasına karşın (<a href="../Text/h1002.htm">Harita 10.2</a>), Fogg yapacağını söylediği şeyi yapmıştı. Geriye bir yedek saniye de bırakarak dünyanın etrafını 80 günde dolaşmıştı.</p>

  <p>Bu da kurgusal bir sahnedir gerçi, ama tüm Jules Verne masalları gibi, <i>Seksen Günde Devriâlem</i> de son derece gerçekçi bir hikâyeydi. İsmiyle müsemma George Train gerçekten de 1870'te dünyanın çevresini 80 günde dolaşmıştı ve her ne kadar hayali Fogg, teknolojinin azizliğine uğradığında fillere, kar kızaklarına ve yelkenlilere başvurmuş olsa da,<a class="noteref" href="#n21" id="ref21">21</a> mühendisliğin yepyeni zaferleri –(1869'da açılan) Süveyş Kanalı, (aynı yıl tamamlanan) San Francisco-New York demiryolu hattı ve (1870'te bitirilen) Bombay-Kalküta demiryolu<a class="noteref" href="#n22" id="ref22">22</a>– olmaksızın ne o ne de Train yolculuğunu tamamlayabilirdi. Yola çıkmadan önce Fogg'un gözlemlediği gibi, dünya artık eskiden olduğu kadar büyük değildi.</p>

  <p>Koloniciler yeni yaşam tarzlarını dışarıya taşıdıkça ve çeperdeki insanlar kopya etme, direnme veya kaçma şeklinde onlara tepki gösterdikçe, yükselen toplumsal gelişme ve genişleyen çekirdekler hep el ele yürümüştü. 19. yüzyıl yalnızca ölçek ve hız bakımından farklılık gösteriyordu, ama işte tarihin akışını değiştiren de bu farklar oldu. 19. yüzyıl öncesinde büyük imparatorluklar dünyanın şu ya da bu kesimine hâkim olmuş, orayı kendi iradesine göre şekillendirmişti; gelgelelim yeni teknolojiler bütün sınırları kaldırıp attı. Toplumsal gelişmedeki öncülük ilk kez küresel bir egemenliğe dönüştürülebildi.</p>

  <p>Fosil yakıtların enerjisini harekete dönüştürmek mesafeyi bertaraf etti. Daha 1804 gibi erken bir tarihte Britanyalı bir mühendis hafif, yüksek basınçlı makinelerin demir raylar üzerinde vagonları taşıyabileceğini göstermişti ve 1810'lara kadar benzer makineler yandan çarklı gemileri hareket ettirir olmuştu bile. İlham dolu çalışmalarla dolu bir diğer kuşağın ardından, George Stephenson'ın ünlü <i>Rocket</i>'i saatte 46,6 km hızla<a class="noteref" href="#n23" id="ref23">23</a> Liverpool-Manchester demiryolunda çuflamaya koyuldu ve gemiler yandan çarklı motorlarıyla Atlantik Okyanusu'nu tıkır tıkır aşmaya başladı. Toplumsal gelişme coğrafyayı her zamankinden daha hızla dönüştürüyordu: Rüzgârın ve dalgaların insafına kalmaktan kurtulan gemiler, istedikleri yere istedikleri zaman seyredebiliyordu ve birileri ray döşediği sürece, mallar karayoluyla da aynen gemilerle olduğu gibi ucuza taşınabiliyordu.</p>

  <p>Teknoloji sömürgeciliği de dönüşüme uğrattı. 1851 ile 1880 arasında, (27 milyonluk bir nüfustan) 5 milyonu aşkın Britanyalı çoğunlukla Kuzey Amerika'daki yeni bir bölgeye göç etti. 1850 ile 1900 arasında, tarihçi Niall Ferguson'ın verdiği adla bu "Beyaz veba",<a class="noteref" href="#n24" id="ref24">24</a> Britanya'nın ekilebilir yüzölçümünün on katını aşan 672 milyon dönüm ormanı kesti. Daha 1799'da bir seyyah, Amerikan öncülerinin "ağaçlara karşı yenilmez bir düşmanlığı," olduğunu kaydetmiş, "hiç acımadan önlerine çıkan her ağacı kesiyorlar... hepsi aynı kaderi paylaşıyor ve aynı yıkıma uğruyor," demişti.<a class="noteref" href="#n25" id="ref25">25</a> Yüzyıl sonra, ağaç köklerini söken makineler, alev makineleri ve dinamitle beslenen düşmanlıkları daha da büyümüştü.</p>

  <p>Eşi benzeri görülmemiş bir tarımsal patlama, en az bu kadar hayrette bırakacak nitelikteki kentleri besledi. 1800'de 79 bin New Yorklu vardı; 1890'da 2,5 milyon olmuşlardı. Bu arada Şikago dünyanın harikası haline geldi. 1850'de 30 binlik bir bozkır kasabasıyken, 1890'a kadar 1 milyonu aşan nüfusuyla yeryüzünün altıncı büyük kenti olmuştu. Şikago, Coketown'i aratan bir kentti. Hayretler içindeki bir eleştirmeni, "bu kent için," diye yazdı:</p>

  <blockquote>
    <p class="nonindent">bütün Orta Amerika Eyaletleri, bütün Büyük Kuzeybatı trafik ve sanayiyle kükrüyor; hızarhaneler gıcırdıyor; dumanları gökyüzünü karartan fabrikalar gümbürdüyor, alev alev yanıyor; çarklar dönüyor, pistonlar silindirlerinin içinde sıçrıyor; çark dişlileri birbirini kavrıyor; kayışlar dev çarkların davullarına kenetleniyor; demirhanelerin çelik fırınları bulutlu havaya eriyik haldeki çeliğin şiddetli soluğunu püskürtüyordu.<a class="noteref" href="#n26" id="ref26">26</a></p>

    <p>Bu İmparatorluktu.</p>
  </blockquote>

  <p>Öykünme, sanayileşmeyi Avrupa'dan doğuya doğru yaymakta sömürgecilikten çok daha fazlasını yaptı. 1860'ta İngiltere hâlâ gerçekten sanayileşmiş tek ekonomi olarak, dünyanın demir ve tekstilinin yarısını üretiyordu; ama buhar ve kömür çağı ilkin (kömür ve demir yataklarından yana zengin) Belçika, ardından Kuzey Fransa'dan başlayıp Almanya ve Avusturya'ya uzanan bir kuşak halinde kalkışa geçti. 1910'a gelindiğinde Almanya ve ABD'nin eski çevre bölgeleri geri kalmışlıklarının avantajlarını keşfedince boynuz kulağı geçti.</p>

  <p>Kömür konusunda İngiltere'den daha az talihli olan Almanlar bu yakıtı daha verimli kullanmayı öğrendiler ve –kuşaklardır bu işi yaparak öğrenmiş– bir valfı ne zaman kapatacağını veya bir bobini ne zaman sıkıştıracağını bilen önsezili işçilerden yoksun olması nedeniyle, Almanya bu açığını teknik eğitimle kapattı. Sermaye biriktirmiş aile şirketlerinden yoksun Amerikalılar farklı bir avantaj keşfetti. Devasa modern girişimlere gereken parayı bulmak için hisseleri satarak iş sahiplerini maaşlı yöneticilerden ayırmaları sayesinde, bu yöneticiler zaman etütleri, montaj hatları ve yeni işletme bilimiyle denemeler yapmakta kendilerini özgür hissettiler. Bütün bu kitabi öğrenme süreci Britanyalılara çok gülünç görünüyordu; ama optik ve kimya gibi yeni, ileri teknolojili sektörlerde bilimden ve işletme kuramından biraz anlamak sezgilerle iş yapmaktan daha iyi sonuçlar getirdi. 1900'e gelindiğinde, doğaçlama, el yordamıyla ilerleme ve yaratıcı amatörlere olan inancıyla gülünç görünmeye başlayan artık İngiltere olmuştu.</p>

  <p>Almanya ve ABD, tarihçilerin çoğu zaman İkinci Sanayi Devrimi dedikleri, bilimin teknolojiye daha sistemli olarak uygulanmasında başı çektiler. Phileas Fogg'un kahramanlıklarının çabucak arkaik görünmesine yol açacak şekilde, 20. yüzyılı bir petrol, otomobiller ve hava taşıtları çağına dönüştürdüler. 1885'te Gottlieb Daimler ve Karl Benz (o zamana dek lambalarda kullanılan gazyağının düşük değerli bir yan ürünü olan) benzini bir içten yanmalı motorda verimli bir şekilde nasıl yakacaklarını buldular; aynı yıl İngiliz mekaniği bisikleti mükemmelleştirdi. Yeni hafif motorları sağlam yeni şasilerle birleştirmek, arabaları ve uçakları yarattı. 1896'da otomobiller hâlâ öyle yavaştı ki, Amerika'nın ilk araba yarışında hoşnutsuzlar sürücülere "git de kendine bir at al!" diye laf attılar;<a class="noteref" href="#n27" id="ref27">27</a> ama 1913'te Amerikan fabrikaları 1 milyon araç üretti. O zamana gelindiğinde North Carolina'lı iki bisiklet tamircisi Wright Kardeşler, benzin motoruna iki kanat ekleyip uçurmuşlardı.</p>

  <p>Petrol coğrafyayı dönüşüme uğratıyordu. 1911'de bir Britanyalı petrolcü "İçten yanmalı motorun geliştirilmesi dünyanın gördüğü en büyük gelişmedir," diyordu heyecanla, "buharı geride bırakacak, hem de neredeyse trajik bir tezlikle."<a class="noteref" href="#n28" id="ref28">28</a> Zira petrol kömürden daha hafifti, daha fazla enerji veriyor ve eşyanın daha hızlı gitmesini sağlıyordu; buhara saplanıp kalanlar yeni motorlara yatırım yapanlara göre kaçınılmaz olarak kayba uğradılar. İngiltere'nin en yüksek donanma danışmanı 1911'de "bütün zaruretlerden en önemlisi," diyordu ısrarla, "HIZ'dır."<a class="noteref" href="#n29" id="ref29">29</a> Ve kaçınılmaz olana boyun eğen İngiltere'nin genç harbiye nâzırı –Winston Churchill– Kraliyet Donanması'nı kömürden petrole çevirdi. İngiltere'nin sonsuz kömür yatakları Rusya, İran, Güneydoğu Asya ve hepsinden çok da Amerika'da bulunan petrol yataklarına erişimden daha az önemli olmaya başlıyordu.</p>

  <p>İletişim de en az bu kadar hızlı değişiyordu. 1800'de dünyanın herhangi bir yerine mesaj göndermenin en hızlı yöntemi, gemiyle gidecek bir mektup yazmaktı; ama 1851'e gelindiğinde Britanyalılar ve Fransızlar bir sualtı kablosuyla gönderilen elektrik sinyallerini kullanarak mesaj alışverişi yapabiliyorlardı. 1858'de Britanya kraliçesi ve Amerika başkanı Atlantik aşırı telgraflaştılar; <i>Seksen Günde Devriâlem</i>'de birçok kez her şeyin zamanında gelecek bir telgrafa bağlı olduğu durumlar vardı. 1866 ile 1911 arasında Atlantik aşırı telgrafın maliyeti %99,5 düştü; ama o zamana gelindiğinde bu tür tasarruflar zaten garantili sayılıyordu. İlk telefonlar 1876'da, Verne'in kitabının çıkışından tam 3 yıl sonra çalmaya başladı; 1895'te telsiz telgraf, 1906'da da radyo çıktı.</p>

  <p>Daha hızlı nakliye ve haberleşme pazarlarda patlama derecesinde bir büyümeyi getirdi. 1770'lerde Adam Smith, refahın pazarların büyüklüğüne ve işbölümüne bağlı olduğunu anlamıştı. Pazarlar büyük olursa, herkes en ucuz ve en iyi yapabileceği şeyi üretebilir, ardından bunu satarak kârını ihtiyaçlarını karşılamakta kullanabilir. Smith, herkesin her şeyi kendi başına yapmaya çalışmak yerine bunu yapması halinde, herkesin daha zengin olacağı kanısındaydı. Bunun anahtarının liberalleşme olduğunu ileri sürdü: İktisadi mantık, insanları ayıran duvarları yıkmayı ve onları "bir şeye karşılık diğer bir şeyi nakil, takas ve mübadele etme eğilimlerini" hayata geçirmeleri için serbest bırakmayı gerektiriyordu.<a class="noteref" href="#n30" id="ref30">30</a></p>

  <p>Ancak bu söylenmesi gerçekleştirilmesinden kolay bir şeydi. Dünyada en ucuz malları üretenler, örneğin Britanyalı sanayicilerin tümü serbest piyasa yanlısıydı; ama rekabetçi olmayan, yüksek fiyatlı malları üretenler –Britanyalı çiftçiler gibi– çoğu zaman daha etkili rakiplerine tarifeler konulması için Parlamento'da lobi yapmayı yeni iş kollarına dönmekten daha ehven görüyorlardı. İngiltere hükümdarlarını himayecilikten vazgeçmeye ikna etmek kan dökülmesini, bir hükümetin düşmesini ve kıtlık endişesini gerektirdi; ama bunu yaptıkları zaman (ve ithal mallar üzerindeki ortalama gümrük vergisinin 1825'te %50'yi aşkın oranlardan, 50 yıl sonra %10'un altına düşmesi gibi) küresel pazarlar uçuşa geçti.</p>

  <p>Bazılarına göre serbest piyasa modası çılgınlık gibi bir şeydi. Britanyalı imalatçılar trenler, gemiler ve makineler ihraç ediyor; Britanyalı bankerler de bunları satın almaları için yabancılara borç para veriyordu. İngiltere fiilen kendi ekonomik hâkimiyetine meydan okuyacak yabancı sanayileri inşa etmekteydi. Gelgelelim, serbest ticaret yanlılarına göre, bu çılgınlıkta bir yöntem vardı. İngiltere her yere, rakiplere bile mal satarak ve borç para vererek, en fazla kâr getiren endüstriyel (ve gittikçe artan şekilde mali) becerilere yoğunlaşabilecek kadar büyük bir piyasa yaratmış oluyordu. Hepsi bu da değildi. İngiliz makineleri, Amerikalılara ve Avrupalılara Britanyalıların satın alması gereken yiyecekleri üretmekte yardım ediyordu. İngiltere'ye gıda satarak elde ettikleri kârlar yabancıların daha da fazla İngiliz malı almasını sağlıyordu.</p>

  <p>Serbest ticaret yanlıları bundan –en azından Gradgrind gibilerin zorlu liberalleşme mantığını hazmetmeye istekli olan– herkesin kazançlı çıkacağını ileri sürüyorlardı. Pek az ülke İngiltere kadar coşkuluydu (özellikle Almanya ve ABD emekleme çağındaki sanayilerini İngiliz rekabetine karşı koruyorlardı), ama 1870'lere gelindiğinde Batı çekirdeği fiilen tek bir finans sisteminde bir araya gelmişti bile. Çeşitli para birimlerinin değeri altına karşı sabitlenerek, ticaret daha öngörülebilir hale getirilip hükümetlerin piyasanın kurallarına göre oynamaları sağlandı.</p>

  <p>Ancak henüz her şey yeni başlıyordu. Liberalleşme sınırlarda dur durak bilmeden ülkeler arasındaki bariyerleri yıkıp geçerken, içerideki bariyerler el değmeden kalacaktı. Marx ve Engels'in açıkça gördükleri gibi, liberalleşme paket halinde gelen bir anlaşmaydı:</p>

  <blockquote>
    <p class="nonindent">Üretimde kesintisiz devrim, tüm toplumsal kesimlerin aralıksız sarsıntıya uğratılması, sonsuz güvensizlik ve hareket burjuvazi çağını önceki tüm çağlardan ayırır. Tüm sabit, donmuş ilişkiler, doğurdukları eski değer yargıları ve görüşlerle birlikte çözülüp dağılıyor; yeni oluşanlarsa daha kemikleşemeden eskiyor. Katı olan her şey buharlaşıyor, kutsal olan her şey dünyevileşiyor ve insan sonunda kendi gerçek yaşam koşullarıyla ve hemcinsleriyle olan ilişkileriyle ciddi şekilde yüzleşmek zorunda kalıyor.<a class="noteref" href="#n31" id="ref31">31</a></p>
  </blockquote>

  <p>Eğer insanların nasıl giyinebileceğine, kimlere tapacağına, hangi işleri yapabileceğine ilişkin geleneksel kurallar ve düzenlemeler pazarın verimliliğine ve büyümesine müdahale ediyorsa, o geleneklerin gitmesi gerekiyordu. Liberal kuramcı John Stuart Mill, "İnsanların içlerinden herhangi birinin eylem özgürlüğüne bireysel veya toplu olarak müdahale edebileceği yegâne durum nefsi müdafaadır," sonucuna varmıştı. "Kendisi, bedeni ve aklı üzerinde birey egemendir."<a class="noteref" href="#n32" id="ref32">32</a> Diğer her şey zorla alınmaya açıktı.</p>

  <p>Serflik, loncalar ve hareket özgürlüğü ile meslek üzerindeki tüm diğer kısıtlamalar kalktı. 1865'te Amerikan köleliğini sona erdirmek bir savaşı gerektirdi, ama bir kuşak içinde Batı'nın diğer köleci devletleri bu kadim kuruma barışçıl (ve çoğu zaman kârlı) bir şekilde son verdiler. İşverenler gittikçe artan şekilde işçilerle uzlaştılar ve 1870'ten sonra çoğu ülke işçi sendikalarını ve sosyalist partileri yasallaştırarak erkeklere genel oy hakkı tanıdı ve parasız, zorunlu ilköğretim hizmeti sunmaya başladı. Ücretler yükseldikçe bazı hükümetler emeklilik için tasarruf planları, kamusal sağlık programları ve işsizlik sigortası sunmaya başladı. Karşılığında işçiler ordu ve donanmada askerlik hizmeti yapmaya razı oldu; bu kadar koruma altında kim savaşmak istemezdi ki?</p>

  <p>Liberalleşme en eski ve saygın önyargıları bile kemirdi. Yaklaşık 2000 yıldır Hıristiyanlar Yahudilere ve İsa'nın münasebetsiz takipçilerine zulmetmişti; ama aniden diğer insanların inançları kendilerini ilgilendiren bir mesele olarak görülüp, mülk edinme veya oy kullanma hakkını onların elinden almak için hiçbir neden yokmuş gibi görünmeye başladı. Aslında, gittikçe artan şekilde, din bütünüyle daha az önemli bir mesele gibi görülüyordu ve sosyalizm, evrimcilik, milliyetçilik gibi yeni inanışlar, dinin onca zamandır işgal ettiği yeri doldurmaya başlamıştı. Önyargıların en katısı sayılan Tanrı artık yeterli gelmiyordu; aynı şekilde kadının aşağı konumu da sorgulanmaya başlamıştı. "İki cinsiyet arasındaki mevcut toplumsal ilişkileri düzenleyen ilkeler –bir cinsin diğerinden aşağı konuma indirgenmesi– başlı başına yanlıştır ve artık insani gelişmenin önündeki başlıca engellerden biridir," diye yazdı Mill. "Hiçbir köle aynı sürelerle köle olarak kalmaz ve hele hele birinin karısı olması durumunda bu daha da böyledir."<a class="noteref" href="#n33" id="ref33">33</a></p>

  <p>Filmler ve romanlar Victoria çağını çoğu zaman mumların, çıtır çıtır yanan şöminelerin ve yerlerini bilen insanların sıcak dünyası olarak sunar; oysa çağdaşları bu dönemi çok farklı deneyimlemişti. Marx ve Engels 19. yüzyıl Batı'sını, "büyü yapmak için çağırdığı ölüler diyarının güçlerinin kontrolünü kaybeden bir büyücü" gibi görüyorlardı.<a class="noteref" href="#n34" id="ref34">34</a> Sanatçılar ve entelektüeller bundan büyük zevk alıyordu; muhafazakârlarsa ellerinin tersiyle itiyordu. Kiliseler sosyalizme, materyalizme ve bilime karşı (kimi kabaca, kimi zekice) görüşler serdediyordu; toprak sahibi soylular kendi düzenlerinin imtiyazlarını savunuyordu; Yahudi düşmanlığı ve kölelik bazen yeni maskeler altında yeniden baş gösteriyordu. Çatışmalar çok şiddetli olabilirdi; Marx ve Engels'in 1848'de <i>Komünist Manifesto</i>'da fikirlerini dile getirmelerinin nedeni, aslında o yıl devrimlerin neredeyse her Avrupa başkentini sallaması ve kıyamet saatinin gelip çatmış gibi görünmesiydi.</p>

  <p>Batı toplumu, 1750 gibi yakın bir döneme kadar Doğu'ya o denli benzemesine yol açan özelliklerini hızla üstünden atıyordu. Çoğu zaman olduğu gibi, bunu da romanlarda olduğu kadar açıkça ortaya koyan bir şey yoktur. 19. yüzyıl başı Çin edebiyatında Avrupa romanlarının sayfalarını dolduran kadın kahramanları bulmak için boşuna uğraşırsınız. Kadınların aşağı konuma indirgenmelerini protesto etmeye en yakın şey, Li Ruzhen'in <i>Aynadaki Çiçekler</i> adlı garip yergisidir; burada bir erkek tacir, ayak bağlama uygulamasına varıncaya kadar her yönden zorla kadınlaştırılır. ("Ayakları asıl biçiminin çoğunu yitirdi," diye yazıyordu Li.<a class="noteref" href="#n35" id="ref35">35</a> "Kan ve et sıkışarak lapaya dönüştü... ayaklarından geriye aslında küçük boyutta kuru kemikler ve deri dışında bir şey kalmadı.") Dickens'ın sınıf atlayan kahramanlarını bulmak kuşkusuz çok zordur ve Samuel Smiles'ın kendini baştan yaratan adamlarından ise eser yoktur. Shen Fu'nun yürek paralayan <i>Dalgalanan Bir Yaşamın Altı Kaydı</i>'nın –romantik ve dokunaklı, ama katı bir hiyerarşiyle ezilmiş– ruh hali çok daha tipiktir.</p>

  <p>Ne ki, Batı'ya ilişkin gerçekten yeni olan şey, ne kadar hızla yükselir ve dünyanın geri kalanından tümüyle farklı yollarda ne kadar koşturursa, dünyanın geri kalanını kendi yolunda ve çılgınca bir hızla yürümeye o kadar zorlamasıydı. Pazar uyumuyordu, uyuyamazdı; genişlemek her zamankinden daha çok faaliyeti bütünleştirmek zorundaydı, aksi takdirde gözü dönmüş sanayi canavarı ölürdü. Batı'nın aşındırıcı, liberal asidi toplumlar içindeki engelleri ve onların arasında olan insanları yiyip bitirdi ve hiçbir âdet, gelenek veya imparatorluk fermanı, Shen Fu'yu öylesine baskılayan kadim düzene benzer bir şeyi muhafaza edemedi. Hazır olunsun olunmasın, bu artık tek bir dünyaydı.</p>

  <h2><i>Nemesis</i></h2>

  <p class="nonindent">Küreselleşme, çağın sırrını ifşa etmişti; bu yeni dünyada, Batı'nın sadece toplumsal gelişmede dünyaya <i>öncülük ettiğini</i> söylemek saçmalıktı. Binlerce yıl boyunca özgün tarımsal çekirdekler gezegenin çeşitli yerlerinde büyük ölçüde birbirinden bağımsız olarak genişlemişti; ama toplumsal gelişmenin yukarıya doğru hareketi hiç durmadan coğrafyayı değiştirerek dünyanın çekirdeklerini birbirine bağladı.</p>

  <p>Daha 16. yüzyılda, yeni tür gemiler Avrupalıların Aztek ve İnkalara galip gelerek Yenidünya'nın vaktiyle bağımsız çekirdeklerini, muazzam ölçüde büyüyen Batı'nın çok uzak bir çeper bölgesine dönüştürmesine imkân vermişti. 18. yüzyılda Avrupalılar Güney Asya çekirdeğini buna benzer bir başka çeper bölgeye dönüştürmeye giriştiler ve 19. yüzyılda buharlı gemiler, demiryolları ve telgraf Batı'ya tüm dünyaya erişim imkânı vererek coğrafyayı bir kez daha dönüştürdü. Batı'nın en büyük gücü İngiltere, iradesini gezegenin neredeyse her yerine yansıtabiliyordu ve Batılılar çeperden daha çok enerji çıkardıkça, bunu savaşa dönüştürme oranları da hızla yükseliyordu. Batı'nın ele geçirdiği enerji 1800 ile 1900 arasında iki buçuk katına çıktı, ama askeri kapasitesi on kat büyüdü. Sanayi Devrimi Batı'nın toplumsal gelişmedeki öncülüğünü Batı'nın egemenliğine dönüştürdü.</p>

  <p>Çok sinir bozucu bir durumdu; bu yüzden Doğu'nun büyük devletleri bunu görmezden gelmeyi yeğleyip Batılı tüccarları Guangzhou ve Nagazaki'deki küçük ticaret bölgeleriyle sınırladılar. 9. Bölüm'de değindiğim gibi, İngiltere'den Lord Macartney 1793'te serbest pazar talebiyle Pekin'e geldiği zaman imparator Qianlong kararlı bir şekilde bu talebi reddetti; Macartney'in günlüğünde iğneleyici biçimde belirttiği gibi, sıradan Çinliler "tamamen kaçakçılara dönüşmüş durumda; uğradığımız limanlarda onları gemilerimizin sık sık gelip gittiğini görmekten daha fazla mutlu edecek bir şey yokmuş gibi görünüyordu."<a class="noteref" href="#n36" id="ref36">36</a></p>

  <p>1830'larda işler iyiden iyiye kızışmıştı. Batılı tüccarlar 300 yıl boyunca Guangzhou'ya yelken açmış ve Çinli memurların kendilerinden istiyor gibi göründüğü gümüşü çay ve ipekle değiş tokuş etmişlerdi. 1780'lere gelindiğinde aşağı yukarı 700 ton Batı gümüşü her yıl Guangzhou'ya akıtılır olmuştu. Gelgelelim Doğu Hindistan Kumpanyası, bürokratlar ne söylerse söylesin, Çinlilerin çoğunun, Hindistan'da yetişen mucizevi uyuşturucu afyonla ilgilendiğini keşfetti. Batılı satıcılar (özellikle Britanyalılar) bu uyuşturucuyu Çin pazarına sokmaya çabaladı; 1832'ye gelindiğinde, yıl boyunca 2-3 milyon bağımlının kafasını iyi yapacak kadar afyon (yaklaşık 12 ton) Guangzhou'ya aktarılıyordu (Grafik 10.3). Uyuşturuculara ödenen para Çin'e yönelik gümüş akışını yaklaşık 400 tonluk net bir dış akışa dönüştürdü. Çok miktarda uyuşturucu ve bir sürü para demekti bu.</p>

  <div class="picture">
    <img alt="" id="ubEAMmvvKEWkM5ZPUt3mdsB" src="../Images/AyrimII-56.jpg"/> 

    <p class="caption">Grafik 10.3. Sen evet de yeter: Doğu Hindistan Kumpanyasının Guangzhou'da zirve yapan afyon satışları, 1730-1832.</p>
  </div>

  <p>Satıcılar "İngiltere'de toplumun üst tabakaları için brendi ve şampanya neyse, afyon da Çin toplumunun aynı tabakaları için o anlama gelir," diye savunuyorlardı, ama bu doğru değildi ve aslında kendileri de bunu pekâlâ biliyorlardı.<a class="noteref" href="#n37" id="ref37">37</a> Afyon, günümüzün uyuşturucuya batmış yoksul mahallelerinde yaşananlar kadar kasvetli, yıkılmış yaşamlardan oluşan bir iz bırakıyordu ardında. Hayatında bir kez bile afyon çubuğu görmemiş köylülere bile zarar verdi; zira uyuşturucuya akan gümüşler madenin değerini artırarak, çiftçileri vergileri için gereken parayı ödemek için daha çok gümüş biriktirmek zorunda bıraktı. 1832'de vergiler 50 yıl öncesine göre iki katına çıkmış durumdaydı.</p>

  <p>İmparator Daoguang'ın danışmanlarından bazıları sinik bir piyasa çözümü tavsiye etti: Afyonu yasallaştırmak, böylelikle İngiltere'den yapılan ithalatın önünü ülkede büyüyen haşhaşlarla alarak, gümüşün dışarı akmasını durdurup vergi gelirlerini artırmak gerekiyordu. Ama Daoguang iyi bir Konfüçyüsçüydü ve kendi uyruklarını alçakça dürtülere teşvik etmeyi değil, onları kendilerinden kurtarmayı istiyordu. 1839'da uyuşturucuya karşı savaş ilan etti.</p>

  <p>Giriş bölümünde uyuşturucuya karşı bu ilk savaşa dair bir iki şey söylemiştim. Başlangıçta iyi gitti. Daoguang'ın uyuşturucu çarı tonlarca afyona el koydu, bunları yaktı ve (diyarını kirlettiği için deniz tanrısına uygun şekilde klasik bir özür şiiri yazdıktan sonra) okyanusa döktü. Fakat daha sonra işler o kadar iyi yürümedi. İngiliz ticaret temsilcisi, piyasanın sihrinin işlemeyeceği yerde silahın daha çok işe yarayacağını görerek, gönülsüz ülkesini Çin'le sıcak savaşa sürükledi.</p>

  <p>Bunun ardından olanlar, sanayi çağı savaş sanatının kudretinin dehşet verici bir gösterisiydi. İngiltere'nin gizli silahı <i>Nemesis</i> idi [İntikam Tanrıçası]: Tepeden tırnağa demirden yepyeni bir buharlı gemi. Kraliyet Donanması'nın bile bu denli radikal bir silaha ilişkin çekinceleri vardı; kaptanının itiraf ettiği gibi, "biçimi veya tarzı dışında, ahşabın <i>suda yüzme</i> özelliği" bile başlı başına "onu gemi inşası için en doğal malzeme yaparken, <i>batma</i> özelliğinden dolayı demir ilk bakışta böyle bir amaç için son derece uygunsuz görünüyordu."<a class="noteref" href="#n38" id="ref38">38</a></p>

  <p>Bu kaygılar yersiz değilmiş gibi görünüyordu. Demir gövde pusulanın yanlış işlemesine yol açtı; <i>Nemesis</i> daha İngiltere'den ayrılmadan bir kayaya çarptı ve Ümit Burnu'nda neredeyse ortadan ikiye ayrılıyordu. Kaptan kükreyen bir kasırgada güvertenin kenarına tutunup kereste ve demir parçalarını yanlara fırlatarak, gemisini yüzdürmeyi ancak başardı. Ama Guangzhou'ya vardıklarında, çekilen bütün güçlükler unutuldu, eksikleri bağışlandı. <i>Nemesis</i> ismine yaraşır şekilde işleyerek, hiçbir ahşap geminin giremeyeceği sığlıklardan dumanını tüttürerek geçti ve kendisine yönelik bütün direnişi havaya uçurup paramparça etti.</p>

  <p>1842'de İngiliz gemileri Büyük Kanal'ı kapatarak Pekin'i kıtlığın eşiğine getirdi. Barış müzakeresinin sorumluluğunu alan Genel Vali Qiying, imparatoruna hâlâ "bu küçük meseleleri aşıp daha büyük planımızı başarabiliriz" teminatı verse de, gerçekte İngilizlere –ardından Amerikalılara, ardından Fransızlara, ardından tüm diğer Batılılara– talep ettikleri Çin limanlarına girme hakkını tanıdı.<a class="noteref" href="#n39" id="ref39">39</a> Çin'in bu yabancı şeytanlara (Resim 10.1) duyduğu düşmanlık imtiyazları beklenenden daha az kârlı hale getirince, Batılıların baskıları da arttı.</p>

  <div class="picture">
    <img alt="" id="uApjZcEguhFTv8usCUyChEF" src="../Images/AyrimII-57.jpg"/> 

    <p class="caption">Resim 10.1. Kültürel uyumsuzluk: Ateş üfleyen bir Britanyalı denizcinin bir Çinlinin elinden çıkma eskizi, 1839.</p>
  </div>

  <p>Batılılar, ticari bir rakibin yeni pazarları kendi tüccarlarına kapatacak bir imtiyaz elde etmesi korkusuyla birbirleriyle de dalaşıyorlardı. 1853'te rekabetleri Japonya'ya da sıçradı. Amiral Matthew Perry Edo Körfezi'ne girip, Çin'e seyreden Amerikan buharlı gemileri için burada yakıt alma hakkı talep etti. Sadece dört modern gemi getirmişti, ama bu gemiler Japonya'nın tüm toplarından daha fazla ateş gücü taşıyordu. Şaşkınlığa kapılmış bir tanık, gemileri "sularda serbestçe hareket eden kalelerdi," demişti. "Denizde yangın sandığımız şey aslında gemi bacalarından yükselen kara bir dumanmış."<a class="noteref" href="#n40" id="ref40">40</a> Japonya Amerikalılara iki limanında ticaret yapma hakkı verdi, İngiltere ve Rusya da derhal aynını talep etti ve elde etti.</p>

  <p>İmtiyazlı konum elde etmeye yönelik manevralar bununla da kalmadı. Britanyalı hukukçular Çin'le imzalanan 1842 antlaşmasına bir ek yaparak, Çin'i başka bir Batılı devlete verdiği her türlü imtiyazı İngiltere'ye de vermek zorunda bırakan "en çok kayırılan ülke" diye yeni bir statü icat etmişlerdi. ABD'nin 1843'te Çin'le imzalamış olduğu antlaşma, 12 yıl sonra yeni bir müzakereye olanak veren bir şart içeriyordu; böylelikle 1854'te Britanyalı diplomatlar da aynı hakkı talep etti. Qing ayak sürüdü ve İngiltere tekrar savaşa girdi.</p>

  <p>İngiltere Parlamentosu bile bunun biraz fazla ileri gitmek olduğunu düşünüyordu. Başbakan Palmerston'ı kınadılar; hükümet düştü. Ancak seçmenler daha da büyük bir çoğunlukla onu yeniden koltuğuna oturttu. 1860'ta İngiltere ve Fransa Pekin'i işgal etti. Yaz Sarayı yakıldı ve Ganimet Balmoral'a geri gönderildi. Yeniden müzakere konusunda geri kalmak istemeyen Amerikan başkonsolosu ise, alternatiflerinin İngiliz gemilerinin ülkeyi yeniden afyona açması olacağı tehdidinde bulunarak Japonya'yı yeni bir antlaşmaya zorladı.</p>

  <p>Batı 1860'ta bir dev gibi dünyanın tepesine çullanmıştı; anlaşılan o ki erişim alanının sınırı yoktu. Daha bir asır önce dünyadaki toplumsal gelişmede en yüksek düzeye ulaşmakla iftihar eden antik Doğu çekirdeği, tıpkı Güney Asya ve Amerika kıtasındaki eski çekirdekler gibi, Batı çekirdeğinin yeni çeper bölgesi haline geliyordu; artık Avrupalılarca yoğun şekilde iskân edilmiş Kuzey Amerika da kendi adına çekirdeğe doğru yolunu zorlamaktaydı. Coğrafyanın bu kitlesel yeniden düzenlenişine tepki olarak Avrupalılar daha da fazla yeni sınır boyu açmaya koyuldu. Buharlı gemileri Beyaz yerleşimci vebasını Güney Afrika, Avustralya ve Yeni Zelanda'ya taşıdı ve ambarları tahıl ve koyunla tıka basa dolu döndü. 1870 gibi geç bir tarihte bile Batılı haritalarda hâlâ büyük ölçüde boş bir alan olan Afrika, 1900'e gelindiğinde neredeyse tümüyle Avrupa egemenliği altına girmişti.</p>

  <p>1919'da dönüp o yıllara bakan iktisatçı John Maynard Keynes'in altın çağ olarak anımsadığı dönemde,</p>

  <blockquote>
    <p class="nonindent">yaşam [Batılı] orta sınıflara düşük bir maliyet ve pek az zahmetle, diğer çağların en zengin ve en kudretli hükümdarlarının bile erişemeyeceği kolaylıklar, konforlar ve rahatlıklar sunuyordu. Londra'nın bir sakini telefonla sipariş verebilirdi, sabah çayını yatağında yudumlayabilirdi ve yeryüzünün her nevi ürünlerinin... erkenden kapısına kadar teslim edilmesini bekleyebilirdi; refahını dünyanın herhangi bir köşesindeki doğal kaynaklar ve yeni teşebbüsler için aynı anda ve aynı araçlarla riske atabilirdi; ... istese oracıkta, pasaportsuz veya başka formalitelerden uzak şekilde, istediği ülkeye veya iklime ucuz ve rahat ulaşım imkânına erişebilirdi... ve ardından dinleri, dilleri veya âdetleri hakkında hiçbir bilgisi olmaksızın, sadece refah simgesi parasını üzerinde taşıyarak yurtdışındaki yabancı diyarlara gidebilir ve kendisine karşı en küçük bir resmi müdahalede kendini son derece mağdur ve şaşkın hissederdi.<a class="noteref" href="#n41" id="ref41">41</a></p>
  </blockquote>

  <p>Ancak 1890 yılının büyük bölümünü Kongo Havzası'nda geçiren roman yazarı Joseph Conrad'a işler farklı görünüyordu. Sömürgecilik karşıtı klasiği <i>Karanlığın Yüreği</i>'nde, "Genelde bizden farklı görünen veya burunları bizimkinden biraz yassı olanların elindekileri çekip almak anlamına gelen yeryüzünün fethi, biraz dikkatlice incelediğiniz zaman hiç de hoş bir şey değil," diye gözlemliyordu.<a class="noteref" href="#n42" id="ref42">42</a></p>

  <p>Kongo kesinlikle aşırı uçta bir örnekti: Belçika kralı Leopold burayı şahsi mülkü olarak ele geçirdi ve kendisine sessizce kauçuk ve fildişi vermeye teşvik etmek üzere işkence edilen, sakatlanan ve öldürülen 5 milyon, hatta daha fazla Kongolu pahasına milyarder oldu. Ne ki bunun benzersiz bir durum olduğu da söylenemezdi. Kuzey Amerika ve Avustralya'da Beyaz yerleşimciler neredeyse yerlilerin kökünü kazıdı; ayrıca bazı tarihçiler Avrupa emperyalizmini 1876-1879 ve 1896-1902 arasındaki zayıf musonları felakete dönüştürmekle de suçlar. Kötü hasatlara karşın toprak sahipleri Batılı pazarlara gıda ihracını sürdürdü ve Çin'den Hindistan'a ve Habeşistan'dan (bugün Etiyopya) Brezilya'ya varıncaya dek her yere kıtlık egemen oldu. Dizanteri, çiçek, kolera ve bizzat Kara Ölüm arkadan gelerek zayıf durumdakiler arasından belki 50 milyon can aldı. Bazı Batılılar açlık çekenler için yardım topladı; bazıları hiçbir şey olmuyormuş gibi davrandı. <i>The Economist</i> dergisi gibi bazıları da, kıtlık yardımının açlık çekenlerde sadece "onları hayatta tutmanın hükümetin görevi" olduğu hissi uyandıracağını söyleyip homurdanmakla yetindi.<a class="noteref" href="#n43" id="ref43">43</a> Conrad'ın cangılda kişisel bir krallık kuran kötü ruhlu dâhisi Bay Kurtz'un can çekişen fısıltısının, Avrupa emperyalizminin mezar taşı yazısı olmasına hiç şaşmamak gerek: "Dehşet! Dehşet!"<a class="noteref" href="#n44" id="ref44">44</a></p>

  <p>Doğu en kötüden kaçabilmişti, ama hâlâ Batı'nın elinden yenilgi, küçük düşme ve sömürüyü yaşıyordu. Her şey için hükümetlerini suçlayan yurtseverler, muhalifler ve suçluların çeşit çeşit grupları silaha sarıldıkça, Çin ve Japonya parçalanıyordu. Kökten dinciler ve milisler, tahkim edilmiş yerleşkelerinden çıkıp tek başlarına dolaşan Batılıları ve bu mütecavizleri hoşnut etmeye çalışan bürokratları öldürmeye koyuldular; Batılı donanmalar misilleme olarak liman kentlerini bombaladı; rakip hizipler Batılıları birbirlerine karşı kullanıyordu. İngiltere destekli bir hizbin 1868'de meşru hükümeti devirdiği Japonya'ya Avrupa silahları akıtıldı. Çin'de iç savaş, Batılı finansörlerin rejim değişiminin alacaklarını tehlikeye atacağına karar vermesinden önce 20 milyon can aldı; finans dünyasının bu kararından sonra, Amerikan ve Britanyalı subaylar ve hücumbotlarından oluşan bir "Her Daim Muzaffer Ordu" Qing'i kurtarmaya geldi.</p>

  <p>Batılılar Doğulu hükümetlere ne yapmaları gerektiğini söylüyor, bütün varlıklarına el koyuyor ve hükümet toplantılarını kendi danışmanlarıyla dolduruyorlardı. Şaşırtıcı olmayacak şekilde, Batılı ithal mallarına konan gümrük vergisi oranları ve Batılıların satın almak istediği malların fiyatları düşük tutuldu. Kimi zaman bu gidişat Batılıları bile huzursuz ediyordu. Ulysses S. Grant 1879'da Japon imparatoruna, "Avrupalı devletlerin Asyalı milletleri aşağılamak üzere öyle şeyler yaptıklarını gördüm ki kan beynime çıktı," demişti.<a class="noteref" href="#n45" id="ref45">45</a></p>

  <p>Gelin görün ki çoğu Batılı gidişatın tam da olması gerektiği gibi olduğu kanısındaydı ve Doğu'nun çöküşü sırasında Batı'nın hâkimiyetine ilişkin uzun vadeli kilitlenme kuramları güçlendi. Yozlaşmış imparatorları, sefil Konfüçyüsçüleri ve milyarlarca yarı aç vasıfsız işçisiyle Doğu, daima dinamik Batı'ya boyun eğmeye yazgılıymış gibi görünüyordu. Dünya nihai, mukadder biçimine ulaşmakta gibiydi.</p>

  <h2>Doğu'nun Savaşı</h2>

  <p class="nonindent">19. yüzyıl uzun vadeli kilitlenme kuramlarının kibirli, başarılarından gurur duyan savunucuları tek bir büyük şeyi atlamışlardı: Kendi piyasa güdülü emperyalizmlerinin mantığını. Piyasa nasıl Britanyalı kapitalistleri Almanya ve ABD'deki en çetin rakiplerinin sanayi altyapılarını kurmaya yönelttiyse, şimdi de Doğu'ya sermaye, icat ve teknik bilgi akıtan Batılıları ödüllendiriyordu. Batılılar ellerinden geldiği zaman durumu kendi lehlerine çevirecek dolaplar çeviriyordu, ama sermayenin yorulmak bilmez yeni kârlar arayışının sunduğu fırsatları yakalamaya hazır Doğulular da vardı.</p>

  <p>Doğuluların bunu yapmakta gösterdiği hız parmak ısırtıcıydı. 1860'larda Çinli "kendini güçlendirme" ve Japon "uygarlaşma ve aydınlanma" hareketleri, Batı'nın en iyi yönleri olarak gördükleri ne varsa almaya; bilim, devlet, hukuk ve tıp üzerine Batılı kitapları Çince ve Japoncaya çevirmeye ve araştırma yapmaları için Batı'ya heyetler göndermeye koyulmuşlardı bile. Batılılar en yeni teknik aletlerini Doğululara satmak için birbiriyle yarışırken, Çinli ve Japon Gradgrindler de kırsal kesimi fabrikalarla kirletmekle meşguldü.</p>

  <p>Bir bakıma bu pek de şaşırtıcı sayılmazdı. Doğulular Batılı toplumsal gelişmeyi böylesine yükseltmiş gereçleri ele geçirdikleri zaman, Batılıların 600 yıl önce pusula, dökme demir ve toplar gibi Doğulu aletler konusundaki tutumunun aynını göstermekteydi. Fakat bu başka bir yönden de çok şaşırtıcıydı. Batı'nın hâkimiyetine Doğu'dan gelen tepki, önceki 300 yıl boyunca çeper bölgeler olarak Batı'ya eklemlenmiş olan Yenidünya ve Güney Asya'daki eski çekirdeklerde gösterilen tepkiden çok büyük bir fark içeriyordu.</p>

  <p>Yerli Amerikalılar hiçbir zaman yerli sanayiler geliştirmedi; Güney Asyalılar bunu yapmakta Doğu Asyalılardan çok daha yavaş davrandı. Bazı tarihçiler (az çok açıkça) Batılı kültürün çok çalışmayı ve akılcılığı kuvvetle teşvik ederken, Doğulu kültürün bunu pek zayıf şekilde yaptığını, diğer kültürlerin ise hiç yapmadığını ileri sürerek bu durumu kültürle açıklamaya çalışıyorlar. Ancak sömürgeci zihniyetin bu mirası doğru olamaz.</p>

  <p>Batılı hâkimiyete daha uzun bir zaman çerçevesinden baktığımız zaman, aslında iki çarpıcı bağıntı görüyoruz. İlki, Batı'nın hâkimiyetinden önce görece yüksek toplumsal gelişmeye sahip olan Doğu çekirdeği gibi bölgeler, görece düşük gelişme puanlarına sahip yerlerden daha hızlı sanayileşme eğilimi gösterdi; ikincisi, doğrudan Avrupa sömürgesi olmaktan kaçabilen bölgeler, sömürge haline gelmiş olanlardan daha hızlı sanayileşme eğilimi gösterdi. Japonya 1853'ten önce yüksek toplumsal gelişmeye sahipti ve sömürge haline gelmedi; modernleşmesi 1870'lerde hızlı bir kalkışa geçti. Çin'in gelişme düzeyi yüksekti ve kısmen sömürgeleşti; modernleşmesi 1950'lerde kalkışa geçti. Hindistan'ın gelişmesi orta düzeydeydi ve tamamen sömürgeleşti; modernleşmesi 1990'lara kadar kalkışa geçmedi. Sahra altı Afrika'sının gelişme düzeyi düşüktü ve tümüyle sömürgeleşti ve ancak şimdi arayı kapatmaya başlıyor.</p>

  <p>19. yüzyıl Doğu'su (sanayi öncesi ölçütlerle) bir ileri tarım, büyük kentler, yaygın okuryazarlık ve güçlü ordular dünyası olduğu için, sakinlerinin birçoğu Batılı yöntemleri yeni bir ortama uyarlamanın yollarını buldu. Doğulular sanayileşmeye ilişkin Batılı tartışmaları bile benimsedi. Her Doğulu kapitalist için, yakınacağı yaşlı bir samuray vardı. "Faydasız güzelliğin eski yaşamda yeri vardı, ama yeni yaşam sadece çirkin faydayı talep ediyor."<a class="noteref" href="#n46" id="ref46">46</a> 1900'e gelindiğinde gerçek ücretler kentlerde pek az yükselmiş olsa da, Çinli ve Japon muhalifler büyük bir hevesle sosyalist partiler kurdular. 1920'ye gelindiğinde üyeleri arasında genç Mao Zedung da bulunuyordu.</p>

  <p>Sanayileşme üzerine Doğu'da yapılan tartışmalar ülkeden ülkeye değişiklik göstermekteydi. Tıpkı Batı'da olduğu gibi, olasılık bir kez doğduktan sonra sınai kalkışı önleyecek büyük adamlar, beceriksiz ahmaklar, kültür veya kör talih etkenleri ya hiç yoktu veya çok az oldu; ama –yine Batı'yla koşut olarak– bu etkenlerin hangi ülkenin başı çekeceğine karar vermekle çok ilgisi oldu.</p>

  <p>W.S. Gilbert ve Arthur Sullivan 1885'te Londra'da komik operaları <i>Mikado</i>'yu sergilediği zaman, egzotik Şark modeli olarak minik kuşların aşk uğruna öldüğü ve yüce cellat efendilerin kendi kafalarını kesmek zorunda kaldığı türden bir yer olan Japonya'yı almışlardı. Ne ki, aslında Japonya halihazırda tarihteki tüm diğer toplumlardan daha hızlı sanayileşmekteydi. İç savaştan sonra 1868'de, genç imparator usta işi bir sahne amirliğiyle, Tokyo'da, ülkelerini Batılı devletlerle savaşlardan uzak tutacak, büyük ölçüde yerli sermayeyle sanayileşmeyi finanse edecek ve öfkeli halkı yabancılara kışkırtıcı saldırılardan alıkoyacak zeki yöneticileri başa getirdi. Pekin'deki acemi yöneticilerse, bunun tersine, misyonerlere yönelik şiddeti hoş görüp, hatta teşvik edip, yaptıkları gaflarla 1884'te ülkeyi sürükledikleri Fransa savaşında pahalı yeni donanmalarının çoğunu bir saat içinde kaybederek yıkıcı bir çapta borçlandılar, hatta boğazlarına kadar battılar.</p>

  <p>Japonya'nın seçkinleri liberalleşmenin bir paket anlaşma olduğu gerçeğiyle yüzleşti. Silindir şapkalar veya çemberli kabarık etekler giydiler. Bazıları Latin alfabesini benimsemeyi tartıştı; diğerleri Japonların İngilizce konuşmasını istedi. İşe yarayabilecek her şeyi dikkate almaya hazırdılar. Gelgelelim Çin'in Qing hükümdarları bölünmenin canlı örnekleriydi. Dul imparatoriçe Cixi 46 yıl boyunca hanedanı tehlikeye atabilecek her türlü modernleşmeye karşı durarak, ülkeyi bambu perdenin ardından yönetti. Batılı fikirlerle tek flörtü, donanmayı yeniden inşa için düşünülen parayı, yazlık sarayı için bir Mississippi yandan çarklı vapurunun mermerden kopyasına aktarmak oldu (hâlâ oradadır ve görülmeye değer niteliktedir). Yeğeni Guangxu 1898'de 100 günlük bir reform programı (devlet memurluğunu modernize etmek, sınavları güncelleştirmek, modern okullar ve kolejler kurmak, çay ve ipek üretimini ihracat amaçlı koordine etmek, madenciliği ve demiryollarını desteklemek ve orduyla donanmayı Batılılaştırmak) için zamanla yarışırken, Cixi, Guangxu'nun kendisinden naip olarak geri gelmesini istediğini ilan etti, sonra da onu saraya hapsedip modernleştirmeci nâzırlarını da idam ettirdi. Guangxu 1908'de –kendisi de ölüm döşeğinde yatan– Cixi tarafından zehirlenerek verdiği son nefesine dek bir reformcu olarak kaldı.</p>

  <p>Çin modernlik yolunda düşe kalka ilerlerken, Japonya doludizgin koşuyordu. 1889'da Japonya varlıklı erkeklere seçme hakkı tanıyan, Batı tipi siyasi partilere izin veren ve modern devlet bakanlıkları kuran bir anayasa çıkardı. Çin ise erkeklere sınırlı seçme hakkı veren bir anayasayı ancak 1909'da, Cixi'nin can çekiştiği günlerde onayladı; ama Japonya kitlesel eğitime öncelik verdi. 1890'da Japon erkek çocuklarının üçte ikisi, kız çocuklarının da üçte biri parasız ilköğretim alırken, Çin kitleleri eğitmek için neredeyse hiçbir şey yapmadı. Her iki ülke de ilk demiryollarını 1876'da yaptı; ama Şanghay'ın valisi 1877'de asilerin kullanabileceği korkusuyla rayları söküp attı. 1896'da Japonya'nın 3700 km demiryolu vardı; Çin'inse sadece 600 km. Demir, kömür, buhar veya telgraf hatlarında da durum hemen hemen aynıydı.</p>

  <p>Tarih boyunca, çekirdeklerin genişlemesi çoğu zaman çeper bölgelerde, uç boylarının hangi kesiminin büyük devletlere direnişin (veya asimilasyonun) başını çekeceğini belirleyecek şiddetli savaşlar başlatmıştır. Sözgelimi MÖ 1. binyılda Atina, Sparta ve Makedonya Pers İmparatorluğu'nun uçlarında 1,5 yüzyıl boyunca savaşmışlardı; Sarı Irmak vadisindeki çekirdek büyüdükçe, Güney Çin'de Chu, Wu ve Yue da aynı şeyi yapmıştı. MS 19. yüzyılda Doğu Batı'nın bir çeper bölgesi haline geldiği zaman süreç kendini yineliyordu.</p>

  <p>Japonya'nın 1590'larda Çin'i fethetmeye yönelik boşa çıkan çabasından beridir, Doğu çekirdeğindeki hükümdarlar devletlerarası savaşın faydadan çok zarar getireceğini kabullenmişti; ama Batı'nın çıkıp gelmesi bu kabulü tersine çevirdi. Hangi Doğulu ülke en hızlı şekilde sanayileşip yeniden örgütlenerek silahlanırsa, Batılı emperyalistleri uzak tutmakla kalmayıp, Doğu'nun geri kalanına da boyun eğdirecekti.</p>

  <p>Çin'in intikam tanrıçası son tahlilde İngiliz savaş gemileri değil, Japon sanayileşmesi oldu. Japonya kaynaklardan yoksundu; Çin'in kaynaklarıysa çok boldu. Japonya'nın pazarlara ihtiyacı vardı; Çin'de bunlardan bir sürü vardı. Tokyo'da ne yapılması gerektiğine ilişkin tartışmalar son derece hararetli, hatta ölümcüldü; ama iki kuşak boyunca ülke tedricen Çin'in kaynakları ve pazarlarına zorla girmeye kararlı hale geldi. 1930'lara gelindiğinde Japonya'nın en militarist subayları Doğu çekirdeğinin tamamını ele geçirmeyi, Çin ve Güneydoğu Asya'yı kolonileri haline getirmeyi ve Batılı emperyalistleri kovmayı akıllarına koymuştu. Doğu'nun Savaşı başlamıştı.</p>

  <p>Ne ki bu Doğu'nun Savaşı ile 18. yüzyıldaki Batı'nın Savaşı arasındaki büyük fark, Doğu'nun Savaşı'nın Batı'nın zaten hâkim olduğu bir dünyada meydana gelmesiydi. Bu her şeyi karmaşıklaştırıyordu. Dolayısıyla, Japonya'nın Kore'deki ilerleyişine yönelik Çin direnişini silip süpürdüğü 1895'te, Almanya'nın Kayzer II. Wilhelm'i, "Sarı Tehlike" adlı (Resim 10.2) oldukça korkunç bir çizim gönderdiği kuzeni Rus çarı II. Nikolay'ı, "Asya Kıtasını geliştirmesi ve Avrupa'yı Büyük Sarı Irk'ın akınlarına karşı savunması" yönünde uyarmıştı.<a class="noteref" href="#n47" id="ref47">47</a> Nikolay Japonya'nın Çin'den zapt ettiği toprakların çoğunu müsadere ederek karşılık verdi.</p>

  <p>Ne ki diğer Batılılar, kendileri adına Batı'yı denetim altında tutacak gücü oluşmaya başlayan Japonya'yı kullanmakta fayda görüyordu. İlk fırsat, Dürüstlükte Birleşen Boksörler denen bir Çin gizli örgütünün (başka şeylerin yanı sıra, yüz günlük savaş sanatları eğitiminin üyelerini kurşungeçirmez kılacağını iddia ederek) Batı emperyalizmine karşı ayaklandığı 1900 yılında çıktı. Bu ayaklanmayı bastırmak için 20 bin yabancı asker gerekti; askerlerin çoğu –Batılı anlatılardan (özellikle 1963 yılında Hollywood'da gişe rekoru kıran <i>Pekin'de 55 Gün</i> filminden) öğrenemeseniz bile– Japonlardı. İngiltere bu sonuçtan o denli hoşnut kaldı ki, 1902'de Japonya'yı Doğu'da büyük devlet olarak tanıyan bir deniz antlaşması imzaladı. İngiltere'nin tarafsız kalacağından emin olan Japonya, 1904'te Uzak Asya donanmasını batırıp, o güne dek yapılan en büyük kara savaşında ordusuna galip gelerek Rusya'dan intikamını aldı. Çar Nikolay işleri yoluna koymak üzere ana donanmasını Eskidünya'nın çevresinden 32 bin km öteye gönderdi, ama Japon savaş gemileri onu da batırdı.</p>

  <div class="picture">
    <img alt="" id="uGLOCGMxze4CRULQ8CFr4l8" src="../Images/AyrimII-58.jpg"/> 

    <p class="caption">Resim 10.2. "Sarı Tehlike", II. Wilhelm'in kendi deyişiyle, Avrupalıları "Budizm, putperestlik ve barbarlığın akınına karşı Haçın Savunusu için direnişte birleşmeye"<a class="noteref" href="#n48" id="ref48">48</a> yüreklendirmeyi amaçlayan bir eskizine dayanan 1895 çizimi.</p>
  </div>

  <p>Ganimet'in Londra'ya geri gönderilmesinin üzerinden 50 yıldan az zaman geçmişken, eski Doğu çekirdeği öylesine dinamik şekilde tepki göstermişti ki, Batılı bir imparatorluğu yenilgiye uğratmıştı bile. Kepaze olan bir Rus kumandanı Aleksey Nikolaviç Kuropatkin, "1904-1905'te olan," diyecekti, "öncü kuvvetle bir çatışmadan başka bir şey değildi... Ancak Asya'yı barış içinde tutmanın tüm Avrupa açısından önemli bir mesele olduğunun genel kabulüyle... 'Sarı tehlike'yi uzakta tutabiliriz."<a class="noteref" href="#n49" id="ref49">49</a> Ama Avrupa onun tavsiyesini görmezden geldi.</p>

  <h2>Dünyanın Savaşları</h2>

  <p class="nonindent">1914 ile 1991 arasında Batı çekirdeği tarihin en büyük savaşlarına tutuştu: 1914 ile 1918 arasında, Almanya'nın bir Avrupa kara imparatorluğu kurup kurmayacağını belirleyecek olan I. Dünya Savaşı; 1939 ile 1945 arasında aynı meseleyi çözecek II. Dünya Savaşı; 1947-1991 arasında da ABD ile Sovyetler Birliği'nin artanları nasıl bölüşeceğine dair Soğuk Savaş (<a href="../Text/h1003.htm">Harita 10.3</a>). Bunlar bir araya gelince, 18. yüzyıl versiyonunu gölgede bırakan yeni bir Batı'nın Savaşı oldu. Doğu'nun Savaşı'nı da içine çekip geride 100 milyon ölü bıraktı ve bizzat insanlığın varlığını tehdit etti. 1991'de Batı hâlâ hükmediyordu, ama Kuropatkin'in korkularının birçoğu sonunda gerçekleşmiş gibi görünüyordu: Doğu bu hâkimiyeti devralmaya hazırdı.</p>

  <p>Yeni Batı'nın Savaşı'nın nasıl başladığının öyküsü –Osmanlı İmparatorluğu'nun uzun gerilemesinin Balkanlar'ı nasıl teröristler/özgürlük savaşçılarıyla doldurduğu; beceriksizlik ve kör talih yüzünden Kara El adlı bir çetenin Haziran 1914'te Avusturya'nın Habsburg veliahdını nasıl öldürdüğü (sözde suikastçının fırlattığı bomba Avusturya arşidükünün arabasına çarpıp sekmiş, şoförün yanlış bir dönüş yapıp geri geri giderek tam önünde durması üzerine ikinci suikastçı artık hata yapmamıştı); ve Avrupa barışını korumayı amaçlayan antlaşmalar ağının nasıl herkesi birden uçurumun kenarına sürüklediği– sıkça anlatılmıştır.</p>

  <p>Bunu izleyenler de en az bu kadar iyi bilinir: Avrupa'nın modernleşmiş devletlerinin genç yaştaki erkek yurttaşlarını eşi görülmemiş sayılarda vatan hizmetine çağırması, onları eşi benzeri görülmemiş silahlarla donatması ve muazzam enerjilerini eşi benzeri görülmemiş bir kıyıma adaması. 1914'ten önce bazı entelektüeller büyük devlet savaşının artık imkânsız hale geldiğini ileri sürmüştü; onlara göre dünya ekonomileri öylesine bağlantılı hale gelmişti ki, savaş patlak verdiği anda hepsi çökerek çatışmaya son verirdi. Ne ki, 1918'e gelindiğinde çıkan ders, 20. yüzyıldaki topyekûn savaşın cefalarına ancak büyük ölçekli, karmaşık ekonomilerini etkili biçimde kullanan ülkelerin dayanabileceğiydi.</p>

  <p>Savaş, yurttaşları mücadeleye kendilerini en çok veren liberal, demokratik devletlerin avantajlı olduğunu göstermiş gibiydi. Geçmişte, MÖ 1. binyılda Doğulular ve Batılıların tamamı savaşları yönetmekte en etkili örgütlenmelerin hanedan imparatorlukları olduğunu öğrenmişti; ama artık, sadece 10 yıl içinde, bu hanedan imparatorluklarının –Asur, Pers ve Qin'den beri varlığını sürdüren tarihin en kalıcı yönetim biçiminin– artık savaşın gerekleriyle bağdaşmadığını öğrendiler.</p>

  <p>İlk giden Çin'in Qing hanedanıydı. Borca, yenilgiye ve kargaşaya batan ülkede çocuk imparator Puyi'nin nâzırları daha 1911'de ordunun denetimini kaybetmişti; ancak asi general Yuan Shikai –asi generallerin 2000 yıldır yaptığı gibi– 1916'da kendini imparator ilan ettiği zaman, ülkeyi kendisinin de bir arada tutamadığını gördü. Başka bir askeri hizip 1917'de Puyi'ye tahtını iade etti, ama sonuç değişmedi. Çin'in imparatorluk tarihi birkaç gün sonra, bir iniltiyle değilse bile, küçük bir patlamayla sona erdi: Tek kişilik bir uçak Pekin'deki Yasak Kent'e bir bomba bıraktı. Puyi yeniden tahttan indirildi ve ülke anarşinin pençesine düştü.</p>

  <p>Sırada Rusya'nın Romanov hanedanı vardı. Japonya karşısındaki mağlubiyeti Çar Nikolay'ı neredeyse 1905'te tahtından ediyordu, ama I. Dünya Savaşı işi tamamladı. 1917'de liberaller ailesini iktidardan indirdi ve 1918'de Bolşevikler hepsini vurdu. Almanya'nın Hohenzollemleri ve Avusturya'nın Habsburgları ellerini çabuk tutarak, Romanovların kaderinden ancak kendi yurtlarına kaçarak kurtulabildiler. Türkiye'de Osmanlılar biraz daha direndiler, ama ancak 1922'ye kadar.</p>

  <p>Yarattığı yıkıma karşın I. Dünya Savaşı Avrupa'nın arkaik hanedan imparatorluklarını temizleyerek ve Çin'i her zamankinden de zayıf bırakarak Batı hâkimiyetini pekiştirdi. En büyük galipler Fransa ve hepsinden çok da İngiltere gibi görünüyordu; İngiltere, Alman sömürgelerini yalayıp yutarak bir yandan okyanus imparatorluğunu Afrika, Pasifik ve eski Osmanlı İmparatorluğu'nun petrol yataklarına doğru daha da uzaklara genişletirken, bir yandan da Doğulu müttefiki Japonya'ya kabadayılık ederek, Japonların ele geçirdiği Alman sömürgelerinin çoğunu devralmıştı. 1919'a gelindiğinde dünyanın kara kütlesinin üçte birinden çoğu ve nüfusunun neredeyse üçte biri ya Londra veya Paris'ten yönetilir olmuştu.</p>

  <p>Gene de, ben okula gittiğim sırada, eski atlaslardaki çeşit çeşit renkler bu imparatorlukları işaretlemeye devam ediyordu. Savaş Batılı iktidarı pekiştirmekle kalmayıp aynı zamanda yeniden şekillendirmişti. Avrupa kendi imkânlarının ötesinde savaşmış ve faturalar İngiltere'nin kredisini bile tüketmişti. 1920'de enflasyon %22'ye vurmuştu; ertesi yıl işsizlik %11'i geçti. 86 milyon işçinin emeği günlerce süren grevlerde kaybedildi. Güneş İngiltere'nin üzerinde hâlâ asla batmıyordu, ama iş âlemini çalışır tutmakta güçlük çekiyordu.</p>

  <p>İngiltere borçlarını ödemek için –çoğu Atlantik'in karşı yakasına olmak üzere– sermaye akıtıp durdu. Savaş cehennem gibi olmuştu, ama ABD'nin de gerek işyeri gerek banker olarak tüm dünyayı etkileyen başka bir savaş cehennemi vardı. Geçmişte Batı çekirdeği 15. yüzyılda Akdeniz'den Batı Avrupa'ya, 17. yüzyılda yine kuzeybatının okyanus imparatorluklarına doğru kaymıştı.</p>

  <p>20. yüzyılda ise, Kuzeybatı Avrupa'nın müflis okyanus imparatorlukları bir bir Kuzey Amerika imparatorluğunun eline geçtikçe, bir kez daha yer değiştirmekteydi.</p>

  <p>ABD kendini bir altkıta imparatorluğu denilebilecek yeni tür bir örgütlenmeye dönüştürmüştü. Geleneksel hanedan imparatorluklarının tersine, mazlum köylülere hükmeden kadim bir aristokrasisi yoktu; Avrupa'nın okyanus imparatorluklarının tersine, palmiye ve çam üzerinde hâkimiyet kuran<a class="noteref" href="#n000" id="ref000">*</a> küçük, özgürlükçü, sanayileşmiş bir anavatanı yoktu. Bunun yerine, yerli nüfusunu neredeyse büsbütün yok ettikten, acımasız bir iç savaşa girişip milyonlarca eski köleyi neredeyse serfliğe mahkûm ettikten sonra, Avrupalı-Amerikalılar, kuzeydoğu ve yukarı Ortabatı'daki dev sanayi merkezini besleyip oradan mal satın alan müreffeh çiftçilerle birlikte, demokratik yurttaşlığı bir kıyıdan öteki kıyıya kadar genişletmişti. 1914'e gelindiğinde bu altkıtasal Amerikan İmparatorluğu Avrupa'nın okyanus imparatorluklarıyla rekabet eder hale gelmişti. 1918'den sonra işadamları yerküreye açıldı.</p>

  <p>ABD'nin Avrupa'nın refahını emerken çıkardığı muazzam ses, çağdaşlarını şaşkına çeviriyordu. Bir Amerikan dışişleri bakanı, "Fırat kıyılarından Thames ve Sen kıyılarına yolculuğu binlerce yıl süren, dünyanın finans merkezi, şafak sökmesinden karanlık çökmesine kadar bir sürede Hudson kıyılarına geçiyor gibi görünüyor," diye gözlemlemişti.<a class="noteref" href="#n50" id="ref50">50</a> 1929'a gelindiğinde Amerikalılar 15 milyar doları aşkın yabancı yatırıma sahipti; bu 1913'te Britanyalıların sahip olduğu kadar bir miktardı ve küresel ticaretleri neredeyse %50 daha fazlaydı.</p>

  <p>Küresel kapitalizmin altın çağı Amerikan önderliğinde yeniden doğmuşa benziyordu, ama çok vahim bir fark vardı. 1914'ten önce Keynes, "Londra'nın etkisi dünyanın her yerindeki kredi koşullarına öylesine baskındı ki, İngiltere Bankası (Bank of England) uluslararası orkestranın şefi olduğunu bile iddia edebilirdi," diye düşünüyordu.<a class="noteref" href="#n51" id="ref51">51</a> Ancak 1918'den sonra ABD görevi devralmaya istekliydi. Avrupa'nın bulaşıcı rekabet ve çekişmelerinden kaçan Amerikalı siyasetçiler, orkestra şefi podyumunu boş bırakıp, 18. yüzyıl Çin veya Japonya'sınınkine eşdeğer bir siyasal inzivaya çekildi. Zamanlar iyiyken orkestra doğaçlamayla ve düşe kalka işini yaparken, gidişat kötüleştiğinde yaptığı müzik kakofoniye dönüştü.</p>

  <p>Ekim 1929'da bir parça beceriksizlik, çokça kötü talih ve bir şefin yokluğu, bir Amerikan menkul kıymetler borsası balonunu uluslararası bir mali felakete dönüştürdü. Hastalık kapitalist dünyanın her yanına hızla bulaştı: Bankalar iflas etti, kredi buharlaştı ve para birimleri çöktü. Pek az kişi açlık çekti, ama 1932 Noel'ine gelindiğinde dört Amerikan işçisinden biri işsizdi. Almanya'da bu oran, iki işçiden birine yakındı. Solgun benizli işsizlerden oluşan kuyruklar uzayıp giderken, "tuzağa düşmüş hayvanlar gibi, yazgılarına bir tür hissiz şaşkınlık içinde bakıyorlardı," diye yazmıştı İngiliz gazeteci George Orwell. "Onlara neyin çarptığını anlayamamışlardı."<a class="noteref" href="#n52" id="ref52">52</a></p>

  <p>En azından 1930'ların ortasına değin, liberal demokrasilerin yaptığı her şey işleri düpedüz kötüleştirdi. Batı çekirdeğini aşağıya çeken sadece gelişme paradoksu değildi sanki; aynı zamanda geri kalmışlığın avantajları da başka yerde oyuna giriyordu. Yüzlerce yıldır oldukça geri bir çeper bölge olarak kalan Rusya, Sovyet Sosyalist Cumhuriyetler Birliği olarak yeniden yapılandırılmıştı. ABD gibi o da geniş bir tarımsal hinterlanda, doğuş halindeki bir sanayi çekirdeğini katmıştı; ama ABD'nin tersine devlet mülkiyetini, kolektif tarımı ve merkezi planlamayı destekliyordu. Sovyetler Birliği, halkını eski bir hanedan imparatorluğundan çok modern bir Batılı toplum gibi seferber ediyordu; gelgelelim otokratları olan Lenin ve Stalin ülkeye demokratik başkanlardan çok birer çar gibi hükmediyordu.</p>

  <p>Sovyetler Birliği bir tür anti-Amerika gibiydi: Onun gibi alt-kıtasal ama kesinlikle liberal olmayan bir imparatorluk. Stalin eşitlik vaaz ediyordu, ama yoldaşlarının milyonlarcasını imparatorluğunun orasına burasına zorunlu olarak gönderen, bir diğer milyonunu da <i>gulag</i>'larda hapseden merkeziyetçi bir ekonomi inşa etti. İdeolojik olarak şüpheli etnik gruplar ve sınıf düşmanları (çoğu zaman aynı şey) tasfiye edildi. Ve başarısızlığa uğrayan kapitalist ekonomilerin tersine başarılı Sovyetler Birliği, 10 milyon uyruğunun açlıktan ölmesine izin verdi. Gene de Stalin açıkça bir şeyleri doğru yapıyordu. Zira kapitalist sanayi 1928 ile 1937 arasında çökerken, Sovyet çıktısı dört katına yükseldi. Gazeteci Lincoln Steffens'ın Sovyetler Birliği'ni ziyaret ettikten sonra Amerikalı okurlarına söylediği şu söz çok ünlüdür: "Geleceği gördüm ve çalışıyor."<a class="noteref" href="#n53" id="ref53">53</a></p>

  <p>1930'a gelindiğinde, birçok kişiye I. Dünya Savaşı'nın verdiği asıl ders liberal demokrasi değil, geleceğin biçimi gibi görünmeye başlamıştı: İngiliz-Fransız-Amerikan ittifakı kazanmıştı, ancak liberalizmi sayesinde değil, bilakis ona rağmen. Gerçek yanıt altkıtasal imparatorluktu ve ne kadar az liberal olursa o kadar iyiydi. Liberal örnekleri izlemekten onca yarar sağlamış olan Japonya, küresel pazarlar ve ticarete endeksli ekonomileri kargaşaya düştüğü zaman liberal kuramlarından vazgeçti. İşsizliğin tırmanması, demokrasinin debelenmesi ve komünist ajitasyonun artmasıyla militarist eğilimliler devreye girip, Japonya'nın geçim kaynağı olacak bir imparatorluk için bağrışmaya koyuldu. Ordu –özellikle köktenci genç subaylar– iyiden iyiye kontrolden çıkmış, Batılı demokrasilerin karışıklığından ve Çin'in iç savaşlarından yararlanarak Mançurya'yı ilhak etmeye ve Pekin'e kadar yürümeye niyetlenmişti. Bir yarbay "ancak Japonya-Mançurya işbirliğini ve Japon-Çin dostluğunu kurmakladır ki," diye izah ediyordu düşüncesini, "Japon halkı Asya'nın hâkimi haline gelebilir ve çeşitli Beyaz ırklara karşı nihai ve kesin savaşı yapmaya hazırlanabilir."<a class="noteref" href="#n54" id="ref54">54</a></p>

  <p>Bir noktaya kadar militarizm işe yaradı. Japonya'nın ekonomisi 1930'larda %72 büyüdü; çelik çıktısı 18 katına çıktı. Fakat bir kez daha maliyetleri yüksek oldu. "İşbirliği" ve "dostluk" çoğu zaman köleleştirme ve katliam anlamına geliyordu ve Japon vahşeti 1930'ların alçakça, dürüstlükten uzak ölçütlerine göre bile dehşet vericiydi. Dahası, 1940'a gelindiğinde, fethin Japonya'nın sorunlarına yanıt olmadığı da açıkça anlaşılmıştı; zira savaş, kaynakları ele geçirdiğinden bile daha hızlı bir şekilde tüketiyordu. Savaş gemileri ve bombardıman uçaklarının yaktığı her beş galonluk benzinden dördünün Batılılardan satın alınması gerekiyordu. Ordunun planı –fethe devam etmek– rahatlama getirmedi ve Çin'in bir bataklığa dönüşmesiyle daha da dehşet verici bir plan rağbet bulmaya başladı: Amerika'yla savaş anlamına gelecek olsa bile Güneydoğu Asya'yı vurmak ve buranın petrolü ve kauçuğunu Batılı emperyalistlerden kurtarmak.</p>

  <p>Hepsinden daha dehşet verici olan plan ise Almanya'dan çıktı. Yenilgi, işsizlik ve mali çöküş Goethe ve Kant'ın varislerini öylesine derinden yaralamıştı ki, Yahudileri suçlayan ve her derde deva fetih ilacının işportacısı bir delinin sözlerine bile kulak vermeye hazır hale gelmişlerdi. Adolf Hitler, Almanya'nın iş dünyasının Yahudi sınıfına karşı gaddarca davranıp onları sürgüne gönderir ve sendikacıları hapse atarken, maliye bakanını "para birimimizin istikrarının ilk şartı toplama kampıdır" diye temin ediyordu.<a class="noteref" href="#n55" id="ref55">55</a> Gene de Hitler'in çılgınlığında da bir yöntem vardı: Bütçe açığı, devlet mülkiyeti ve silahların modernleştirilmesi 1930'larda işsizliğe köklü çözüm olarak, sanayi çıktısını ikiye katladı.</p>

  <p>Hitler okyanus imparatorluklarını mağlup ederek Almanya'nın batı kanadını sağlama aldıktan sonra, Doğu Avrupa'nın Slavlarını ve Yahudilerini güçlü kuvvetli Ari çiftçilerle ikame etme planını açıkça duyurdu. Almanya merkezli bir altkıta imparatorluğu vizyonu, liberal olmamanın ötesine geçip düpedüz soykırıma doğru gidiyordu; gerçekten niyetinin bu olduğuna pek az Batılı inanabildi. Böylece kendilerini aldatmaları, en çok uzak durmak istedikleri şeyi, yani bir diğer topyekûn savaşı doğurdu. Birkaç karanlık ay boyunca –1812'den bu yana ilk kez olarak– nihayet Avrupa bir kara imparatorluğunda birleştirilebilecekmiş gibi göründü; ancak Hitler, Napoléon'un tekinsiz bir yankısıyla, Manş Denizi'nden Moskova'nın karlarına ve Mısır'ın çöllerine yöneldi. Çok ötelere uzanıp, Japonya'nın verdiği Doğu'nun Savaşı'nı kendi Batı'nın Savaşı'na eklemeye çalıştı; ama bu, İngiltere'yi savaşın dışına itmek yerine ABD'nin savaşa girmesine yaradı sadece. Savaş liberal Amerikan ve liberalizm karşıtı Sovyet imparatorluklarını aynı yatağa soktu. Avrupa'nın ve Doğu'nun madenlerini ve emeğini yağmalamalarına karşın Almanya ve Japonya bu imparatorlukların birleştirilmiş para, insan gücü ve üreticilerine karşı duramadı.</p>

  <p>Nisan 1945'te Amerikan ve Sovyet birlikleri Almanya'da buluşup kucaklaştılar, şerefe kadeh kaldırarak dans ettiler; birkaç gün sonra Hitler kendini öldürdü ve Almanya teslim oldu. Ağustos'ta göklerden ateş yağarken ve atom bombaları Hiroşima ve Nagazaki'yi küle dönüştürürken, Japonya'nın tanrı-kralı, halkına doğrudan hitap etmek konusundaki bütün gelenekleri çiğnedi. Benim gözümde, durumun vahametini olduğundan hafif göstermenin tarihe geçecek en büyük örneğini vererek, halkına şu bilgiyi verdi: "Savaşın durumu, Japonya'nın lehine olduğu söylenemeyecek şekilde gelişmiştir."<a class="noteref" href="#n56" id="ref56">56</a> O zaman bile tutucu generaller savaşa devam etmek umuduyla bir darbe girişiminde bulundu, ama 2 Eylül'de Japonya da teslim oldu.</p>

  <p>1945 yılı, Japonya'nın Doğu'nun Savaşı'nı kazanma ve Batılı emperyalistleri kovalama çabası ile Almanya'nın Avrupa'da bir altkıta imparatorluğu yaratma çabasına aynı anda son verdi; ama bunların yanı sıra Batı Avrupalı okyanus imparatorluklarının da sonunu getirdi. Topyekûn savaşa bütün kaynaklarını akıtmaları yüzünden artık milliyetçi ayaklanmalara direnecek güçleri kalmayan bu imparatorluklar bir kuşak içinde eriyip gitti. Avrupa paramparçaydı. 1945'te bir Amerikan subayı, "Ekonomik, toplumsal ve siyasal çöküşü," diye düşünüyordu, "Roma İmparatorluğu'nun çöküş günleri dışında, tarihte benzeri olmayacak bir düzeyde."<a class="noteref" href="#n57" id="ref57">57</a></p>

  <p>Gelgelelim Batılı toplumsal gelişme 1945'te çökmedi, çünkü o zamana kadar çekirdek öylesine büyümüştü ki, gelmiş geçmiş savaşların en büyüğü olan bu savaş bile tümünü yok edememişti. Sovyetler sanayilerini Almanya'nın erişiminin ötesinde yeniden inşa etmişti; bombalar ise ABD'ye neredeyse hiç değmemişti.<a class="noteref" href="#n58" id="ref58">58</a> Ne ki Japonya'nın Çin'e, ABD'nin de Japonya'ya verdiği tahribat Doğu çekirdeğini delik deşik ederek, II. Dünya Savaşı'nın –tıpkı ilki gibi– Batı hâkimiyetini daha da pekiştirmesiyle sonuçlanmıştı. Batı egemenliğinin kalıcı olduğu su götürmüyor gibiydi; asıl mesele, liderliğini Sovyetlerin mi, yoksa Amerikalıların mı alacağıydı.</p>

  <p>Bu iki imparatorluk eski Avrupa çekirdeğini aralarında bölüşerek Almanya'yı ortasından ikiye ayırdı. Ardından Amerikan maliyecileri kapitalizm için yeni bir uluslararası para sistemi üzerine tartışıp, belki de kayıtlı en aydınlanmış kişisel çıkar belgesi olan Marshall Planı'nı ortaya koydular. Eğer Avrupalıların ceplerinde paraları olursa, diye hesaplamıştı Amerikalılar, Amerikan gıdalarını satın alabilir, kendi sanayilerini yeniden inşa etmek için Amerikan makinelerini ithal edebilir ve –hepsinden de önemlisi– komünizme kaymaktan uzak durabilirlerdi. Böylece Amerika, 1948 üretiminin tamamının yirmide biri olan 13,5 milyar dolarlık tutarı çıkarıp onlara verdi.</p>

  <p>Batı Avrupalıların çoğu Amerika'nın parasını havada kaparak askeri liderliğini benimsediler ve zamanla demokratik, ticaret yanlısı bir Avrupa birliğine ya katıldılar veya sürüklendiler.<a class="noteref" href="#n59" id="ref59">59</a> (ABD'nin Avrupalıları Batı Alman sanayi hâkimiyeti altında bir kara imparatorluğunun soluk bir versiyonuna doğru itelemesindeki ironi de hiç kimsenin gözünden kaçmadı.) Doğu Avrupalılar ise Sovyet askeri liderliğini ve komünist, içe dönük bir Karşılıklı Ekonomik Yardım Konseyi'ni [COMECON] benimsediler. Kaynakları Doğu Avrupa'ya pompalayıp demokrasiyi desteklemek yerine, Sovyetler kaynakları oradan dışarıya akıtıp muhaliflerini hapse atıyor veya vuruyordu; gene de, 1949'a gelindiğinde Doğu Avrupa toplam üretimi savaş öncesi düzeylerine dönmüştü. Amerikan nüfuz alanında işler daha da iyi gitti ve dikkate değer ölçüde az hapse atma veya adam vurmalarla, üretim 1948 ile 1964 arasında iki katına çıktı.</p>

  <p>Amerikan ve Sovyet imparatorlukları Batı çekirdeğini paylaşan ilk güçler değildi, ama nükleer silahlar onları tüm öncüllerinden farklı kılıyordu. Sovyetler 1949'da bir bombayı test etti ve 1954'e gelindiğinde her iki tarafta da Hiroşima'yı –ve Churchill'in günlüğünde yazdığı gibi, "atom bombası bir kez yaydan çıktıktan sonra" çok daha ötelerini– yerle bir eden silahtan bin kat daha güçlü hidrojen bombaları vardı.<a class="noteref" href="#n60" id="ref60">60</a> Bir Kremlin raporu, savaşın "bütün yerkürede yaşamı imkânsız kılacak sonuçlar yaratacak" güçte olabileceğini bildiriyordu.<a class="noteref" href="#n61" id="ref61">61</a></p>

  <p>Gene de mantar biçimli bulutun kenarlarında bir umut ışığı vardı: "Tuhaf görünebilir ama," demişti Churchill İngiltere Parlamentosu'nda, "bu evrensel yıkım potansiyeline umut bağlayabilir, hatta güven duyabiliriz."<a class="noteref" href="#n62" id="ref62">62</a> Karşılıklı Kesin İmha Doktrini (MAD) doğmuştu ve her ne kadar dehşet verici hatalar zinciri dünyayı birkaç kez Kıyamet'in eşiğine getirse de, Batı bir Üçüncü Dünya Savaşı'na girmedi.</p>

  <p>Bunun yerine, Batı Avrupa ve Japon imparatorluklarının harabeleri üzerine Üçüncü Dünya'da bir savaşa girişerek, çoğunlukla vekiller üzerinden (genelde Sovyetleri temsilen kırsal devrimciler ve Amerikalıları temsilen de cani diktatörler eliyle) savaştılar. İlk bakışta, yerküreyi bir asır önce İngiltere'nin yaptığından bile daha sıkı zapturapt altına almış Amerika açısından bunun kolay bir zafer olması gerekir gibi görünüyordu. Özellikle Doğu'da, Washington görünüşte bütün kozları elinde tutuyordu. Japonya'ya yarım milyar dolar pompalayarak sadık, müreffeh bir müttefik yarattı ve cömert bir Amerikan yardımıyla desteklenen milliyetçi bir ordunun Mao Zedung'un komünistlerini yeneceğine ve nihayet Çin'in iç savaşına son vereceğine kesin gözüyle bakılıyordu.</p>

  <p>Milliyetçilerin 1949'da apansız çöküşü her şeyi değiştirerek Doğu'nun, artık "Soğuk" diye tabir edilen Batı'nın Savaşı'nın en sıcak noktasına dönüşmesine yol açtı. Stalin Kuzey Kore'yi Amerika'nın vekil devleti Güney Kore'yi istila etmeye yüreklendirdi ve işler kötü gitmeye başladığında savaşa Mao da katıldı. 1953'te savaşın durma noktasına geldiği döneme kadar 4 milyon kişi ölmüş (içlerinde Mao'nun oğullarından biri de vardı) ve gerilla savaşları Filipinler, Malaya ve Çinhindi'ni kasıp kavurmaya başlamıştı. Amerika'nın vekilleri ilk ikisinin yanı sıra Endonezya'daki mücadeleyi de kazandı, ama 1968'e gelindiğinde 1 milyon Amerikalı Vietnam'da savaşıyor ve kaybediyordu.</p>

  <p>Bu mücadeleler hem Sovyet-Amerikan Batı'nın Savaşı'nın hem de ulusal kurtuluş savaşlarının cepheleriydi, fakat yeni bir Doğu'nun Savaşı kesinlikle başlamamıştı. Çin ve Japonya, yani Doğu'nun büyük devletleri genişlemede 1945'ten sonra pek fayda görmüyordu. Çin'in yeterince iç sorunu varken, Japonya –Batı Almanya'nın Avrupa'daki başarısı kadar tuhaf bir ironiyle– 1941'de şiddet yoluyla gerçekleştirmeye çalıştığı hedefleri şimdi barışçıl yollardan gerçekleştirmekle meşguldü. Amerikan desteğini akıllıca kullanan Japonya, bütün eski sanayilerinin tahrip olmasını yeniden örgütlenme, makineleşme ve kârlı nişler bulma konusunda avantaja çevirdi.</p>

  <p>O zamana kadar ABD Soğuk Savaş'ın çoklu cephelerinde sıkıntı çekmeye başlamıştı. Vietnam'a Almanya'ya attığından bile daha çok bomba atmasına karşın Amerika'nın küçük düşürücü bir yenilgiye uğraması, ulusal kamuoyunun ikiye bölünmesine ve yurtdışındaki Amerikan nüfuzunun yara almasına yol açtı. Sovyet vekilleri Afrika, Asya ve Latin Amerika'da kazanmaya başladı ve Amerika'nın başarıları bile boşa gitti. ABD'nin onca gayretle özene bezene inşa ettiği Doğulu vekil devletler artık kendi başlarına o kadar başarılıydılar ki, Amerikan pazarlarını istila ediyorlardı; öte yandan, onca masrafla savunduğu Avrupalı müttefikleriyse artık silahsızlanmadan ve bağlantısızlığa gitmekten söz eder olmuştu. Washington'un İsrail'i vekil devleti haline getirmesi Arap hükümetlerini Sovyetlere yanaşmaya itti; İsrail 1973'te Arap istilalarını püskürttüğü zaman Arap petrol ambargoları ve fiyat yükseltmeleri, büsbütün yeni bir durum olan stagflasyon –eşzamanlı durgunluk ve enflasyon– canavarını ortalığa saldı.</p>

  <p>1970'ler İngiltere'sinde geçen ilkgençlik dönemimde arkadaşlarımla Amerikan kotları giyip Amerikan filmleri seyreder ve Amerikan gitarları çalarken, bir yandan da, yaklaşan Amerikan çöküşünden konuşurduk. Hatırladığım kadarıyla, hiçbirimiz bunda bir tutarsızlık görmüyorduk ve Amerikan İmparatorluğu'nun sonunu görmek şöyle dursun, aslında Batı'nın Savaşı'nı Washington'ın kazanması için üstümüze düşen rolü oynadığımız gerçeğinin aklımızın ucundan bile geçmediğinden neredeyse eminim. Çok geçmeden belirecek nihai cephe Vietnam veya Angola'da değildi. Alışveriş merkezlerindeydi.</p>

  <h2>Her Şeyin Çağı</h2>

  <p class="nonindent">İngiltere başbakanı 1957'de seçmenlere şöyle söylemişti: "Gelin, bu konuda içten olalım. Halkımızın çoğu hiçbir zaman bu kadar iyi durumda olmamıştı."<a class="noteref" href="#n63" id="ref63">63</a> İngilizler bir imparatorluk kaybetmiş ve yeni bir rol bulmayı başaramamış olabilirdi, ama dünyanın her yerindeki gittikçe artan sayıda insan gibi, onların da bir sürü şeyi vardı hiç değilse. 1960'lara gelindiğinde, bir asır önce mevcut dahi olmayan lüks mallar –radyolar, televizyonlar, pikaplar, arabalar, buzdolapları, telefonlar, elektrik lambaları (ve en iyi hatırladıklarım, plastik oyuncaklar)– Batı çekirdeğinin gündelik eşyaları oldu (Resim 10.3).</p>

  <div class="picture">
    <img alt="" id="uZ2EAg2rjx42lYIAFC9NSwC" src="../Images/AyrimII-60.jpg"/> 

    <p class="caption">Resim 10.3. Anasının evinde bu kadar da yoktu! Yazar ve oyuncakları, Noel sabahı, 1964.</p>
  </div>

  <p>Bazıları bunu bayağılık çağı olarak görüyor, bir şairin söylediği gibi:</p>

  <div class="poem">
    <p>...o çiğ diyarların sakinleri, getirdiler</p>

    <p>Dümdüz ölü milleri, çalarak yassı yüzlü tramvayları,</p>

    <p>Arzularına açılan dökme camlı döner kapıları itip;</p>

    <p>Ucuz takımlar, kırmızı tencere-tavalar, sivri pabuçlar, buzlu lolipoplar,<a class="noteref" href="#n64" id="ref64">64</a></p>

    <p>Elektrikli mikserler, ekmek kızartıcılar, bulaşık makineleri, kurutucular;</p>

    <p>Bir tenzilat ahalisi, kentli ama basit, ikamet eden</p>

    <p>Ancak satıcıların ve ilişkilerin geldiği yerde.<a class="noteref" href="#n65" id="ref65">65</a></p>
  </div>

  <p>Banliyöler ve uydu kentler, Amerika'nın Levittown'ından İngiltere'nin Telford'una dek her çevreyolu çıkışı ve yan yolu civarında yayılmaya, kutu gibi olmaları ve tekdüzelikleriyle estetlerin gözünü yormaya koyuldular; ama insanlara istedikleri şeyi –küçük bir mekân, ev içi su tesisatı ve ışıl ışıl Ford arabalarımıza garajlar– veriyorlardı.</p>

  <p>20. yüzyıl her şeyin, hayallerin ötesindeki bir maddi bolluğun çağıydı. Ucuz kömür ve petrol herkese elektrik vererek, tek bir düğmeyle açılıp kapatılan makineleri çalıştırıp evleri ışığa boğuyordu. 2000 yılı aşkın zaman önce Aristoteles, <i>automata</i> –kendi kendine işleyen makineler– onların işini yapmadığı sürece, kölelerin hep bizimle olacağını gözlemlemişti. Artık Aristoteles'in hayali gerçek oluyor; elektrik, en mütevazılarımıza eğlence, ısınma ve –özellikle– yiyecek konusunda her talebimizi düzinelerce köle emeğine eşit düzeyde karşılıyordu.</p>

  <p>Bu enerji devrimi 16. yüzyılın uçsuz bucaksız peri masallarını gerçekliğe dönüştürdü. 1500 ile 1900 arasında buğday hasadı, daha iyi örgütlenmiş çiftçilik ve daha çok yük hayvanı ve gübre sayesinde Batı çekirdeğinde kabaca ikiye katlanmıştı; ama 1890'larda çiftçiler yaratıcılığın sınırlarına ulaşmaktaydı. Daha fazla hayvan eklemek üretkenliği ancak bu kadar yükseltmişti ve 1900'e gelindiğinde Kuzey Amerika'nın tarım topraklarının dörtte biri atları beslemekte kullanılıyordu. Derken imdada benzin yetişti. Amerika'nın ilk traktör fabrikası 1905'te açıldı ve takvimler 1927'yi gösterdiğinde traktörler Amerikan çiftliklerinde atlar kadar çok iş yapıyordu.</p>

  <p>Çaba olmadan kazanç da olmuyordu. Amerikalıların yarısı 1875'te toprakla uğraşıyordu, ama bir asır sonra ancak ellide biri böyleydi. Makineler insanları yiyip bitiriyor, toplulukları bir bütün halinde araziden çıkarıp, birkaç rençber ve dizel motorlarca daha kârlı işletmek üzere toprağı insanlardan boşaltıyordu. "Kalkık burunlu canavarlar," diye adlandırıyordu romancı John Steinbeck bu traktörleri, "burnu havaya kalkık devler toz kaldıra kaldıra, burunlarını toza daldıra daldıra toprağa girdiler, toprağı kestiler boylu boyunca, tel örgüleri yardılar, evlerin bahçelerinden geçtiler, su yataklarının içinde ve dışında dümdüz çizgiler çizdiler. Toprağın üstünde değil, kendi yol yataklarının üstünde yürüyorlar. Tepe, hendek, su yatağı ve çit tanımıyorlar."<a class="noteref" href="#n66" id="ref66">66</a></p>

  <p>Steinbeck yeryüzünün sefillerinin devrime uyanışını bekliyordu, ama fazla gelen Oklahomalıları batıya sürükleyen ve Siyah pamuk toplayıcıları kuzeye iten mülksüzleşmenin kabaran dalgaları her yanı kaplayıp geri çekildiğinde, çoğu göçmen kentlerde, kaçtıkları kırsal öğütücüden çok daha iyi ücret veren işler buldular. Onları yerlerinden eden ticari tarımcılar artık onlara ucuz gıda satmaya ve kârlarını gübrelere ve gereksiz otları öldüren kimyasallara, kuru tarlalara su pompalayacak elektrik motorlarına ve sonunda hemen her şeye direnebilecek genetik olarak değiştirilmiş tahıllara yatırmaya koyulmuşlardı. 2000'e gelindiğinde Amerikan tarım topraklarının her bir dönümü 1900'de olduğunun 80 katı enerji emiyor ve 4 kat fazla gıda veriyordu.</p>

  <p>Amerika'nın bugün gittiği yeri ertesi gün dünya takip ediyordu. Bir "yeşil devrim" 1950-2000 arasında küresel gıda üretimini dört katına çıkardı. Fiyatlar sürekli düştü, besinlerde tahılın yerini et aldı ve –felaket, aptallık ve zalimliğin araya girdiği zamanlar dışında– açlık olgusu sürekli olarak defedildi.</p>

  <p>Tüm organizmalar gibi insanoğlu da fazla enerjilerini çoğalmaya dönüştürdü ve dünya nüfusu 20. yüzyılda gıda arzıyla birlikte neredeyse dört katına çıktı. Ancak başka yönlerden insanlar kuraldan saptı. Bütün enerji fazlalarını yeni bedenlere dönüştürmek yerine bir kısmını kendi bedenlerinde istiflediler. 2000'de yetişkinler 1900'de olduğundan ortalama %50 daha iriydi. Öncekinden 10-16 cm daha uzun, daha dolgun ve çalışmak için daha çok enerjiye sahiptiler. Daha güçlü organlar geliştirerek ve daha fazla yağ taşıyarak (zengin ülkelerde çok çok fazla yağ), bu daha iri insanlar daha çok hastalığa ve travmaya direnebilecek duruma gelmişlerdi. Modern Amerikalılar ve Batı Avrupalılar tipik olarak büyük-büyük ebeveynlerinden 30 yıl daha uzun yaşarlar ve gözleri, kulakları ve diğer organlarının zayıf düşmesinden ve romatizmanın eklemlerini kıpırdamaz hale getirmesinden önce, onlara göre fazladan 10-20 yılları daha olur. Çin ve Japonya da dahil, dünyanın geri kalanının çoğunda ortalama ömür 40 yıla yakın uzamış durumda. AIDS ve sıtmanın pençesindeki Afrika'da bile ortalama yaşam süresi beklentisi 2009'da 1900'de olduğundan 20 yıl fazlaydı.</p>

  <div class="picture">
    <img alt="" id="ubrk9yspbdhW4JUZriSNqV7" src="../Images/AyrimII-61.jpg"/> 

    <p class="caption">Grafik 10.4. Olabileceğin her şeyi ol: ABD Ordusu gazilerinin sağlığı, 1910-1988.</p>
  </div>

  <p>İnsan bedeni son yüzyılda önceki 50 bin yılda olduğundan daha çok değişime uğramış durumda ve –özellikle varsıl ülkelerde– insanlar geri kalan kusurları düzeltecek müdahaleleri öğrendiler. Avrupalılar 1300'den beri gözlük kullanmaktaydı, ama bunlar şimdi yerkürenin her yerine yayılmış durumda. Doktorlar işitmeyi düzeltmek, kalbin pompalamaya devam etmesini sağlamak, uzuvları yeniden yerlerine eklemek, hatta hücrelere müdahale etmek için bile yeni teknikler icat ettiler. Kamu sağlığı programları kitlesel katiller olarak çiçek ve kızamık hastalıklarını yeryüzünden sildi; çöp toplama sistemi ve temiz içme suyu daha fazlasını yaptı.</p>

  <p>Amerikan ordusundan emekli askerlerin yaşadığı kronik rahatsızlık çeşitlerini gösteren Grafik 10.4, sağlığın ne kadar geliştiği konusunda bir fikir verir. İşlerinin şiddet gerektiren yönü düşünülürse, emekli askerler, araştırılacak en ideal insan grubu olmayabilir; ama saplantılı askeri kayıt tutma sayesinde elimizdeki en iyi altkümeyi onlar oluşturuyor ve gösterdikleri gelişme akla durgunluk veriyor.</p>

  <p>Bu emekli askerlerin çoğu erkekti, ama kadınların yaşamları daha da çok değişmişti. Tarih boyunca kadınlar bebek doğurma makineleri olmuşlardı. Bebeklerinin yarısı ilk yaşları bitmeden (aslına bakılırsa çoğu ilk haftalarında) öldüğü ve hayatta kalanların ancak yarısı kırkıncı doğum günlerini görebildiği için, istikrarlı bir nüfusu korumak (bir kadının ve kocasının kendi yerlerini alacak iki çocuk yetiştirmesi), ortalama kadının yaklaşık beş doğum yaparak yetişkinlik yaşamının çoğunu hamile ve/veya emzirerek geçirmesini zorunlu kılıyordu. Ancak 20. yüzyılda bu yüksek ölüm oranı, düşük teknoloji dünyası yıkıldı.</p>

  <p>1900 öncesi bile daha iri, daha iyi beslenmiş, güçlü kadınlar daha sağlıklı bebekler doğuruyor, onları daha iyi besliyor ve daha temiz tutuyorlardı. Çocukların çok daha azı hayatını kaybetmeye başladı ve nüfus patlama derecesinde arttı; ta ki kadınlar doğurganlıklarını kontrol altına alıncaya dek. İnsanoğlu gebelikten kaçınmanın yollarını her zaman bulmuştu (efsaneye göre, 18. yüzyıl âşığı Casanova limonları yarıya keserek kendi prezervatiflerini yaparmış) ve 1900'e gelindiğinde doğum oranları en varlıklı ülkelerde düşmeye başlamıştı. Ancak 20. yüzyıl Amerikan teknolojisi bu zorluğu da aşacak şekilde ilerledi. 1920'de lateks kondomlar, 1960'ta da doğum kontrol hapları çıktı ve zengin ülkelerde doğum oranı, çift başına iki olan çocuk sayısının bile altına düştü.</p>

  <p>Daha sağlıklı çocuklar ve doğum kontrol hapı kadınları ömür boyu üreme zorunluluğundan kurtarırken; ucuz elektrikli ısıtma bobinleri sayesinde ütüler ve ekmek kızartıcılar, küçük motorlar sayesinde çamaşır makineleri ve elektrik süpürgeleri de üzerlerindeki ev işi yükünü hafifletti. Vaktiyle saatler boyunca tekdüze çalışmayı gerektiren işler bir düğmeye basarak halloluyordu. Yine de kadının işi asla bitmiyordu; ama 1960'a gelindiğinde, (hemen her Amerikan ailesinde en az bir tane olan) arabaya atlayıp (ülkenin gıdasının üçte ikisinin satıldığı) markete gittikten, satın aldıklarını (evlerin %98'inde olan) buzdolabına yerleştirdikten ve iki ya da üç çocuğu okuldan dönmeden önce çamaşır makinesini çalıştırdıktan sonra televizyonun karşısına oturacak vakti bulması mümkündü.</p>

  <p>Bu değişimler kadınların evin dışında, imalattan hizmet sektörüne hızla kayarak mavi-yakalı [kol] emeğini gözden çıkarırken, pembe yakalı emekçilere çok ihtiyaç duyan bir ekonomide kendilerine yer bulmakta serbest bıraktı. En varsıl ülkelerde, ücretli işlerde çalışan ve yüksek öğrenim gören kadınların oranı 1960'tan sonra düzenli olarak yükseldi ve kendinden önceki tüm çağlar gibi bu çağ da ihtiyacı olanı aldı. <i>Feminine Mystique</i> ve <i>Sexual Politics</i> gibi kitaplar orta sınıf Amerikan kadınlarını geleneksel rolleri dışında bireyselliklerini gerçekleştirme arayışına itti. 1968'de 100 protestocu Atlantic City'deki Amerikan Güzeli yarışmasını bastı. 1990'lara gelindiğinde (her ne kadar kız arkadaşları veya karıları genel olarak daha fazlasını yapsa da) erkekler de artık fiilen ev işlerini ve ebeveynliği paylaşır olmuştu.</p>

  <p>Daha 1951'de David Riesman adında bir Amerikalı sosyolog işlerin nereye doğru gittiğini gördü. Amerikan tüketimciliğini hem kutlayan hem alaya alan "Naylon Savaşları" adlı bir öyküde, başkana "Amerika'nın zenginliklerini örneklemesine izin verilse, Rus halkının kendilerine elektrik süpürgesi yerine tank ve casus veren efendilerine artık tahammül etmeyeceği" tavsiyesini veren stratejistler hayal etti.<a class="noteref" href="#n67" id="ref67">67</a> ABD uçakları Sovyetler Birliği'ne ince çoraplar ve sigaralar atarsa komünizm derhal yıkılırdı.</p>

  <p>Gerçek neredeyse kurgu kadar tuhaftı. 1958'de Sovyetler Birliği ve ABD, her ikisi de birbirini sınai gücüyle korkuttuğundan emin olarak, diğer ülkede imalat sergileri açmaya razı oldu. Sovyetler New York'ta yapılan ilk fuara, kapitalistleri direnişin boşuna olduğuna ikna etmek amacıyla traktörler, kamyonlar ve roket maketleri gönderdi. 1959'da ABD çok zekice bir karşılık vererek (o sırada başkan yardımcısı olan) Richard Nixon'ı, 4600 metrekarelik bir alanı, Long Island'daki banliyö evlerinin bir modeli de dahil olmak üzere Amerikan ev aletleriyle dolduran bir sergiyle Moskova'ya gönderdi. Kafası karışan Moskovalıların şaşkın bakışları altında Nixon ve Kruşçev bir Westinghouse çamaşır makinesinin önünde kapıştılar.</p>

  <p>"Kadınları daha az çalıştıracak her şey iyidir," diye başlattı tartışmayı Nixon, ama Kruşçev'in yanıtı hazırdı. "Demek kadınlarınızı mutfakta tutmak istiyorsunuz," diye atıldı. "Bizse kadınlara bu gözle bakmayız. Onların daha iyisini hak ettiğini düşünürüz."<a class="noteref" href="#n68" id="ref68">68</a> Herhalde öyleydi; Sovyetler Birliği'nde ev dışında çalışan kadın sayısı ABD'de olduğundan yüksekti. Ne ki Sovyet hanelerinin bir çamaşır makinesi edinebilmesi için bir 10 yıl daha geçmesi gerecekti. Tipik Sovyet kadını fabrikadaki işinden otobüsle eve döndükten sonra haftada fazladan 28 saat ev işi yapıyordu. Ancak sekiz evden birinde bir elektrikli süpürge vardı ve belki de iyi komünistler olarak bu süpürgeleri yoldaşlarıyla paylaşıyorlardı.</p>

  <p>Nixon buna serbest girişime bir övgüyle karşılık verdi. "Bizde hiçbir karar en tepede, hükümet makamlarınca alınmaz," diye açıkladı. "Birçok farklı üreticimiz ve çeşit çeşit çamaşır makinelerimiz vardır; böylece ev kadınlarımız içinden istediklerini seçebilirler... Roketlerin gücü yerine çamaşır makinelerinin nitelikleri konusunda rekabet etmek daha iyi olmaz mıydı?... Biz [kendi yaşam tarzımızı] zorla size benimsetmeye çalışmayacağız," diye bitirdi sözlerini, "ama torunlarınız görecek."<a class="noteref" href="#n69" id="ref69">69</a></p>

  <p>Nixon haklıydı. 1959'da Kruşçev Amerikan işçilerinin böyle evlerde yaşadıklarını düpedüz inkâr etmişti, ama 1980'lere gelindiğinde torunları kendilerine yalan söylendiğini göreceklerdi. Bir bakıma gelişme paradoksu suçlanabilirdi burada da: Çoğu Sovyet yurttaşının artık çamaşır makinesi ve elektrikli süpürgesi vardı, ama aynı zamanda radyosu, televizyonu ve karaborsa rock müzik plakları da vardı. Amerikalıların daha da öne geçtiklerini kendi başlarına fark edebiliyorlardı. Bir fıkra ağızdan ağza dolaşmaya başladı. Eski Sovyet liderlerini taşıyan bir tren bozkırlardan geçiyormuş. Ansızın tren durmuş. Tam beklenebileceği gibi, Stalin ayağa fırlayıp bağırmaya başlamış: "Makinisti kırbaçlayın!" Makinist kırbaçlanmış ama tren hareket etmemiş. O zaman Kruşçev emir vermiş: "Makinisti rehabilite edin!" Bu da yapılmış, trende hâlâ hareket yok. Derken Brejnev gülümseyerek önermiş: "Haydi, hepimiz tren gidiyormuş gibi yapalım."<a class="noteref" href="#n70" id="ref70">70</a></p>

  <p>Sovyet İmparatorluğu uyruklarının televizyonlarını açıp, gitarım ve kotumla benim gibi insanları görmesi yeterince kötüydü zaten; ama iletişim teknolojisinin verdiği güçle Sanayi Devrimi'nin büsbütün yeni bir evresinin başladığını ve bunun Demir Perde'nin doğru tarafında olanlara daha da büyük bir refah getirdiğini görmek felaketle eşdeğerdi aslında. İlk Amerikan bilgisayarı Electronic Numerical Integrator and Calculator (ENIAC) 1946'da çıkmıştı. 30 ton çekiyordu ve o kadar çok elektrik harcıyordu ki, açıldığı zaman bütün Philadelphia'daki ışıklar zayıflıyordu. Sonraki 30 yıl boyunca International Business Machines (IBM) daha küçük, ama hâlâ canavar boyutlarda makineleri Batılı şirketlere sattı; ama gerçek dönüşüm 1971'de mikroişlemcinin icadının ardından geldi.</p>

  <p>Çoğu zaman olduğu gibi, yenilikçiler elit kesimin uç kesimlerinden geldi; bu örnekte, IBM gibi son derece saygın şirketlerden değil, Kaliforniya'daki Menlo Park banliyösü gibi yerlerdeki garajlarda çalışan Steve Wozniak gibi. Sadece 91 bin dolar sermayeyle ve kafaları zehir gibi çalışan birkaç arkadaşı ve şirket ortağı Steve Jobs'la işe başlayarak 1976'da Apple I mikrobilgisayarı dünyaya tanıttı. 1982'ye kadar Apple'ın satışları 583 milyon dolara yükselmiş, IBM de onunla rekabet etmek üzere Personal Computer'ı (PC) piyasaya sürmüştü. O zamana gelindiğinde, Harvard'ı bırakan Bill Gates ve Paul Allen Microsoft'u kurmuşlar ve şirketlerini Batı Kıyısı'na taşımışlardı. Bilgisayar her yıl biraz daha ucuz ve kolay hale gelerek her ofise ve eve girmeye başlamıştı. Hatta artık eğlence bile sunuyordu.</p>

  <p>Bilgisayarlar Batı çekirdeğinin eğlence, iş ve savaşma anlayışını kökünden değiştirdi. 1985'e gelindiğinde Batılı yaşamda bilgisayarların girmediği tek bir alan kalmamıştı; Sovyet İmparatorluğu dışında. Tren gidiyormuş gibi yapmak artık bir seçenek olmaktan çıkmıştı.</p>

  <h2>Halkın Cenneti</h2>

  <p class="nonindent">Amerika'nın vekil devletlerinin hızla komünist Çin'den uzaklaşmakta olduğu Doğu'da da bir seçenek değildi bu. Japonya, ardından gelen Tayvan ve Güney Kore'yle birlikte ekonomik besin zincirinde, 1960'larda benim bayıldığım plastik oyuncaklardan ağır sanayiye ve elektroniğe çarçabuk yükseldi; diğer Doğulu ülkeler de (Singapur, Malezya, Tayland) merdivenin alt basamaklarında onlardan açılan yerleri aldı. Doğu'nun her yerinde ücretler yükseldi. Yaşam süreleri uzadı; bebekler şişmanladı; daha büyük apartmanlar çeşit çeşit donatılarla dolduruldu. Çin'de Sovyetler Birliği'nde olduğundan çok daha az televizyon vardı. Pekin'deki siyasi karar mercileri, kendi doğu kıyılarındaki refahın ileri karakollarının ortaya koyduğu tehdidi çok daha berrak şekilde görebiliyorlardı. Tanınmaya başladıkları adla bu "Asya Kaplanları" bir küçük düşme vesilesiydi. Hepsi az çok tek parti yönetimine dayanan ve Çin'in Konfüçyüsçü ve Budist birikimini paylaşan ülkelerdi. Bu şimşek gibi yükselişlerini ne otoriterlik ne de Doğulu kültürel gelenekler önlemediyse, sorun komünizmin kendisi dışında nereden kaynaklanıyor olabilirdi ki?</p>

  <p>1840'lar ve 1940'lar arasındaki yüzyıllık iç savaş ve hizip çekişmeleri Çin'i Japonya'nın hızlı sanayileşmesini izlemekten alıkoymuştu; ama 1949'daki zaferinden sonra Mao Zedung çabucak Lenin örneğini izleyerek ülkesini bir altkıta imparatorluğu olarak yeniden şekillendirdi. Barış muazzam getiriler sağladı ve tıpkı Sui hanedanının 6. yüzyılda, Song'un 10. yüzyılda ve Ming'in 14. yüzyılda Çin'i yeniden birleştirmesinde olduğu gibi, ekonomi canlandı. Kore Savaşı şiddetini kaybettiği zaman Mao'nun başlattığı Sovyet tipi Beş Yıllık Plan Asya Kaplanları'nın kapitalizminden çok daha etkisiz oldu, ama gene de sınai üretimi iki katına çıkararak reel ücretleri üçte bir oranında yükseltti. Doğum sırasında hayatta kalma beklentisi 1950'de 36'ydı; bu sayı 1957'de 57'ye çıktı.</p>

  <p>Çin ekonomisinin 1960'lar ve 1970'ler arasında güçlü bir şekilde büyümeye devam edeceğini düşünmek için makul nedenler vardı; tabii eğer Mao izin verseydi. Gelgelelim, tıpkı vaktiyle birçok Çin imparatorunun yaptığı gibi, Mao da bürokratlarına güvenmiyordu. Düzmece ekonomi yasalarının Marksizmin daha gerçek yasalarına boyun eğmesinde ısrarlıydı, ama planlama uzmanları –sürgülü cetvelleri ve grafikleriyle birlikte– şüphe uyandıracak kadar burjuva görünüyorlardı. Mao halkın cennetinin, ancak kitlelerin evcilleştirilemez iradesinin serbest bırakılması halinde kurulabileceğinde ayak diredi.</p>

  <p>Mao 1910'larda entelektüel yetişkinlik çağına Marx (ve Spencer) okuyarak erişmişti; Doğu'nun geri kalmasının değiştirilemez şekilde yüzlerce yıl önce başladığına inanan bir uzun vadeli kilitlenme kuramcısıydı. Yanıtın "Dört Eski"nin –eski âdetler, eski alışkanlıklar, eski kültür ve eski düşünce yapısı– bertaraf edilmesi olduğuna karar verdi. Aile bile gitmek zorundaydı: "Dünyada en sevdiğimiz kişiler anne babamızdır," diye açıklıyordu <i>Çin Gençliği Gazetesi</i>, "gene de onlar bile... her şeyimizi veren... Başkan Mao ve Komünist Parti'yle karşılaştırılamaz."<a class="noteref" href="#n71" id="ref71">71</a> Çin'in Batı'yı yakalaması için "Büyük Atılım"ı başlatan Mao, nüfusun %99'unu yüzlerce üyeli kolektif çiftliklerde topladı. Bazı yerlerde ütopyacılık kural tanımaz bir azgınlık anlamına geliyordu:</p>

  <blockquote>
    <p class="nonindent">Paoma kasabası Parti Sekreteri Ekim 1958'de sosyalizmin 7 Kasım'da sona ereceğini ve 8 Kasım'da komünizmin başlayacağını ilan etti. Toplantıdan sonra herkes derhal sokaklara dökülerek dükkânlardan malları kapmaya başladı. Raflar bomboş kaldığı zaman, başka insanların evlerine dalıp tavuklarını ve sebzelerini alıp evlerine götürdüler. İnsanlar hangi çocuğun kime ait olduğunu ayırt etmeyi bile bıraktı. Sadece kadınlar bu paylaşımdan muaf kaldı, çünkü Parti Sekreteri bu konuda yapılması gerekenden emin değildi.<a class="noteref" href="#n72" id="ref72">72</a></p>
  </blockquote>

  <p>Başka yerlerde sinizm varlığını sürdürüyordu. Bazıları bunu Her Şeyi Silip Süpürme Dönemi olarak adlandırdı: Çalışmaya ve tasarrufa yönelik her türlü teşvikin ortadan kaldırılmasıyla birçok insan ikisinden de büsbütün vazgeçmişti.</p>

  <p>Tarımsal üretim düşerken bile, yukarıdan gelen daha yüksek hasadı kaydetmeye yönelik baskılarla, parti yetkilileri bunu yapıyor ve sonra bildirdikleri rakamları doğrulamak üzere üretimin gitgide daha büyük dilimlerine el koyuyorlardı. Bir komiser "yiyecek yok diye bir şey yok," diye üsteliyordu. "Bir sürü tahıl var, ama halkın %90'ının ideolojik problemleri var."<a class="noteref" href="#n73" id="ref73">73</a></p>

  <p>İşleri daha da kötüleştiren, Mao'nun Kruşçev'le bozuşması oldu. Sovyet yardımından yoksun kalınca, Batı'nın çelik üretimine yetişmek için bulduğu çözüm, 40 milyon köylüyü arka bahçe dökümhaneleri kurmak üzere tarlalarından ayırarak, yerel olarak bulabildikleri her türlü cevheri, hatta kendi tencere ve tavalarını erittirerek ev yapımı çelik ürettirmek oldu. Ürettiklerinden pek azı kullanılabilir nitelikteydi, ama kimse bunu söylemeye cesaret edemedi.</p>

  <p>Kırsal kesim gitgide gerçeküstü bir görünüme bürünmeye başlamıştı. Bir gazetecinin anlatımıyla, "hava amfilerle yükseltilen yerel operaların tiz ezgileriyle doluydu ve müziğe hava körüklerinin uğultusu, benzinli motorların tıknefes patırtıları, tepeleme doldurulmuş kamyonların kornaları ile cevher ve kömür yüklü öküzlerin böğürtüleri eşlik ediyordu."<a class="noteref" href="#n74" id="ref74">74</a></p>

  <p>Köylülerden şu türküyü söylemeleri bekleniyordu: "Komünizm bir cennettir; Halk'ın Komünleri de ona giden köprüdür."<a class="noteref" href="#n75" id="ref75">75</a> Ama cennette dert çoktu. Şarkı söylemedikleri zamanlar insanlar açlık çekiyordu. Aşağıdaki anılar ancak hissizliği açısından olağandışı sayılabilir:</p>

  <blockquote>
    <p class="nonindent">Ailemizden hiç kimse ölmedi. Şubat 1960'a gelindiğinde büyükbabamın bacakları tümüyle şişmişti. Saçları döküldü, bedeni yaralarla kaplandı ve ağzını bile açamayacak kadar bitaptı. Bir ahbabı uğradı ve yaralardan bazılarının irinini akıtınca bayağı işe yaradı. Hâlâ üç küçük keçimiz vardı ve teyzelerimden biri ona yardım etmek için ikisini kesti. Ne yazık ki yetkililer bunu fark etti ve ölü keçileri alıp götürdüler.<a class="noteref" href="#n76" id="ref76">76</a></p>
  </blockquote>

  <p>Gene de bu büyükbabanın talihli olduğunu anlıyoruz. Çünkü başka bir bilgi kaynağına göre:</p>

  <blockquote>
    <p class="nonindent">Kıtlık sırasında olan en kötü şey, anne babaların çocuklarından küçüğün mü, yoksa büyüğün mü önce ölmesine izin vermeye karar vermek zorunda olmasıydı... bir anne kızına şöyle söyleyebiliyordu: "Gidip cennette büyükannenle buluşman gerekiyor." Kız çocuklarına yiyecek vermeyi bırakıyorlardı. Onlara sadece su veriyorlardı... Bir kadının bu yaptığı bildirilince Halk Güvenliği Dairesi tarafından tutuklandı. Birkaç yıl sonra çalışma kampından döndüğünde köydeki hiç kimse onu kınamadı.<a class="noteref" href="#n77" id="ref77">77</a></p>
  </blockquote>

  <p>1958-1962 arasında yaklaşık 20 milyon insan açlıktan öldü. Mao'nun ölümünden sonra Çin Komünist Partisi (ÇKP) Merkez Komitesi resmen Büyük Lider'in kararlarının %70 doğru, %30 yanlış olduğunu kabul etti, ama 1960 civarında parti yanlışın çok daha az olduğu kanısındaydı. Bir teknokrat hizbi Mao'yu devre dışı bırakıp özel mülkiyete bazı serbestiler tanıdı. 1965'e gelindiğinde hasatlar 1957'deki düzeylerine yükselmişti.</p>

  <p>Ancak Mao yenilmedi. Çin, tıpkı Batı gibi, bir savaş sonrası nüfus patlaması yaşayarak, sabırsız yeniyetmelerden oluşan devasa bir topluluğa sahip olmuştu. Liberal Batı çekirdeğindeki müreffeh gençler satın alma güçlerini müzik, giysiler ve cinsellikle ilgili zevklerine yeni bir yön kazandırmakta kullanıyorlardı; Çin'deyse Mao bu öfkeli gençlerin zevklerini kendine yöneltti. 1966'da kesintisiz bir "Büyük Proletarya Kültür Devrimi" vaaz ederek gençleri her şeye saldırmaya kışkırttı.</p>

  <p>Okullarını ve üniversitelerini terk eden milyonlarca genç, yakıp yıkan Kızıl Muhafızlar'a dönüştü; en başta hocalarını, ardından gerici görünen herkesi adamakıllı pataklayıp küçük düşürmeye koyuldular. Batılı gençler devrim hakkında şarkı söylerken, Çinli gençler bunu yaşıyordu. "[Sınıf arkadaşım] Li Jianping'i ele vermemin nedeni sınıf düşmanlığıydı," diye yazmıştı bir postere bir edebiyat öğrencisi:</p>

  <blockquote>
    <p class="nonindent">ve kitleleri böyle bir popüler öfkeye sürükleyen bu oldu. Bu kadar yıldır eski bölgesel parti komitesinde barınmış bir karşıdevrimci unsur olarak sopalarıyla onu öldüresiye dövdüler. İnanılmaz derecede tatmin sağlayan bir olaydı, devrimci insanların öcünü almak, şehitlerimizin intikamını almak. Şimdi sırada vatan hainlerine yataklık eden şu alçakların dersini vermek var.<a class="noteref" href="#n78" id="ref78">78</a></p>
  </blockquote>

  <p>Mao bu öfkeyi rakiplerine yöneltmeye çalıştı, ama bunu hiçbir zaman tam anlamıyla denetleyemedi. Kimse bir karşıdevrimci olarak ihbar edilmeye karşı bağışık olmadığından, insanlar eleştirilerini ilk ifade eden kişi olmak için koşuşturuyordu. Birçoklarına göre bu akla durgunluk veren bir şeydi: Bir tuvalet bekçisi, bir sürü profesöre yeniden eğitilmek için tuvalet temizletilmesi yüzünden artık işini kaybettiğinden yakınıyordu. Gene de bunu coşku verici bulanlar da çoktu. Genç işçiler sürüler halinde öğrencilere katıldılar ve fabrikalar çalışmaz oldu. Kızıl Muhafızlar film ekiplerini çağırarak Budist heykelleri, Konfüçyüsçü tapınakları ve Han hanedanı yadigârlarını yakıp yıkarken kendilerini çekmelerini istiyorlardı. Bir çete Dışişleri Bakanlığı'nı işgal edip, gerçek proleter olarak gördükleri kendi diplomatlarını atadı.</p>

  <p>1969'da işlerin Büyük Atılım kadar büyük ölçekte bir felakete doğru gitmesiyle Mao bile korkuya kapıldı. Binlerce kişi ölmüştü. Milyonlarcasının yaşamı mahvolmuştu. Asya Kaplanları hiç durmadan Halk Cumhuriyeti'yle aralarını açmakla meşguldü. Sovyetlerle ilişkiler o kadar kötüleşmişti ki, 800 Çinli sınır çatışmalarında can vermişti. Mao gecikmeli de olsa köktencilerle arasına mesafe koyarak bir cankurtaran halatı aramaya koyuldu.</p>

  <p>Ona bir can simidi gönderen, yeryüzünde belki de en olmayacak kişi oldu: ABD'nin en şiddetli komünizm karşıtı başkanı Richard Nixon. Nixon Çin'le yapılacak bir anlaşmanın Soğuk Savaş'ta Sovyetleri arkadan kuşatmanın bir yolu olacağını düşünüyordu ve gizli kapaklı diplomasinin ardından 1972'de Pekin'e uçarak Mao'yla tokalaştı. "O hafta dünyayı değiştirdi," diye övündü Nixon, bazı yönlerden haklıydı da.<a class="noteref" href="#n79" id="ref79">79</a> Bir Washington-Pekin ekseni ihtimali Brejnev'i öylesine korkutmuştu ki, Çin ziyaretinden sonraki üç ay içinde Nixon şimdi de Moskova'da oturmuş anlaşmalar yapıyordu.</p>

  <p>Mao da neredeyse onun kadar kazançlı çıkmıştı. Nixon'la buluşarak, Batılı teknolojiye susamış pragmatistler kadar, Çin'in eğitimli sınıflarını boğmaya çalışan köktencilere muhalif olanlara da desteğinin işaretini vermişti. Devrimci saflığın, "yıllarca işi kolayından alıp faydalı bir şey yapmayan kitap kurtlarından" daha değerli olduğunu söyleyen bir not yazıp sınav kitapçığını boş halde teslim ederek çok gözde bir üniversite kürsüsünde yer bulan öğrenci herkesin dilindeydi.<a class="noteref" href="#n80" id="ref80">80</a> Sovyet nüktedanlarının çok takdir edeceği bir rivayete göre, köktenci bir kodaman, "geciken bir sosyalist tren, zamanında gelen bir revizyonist trenden yeğdir," demişti.<a class="noteref" href="#n81" id="ref81">81</a></p>

  <p>1972'den sonra pragmatistler yeniden atağa geçti, ama ancak 1976'da Mao'nun ölümünden sonra dalga kesin bir şekilde onlardan yana dönecekti. Mao döneminde iki kez Sağ Sapmacı ithamıyla tasfiye edilen Deng Xiaoping, rakiplerini bertaraf edecek kadar güçlenince gerçek yüzünü gösterdi. Mao'nun "gerçeği olgularda aramak" şeklindeki eski şiarını kendi sloganı haline getiren Deng, Çin'in en nahoş gerçeğiyle açıkça yüzleşti: Ekonomik büyümeyi aşan nüfus artışı. Her yıl iş piyasasına sel gibi akan bütün o boş mideleri doldurmak için, Çin ekonomisinin en az bir kuşak boyunca her yıl %7 büyümesi gerekiyordu. Aksi halde, Büyük Atılım'ı bile geride bırakacak kıtlıklar olabilirdi.</p>

  <p>Her deneyim, –her ikisi de 1840'lardan beri görülmeyen– barış ve birleşik bir yönetim söz konusu olduğunda, Batı hâkimiyetindeki küresel ekonomi içinde Çin'in de refaha ulaşabileceğini gösteriyordu; ama Deng daha da öteye giderek Çin'i eklemlenmeye doğru yönlendirdi. Kaynaklar üzerindeki baskıyı azaltmak için şu dile düşmüş Tek Çocuk politikasını başlattı; bu politika (teoride) iki bebeği olan kadınların kısırlaştırılmasını gerektiriyordu.<a class="noteref" href="#n82" id="ref82">82</a> Deng mevcut kaynakları artırmak için küresel ekonomiye kucak açtı. Çin Dünya Bankası ve Uluslararası Para Fonu'na (IMF) katıldı, Macao, Hong Kong ve Tayvan'dan kapitalistleri çekmek için Özel Ekonomik Bölgeler açtı, hatta Şanghay'a bir üretim tesisi açılmasına bile onay verdi.</p>

  <p>1983'e gelindiğinde Deng, Mao'nun komünlerini tamamen bertaraf etmişti. Köylüler kişisel kazanç için "ek" faaliyetler peşine düşerken, işadamları kârlarının bir kısmını kendilerine ayırıyorlardı. Çiftlik arazileri hâlâ komünlere aitti, ama aileler artık tarlaları 30 yıllığına kiralayabiliyor ve bu toprakları kendi adlarına ekip biçebiliyorlardı. Daha uzun vadeli kiralarla kentsel mülkler ipotekli gayrimenkule dönüştürülebiliyordu. Üretim doruğa çıktı ve liberalleşme tutucuları dehşete düşürse de artık geriye dönüş yoktu. Deng "Kültür Devrimi esnasında," diye ilan etti:</p>

  <blockquote>
    <p class="nonindent">yoksul komünizmin zengin kapitalizmden iyi olduğuna dair bir görüş vardı... Ben bu görüşü çürüttüğüm için görevden alındım... [ama] sosyalizmin temel ödevi, üretici güçleri geliştirmek, insanların yaşamını sürekli geliştirmek ve toplumun maddi refahını yüksek tutmaktır... Zenginleşmek günah değildir.<a class="noteref" href="#n83" id="ref83">83</a></p>
  </blockquote>

  <p>Benzer düşünceler 6400 km ötedeki Moskova'ya da dadanmıştı. Nixon'ın Çin gezisinin yarattığı şokun ardından, 1970'ler Sovyetler Birliği açısından oldukça iyi gitmişti. Arap devletleri petrol fiyatlarını yükselttiği zaman, bundan dev bir ihracatçı olan Sovyetler Birliği de faydalandı ve içeriye para akışıyla Moskova bir dizi dolaylı savaşı (<i>proxy war</i>) finanse edip kazandı ve 1978'de nükleer silahlanmada Amerika'yı geride bıraktı. Ancak bu komünizmin ulaşabileceği en yüksek nokta oldu. Afganistan'da bir vekil rejim kurmak amacıyla yapılan müdahale, 1980'ler boyunca bitmek bilmeyen bir savaş bataklığına dönüştü. Petrol fiyatları üçte ikiye düştü ve ABD özellikle ileri teknolojili silahlardaki askeri harcamalarını ani bir şekilde artırdı.</p>

  <p>Politbüro sıradan Rusların, trenlerinin öylece durduğunu görmeye başlamasından zaten endişeliydi. Devlet yönetimindeki ekonomisi hiç durmadan tanklar ve kalaşnikoflar üretse de bilgisayar veya arabalardan eser yoktu (bir diğer Sovyet şakası: "Bir Lada'nın<a class="noteref" href="#n84" id="ref84">84</a> değerini nasıl ikiye katlarsın? Yanıt: Benzin deposunu doldurarak."<a class="noteref" href="#n85" id="ref85">85</a>) Hoşnutsuzluk her yerde fokurdamaya başlamıştı. Yeni bir silahlanma yarışı düşüncesi Sovyet imparatorluğunun yöneticilerini dehşete düşürüyordu.</p>

  <p>Mihail Gorbaçov, 1985'te bahçelerinde yürürlerken karısı Raisa'ya "Böyle yaşamaya devam edemeyiz," diye itiraf etmişti.<a class="noteref" href="#n86" id="ref86">86</a> Gorbaçov birkaç saat içinde Sovyetler Birliği'nin yeni lideri ilan edilecekti; gene de bahçesi, her şeye burnunu sokan kendi casuslarından kaçabildiği tek yerdi. 1986'da Çernobil'deki köhne nükleer reaktörün patlaması gösterdi ki, Sovyetler Birliği yalnızca geri kalmamıştı, dökülüyordu da. Gorbaçov yeniden yapılanma (<i>perestroyka</i>) ve saydamlık (<i>glasnost</i>) politikalarında vites yükseltti; tek öğrendiği, Marx ve Engels'in 150 yıl önce bildiği şey oldu: Liberalleşme yalnız sevmediklerimizi değil, sabit, donmuş olan <i>tüm</i> ilişkileri silip süpürüyordu.</p>

  <p>Katı olan her şey buharlaşıyordu; gerek Deng gerek Gorbaçov, ekonomik özgürlüklerin siyasal özgürlüklere yönelik iştahı kabarttığını öğrendi. Kimi zaman Deng protestocuları tutucu komünistlere karşı yararlı müttefikler olarak gördü; kimi zaman onların tepesine çöktü. Ne ki Gorbaçov güç kullanmanın bütün rejimin çökmesine yol açabileceğinden korkuyordu. 1989'da Halk Temsilcileri Kongresi'nin serbest seçimlere gitmesine izin verdiği ve temsilciler bunun karşılığını televizyonda onu yuhalamakla verdiği zaman Kongre'yi askıya almaktan vazgeçti. Bunun yerine, tek parti yönetimine karşı çıkan protestocuların onu alkışladığı Pekin'e uçtu. "Sovyetler Birliği'nde onların Gorbaçov'u var," diyordu bir öğrenci posteri. "Çin'de bizim kimimiz var?"<a class="noteref" href="#n87" id="ref87">87</a></p>

  <p>Durumdan hiç hoşlanmayan Deng, Gorbaçov'un gittiği gün sıkıyönetim ilan etti. Haziran 1989 başında, kimi dans eden, kimi açlık grevlerinde can çekişen 1 milyon gösterici Tiananmen Meydanı'nda toplanmıştı. Deng onları "tamamen Batı'ya bağımlı bir burjuva cumhuriyeti kurmaya" kararlı kişilerden oluşan "toplumun posası" olarak tanımlayarak askerleri üzerlerine gönderdi.<a class="noteref" href="#n88" id="ref88">88</a> Paramparça bedenler, ezilmiş bisikletler ve ilerleyen tankların yolunu kapatan tek başına, isimsiz bir göstericinin görüntüleri tüm dünya basınına yayıldı.</p>

  <p>Çin'de baskı kazandı, ama Macaristan ve Polonya çok partili seçimleri ilan ettiği zaman bile Gorbaçov hâlâ Deng'in öncülüğüne direniyordu. Bir bakanın Sinatra Doktrini dediği politikayı izleyerek Sovyet uydu devletlerini kendi yollarında yürümeye bıraktı. Sınırları zorlayan Macar birlikler Avusturya sınırı boyunca uzanan dikenli telleri toplayıp kaldırdı. Macaristan'da "tatil yapan" binlerce Doğu Alman, arabalarından inip sınırı geçerek özgürlüğe yürüdüler.</p>

  <p>Gorbaçov ise hâlâ bir şey yapmıyordu. Ekimde Berlin ziyaretinde kalabalıklar yine ona tezahürat yapmak için toplanarak, kalması için yalvardılar. Sonraki birkaç hafta boyunca Doğu Almanlar Berlin Duvarı'nın tepesinde dans etmeye ve çekiçler ve keskilerle duvarı yavaş yavaş yontmaya koyuldular. Hiç kimse üzerlerine ateş açmayınca, binlercesi Batı Berlin'e geçti. Kafası karışmış ve yetersiz kalan Doğu Alman rejimi dağıldı. Sonraki birkaç ay boyunca Doğu Avrupa'nın her yerinde komünist diktatörlerin hepsinin başına aynı şeyler geldi ve Sovyetler Birliği'nde bir araya gelmiş ülkeler bağımsızlıklarını ilan etmeye başladılar. Yeni Rus Federasyonu başkanı birlikten ayrılma niyetini ilan ettiği zaman, Gorbaçov artık mevcut olmayan bir imparatorluğun genel sekreteri olarak kaldı. 1991 Noel'inde, bu imparatorluğu resmen fesheden bir belgeyi imzalaması için yapılan baskıya boyun eğdi. Son, neredeyse çok fazla mükemmeldi: Sovyet kalemi yazmayınca, Gorbaçov bir CNN kameramanının kalemini ödünç almak zorunda kaldı.</p>

  <p>Batı'nın Savaşı'nı ABD kazanmıştı.</p>

  <h2>Doğu Rüzgârı, Batı Rüzgârı</h2>

  <p class="nonindent">Hanedan imparatorlukları topyekûn savaşla başa çıkamayacakları anlaşılıp da yeryüzünden tümüyle silindikleri zaman, ABD son derece gönülsüz bir Leviathan olarak ortaya çıkmıştı; 1989-1991 arasında komünistlerin de en az onlar kadar yetersiz olduğu ortaya çıktığında ise, Amerikalılar bu boşluğu doldurmaya hazırdı. Savunma Bakanlığı her iki yılda bir genel stratejisini Savunma Planlama Kılavuzu adlı bir raporda gözden geçirir. Mart 1992'de, Sovyetler Birliği'nin çöküşünden sadece 3 ay sonra hazırlanan raporun ilk taslağı, çok gözü kara bir yeni vizyon sunuyordu:</p>

  <blockquote>
    <p class="nonindent">İlk hedefimiz, ister eski Sovyetler Birliği topraklarında olsun, ister başka bir yerde, vaktiyle Sovyetler Birliği'nin yarattığı tehdidi yöneltecek yeni bir rakibin yeniden ortaya çıkışını önlemektir. Bu... her türlü düşman gücün, takviyeli bir denetim altında küresel güç yaratmaya yetecek kadar kaynağı olan bölgelere hâkim olmasını önlemeye çalışmamızı gerektiriyor. Bu bölgeler arasında Batı Avrupa, Doğu Asya, eski Sovyetler Birliği toprakları ve Güneybatı Asya yer almaktadır.<a class="noteref" href="#n89" id="ref89">89</a></p>
  </blockquote>

  <p><i>New York Times</i>'in yazdığına göre, "Soğuk Savaş sonrası strateji tartışmasının kamusal alanda yürütülmesi gerektiğine inanan bir yetkili" bu taslağı sızdırdığı zaman, hükümet derhal tonunu yumuşattı;<a class="noteref" href="#n90" id="ref90">90</a> ama ABD'nin tek süper güç olduğu özgün dünya vizyonuna çok yakın bir şey, gene de ortaya çıkacaktı.</p>

  <p>Eski Sovyetler Birliği, varlıklarının yağmalanmasına yönelik bir mücadelenin içine savruldu. Durum Romanovların düşüşünü izleyen iç savaş kadar kötü değildi, ama ana halef devlet olan Rusya gene de 1990'larda üretiminde %40, reel ücretlerde ise %45 düşüş gördü. 1970'te ortalama Sovyet yurttaşı 68 yaşında, yani ortalama bir Batı Avrupalıdan sadece 4 yıl genç ölüyordu; 2000'e gelindiğinde ortalama Rus yurttaşı 66'sında, yani Avrupa Birliği (AB) sakinlerinden 12 yıl önce hayatını yitiriyordu. Rusya hâlâ devasa, kaynakları zengin ve dünyanın en büyük nükleer gücüydü. 2008'e kadar, güçlü hükümetin dönüşü ve artan enerji fiyatları, Rusya'yı eski Sovyet cumhuriyetlerine kabadayılık edecek ve Avrupa Birliği'ne (AB) şantaj yapacak kadar cesaretlendirdi. Fakat Savunma Planlama Kılavuzu'nun öngördüğü üzere, Rusya eski Sovyetler Birliği'ne benzer bir tehdit yaratmadı.</p>

  <p>Amerika'nın Batı çekirdeğindeki hâkimiyetine AB de karşı çıkmadı. Bazı gözlemcilere göre, Avrupa'nın ekonomik ve siyasal bütünleşmeye (ardından ondan uzaklaşmaya) doğru biraz kararsızca sendelemesi Habsburglar, Bourbonlar, Napoléon ve Hitler'in şiddet aracılığıyla başaramadığını nihayet barışçıl olarak gerçekleştirecek bir altkıta imparatorluğuna giden adımlara benziyordu; ama gerçeklikte Avrupa'nın bitmek bilmez bölünmeleri, yavaşlayan ekonomik büyümesi, yaşlanan nüfusu ve askeri zayıflığı, bir süper güç konumuna asla gelemeyeceğinin belirtileriydi.</p>

  <p>Güneybatı Asya'nın, 1992 strateji planlamacılarının zihinlerinde yer etmesinin temel nedeni, 1990'da Irak'ın yapmayı denediği gibi, bölgenin petrol yataklarını düşman bir devletin ele geçirmesinden duydukları korkuydu. 1970'lerden beri büyüyen aşırı İslamcılığı görmezden geldiler ve (başka birçokları gibi) ABD'ye yönelen 11 Eylül 2001 saldırılarıyla gafil avlandılar. Ama planlamacıların varsayımlarının en görkemli şekilde yanlış çıktığı yer Doğu oldu. Savunma Planlama Kılavuzu'nun basına sızdırılmasından sonra birkaç hafta içinde, Amerika'nın temel Doğulu müttefiki Japonya resesyona girerken, başlıca Doğulu rakibi Çin kalkışa geçti.</p>

  <p>Batı'nın eski Doğu çekirdeğini bir çeper bölgesine dönüştürmeye başlamasından itibaren 150 yıl geçmişti ve görecek gözü olanın alacağı dersler son derece barizdi. Doğulular barış, sorumlu hükümet ve Batılı gücü kabullenme istekliliği söz konusu olduğu zaman, 19. yüzyıl Batılılarına Doğu'nun geri kalmışlığının kanıtı gibi görünmüş o muazzam nüfuslarını ve eğitimli seçkinlerini ekonomik büyüme makinelerine dönüştürerek, kapitalist dünya ekonomisini kendi lehlerine çevirebiliyorlardı. 1840'lardan beri Çin o paha biçilmez barış, sorumluluk veya esneklik özelliklerine nadiren sahip olmuştu, ama 1990'larda artık küresel düzende hak ettiği yeri almaya koyulmuştu.</p>

  <p>Deng bir tema parkının ortasında, bir golf arabasının arkası gibi aykırı bir podyumdan, ekonomik reformun artık "ayakları bağlı kadınlar gibi ağır ilerlemeyeceğini, aksine... ardında bir jet izi bırakarak cesurca yükseleceğini," söyledi.<a class="noteref" href="#n91" id="ref91">91</a> Kızıl kapitalizmin önündeki engeller çökmüştü. Mao ve Nixon 1970'lerin başında buluştuğu zaman tipik Amerikan işçisi, düşük kapitalistleşme aşamasındaki tipik Çin işçisinin yaklaşık 20 katı verimliydi ve ABD dünya emtiasının %22'sini üretirken, Çin sadece %5'ini üretiyordu. Sonraki 30 yıl boyunca Amerikan verimliliği yükselişini devam ettirdi; gelgelelim yatırımlar Çin'in verimliliğini ondan 3 kat daha hızlı yükseltmeye başlamıştı. ABD'nin dünya üretiminde hissesi %21'le hemen hiç değişmezken, Çin'inki neredeyse 3 katına çıkarak %14'e ulaştı.</p>

  <p>Çin bu büyüme için korkunç bir bedel ödedi. Neredeyse her türlü düzenlemeden uzak fabrikalar, atıklarını kafalarına göre boşaltarak büyük ırmakları zehirledi. Bu akarsu kıyılarında kanser oranları çoğunlukla ulusal ortalamanın 2 katıydı. Aynı şekilde düzenlemeden yoksun tarımda yararlanılan diğer ırmaklar temelli kurudu. Tomrukçuluk alıp başını gitti ve çöller 1970'ler öncesine oranla 2 kat daha hızlı genişledi. Hükümetin yetersizliğine ve yaygın yolsuzluklara karşı gösteriler giderek şiddetlenmeye başladı. 2000'den bu yana çoğu yıl, polis kayıtlarına 25 bin civarında "kitlesel olay" ve bundan çok daha fazla küçük ayaklanma geçti.</p>

  <p>Ne ki bunun karşılığında Deng'in programı açlığı ortadan kaldırdı ve büyük gelir artışları sağladı. Çin nüfusunun hâlâ üçte ikisini oluşturan kırsal kesim halkı yılda %6 reel ücret artışı elde etti. Gelgelelim kazançlar doğunun kıyı bölgelerinde yoğunlaştı ve çok yoksul iç kesim köylerinde, Mao'nun tam gelişmemiş olsa da bedavaya sağladığı eğitim ve sağlık imkânları büsbütün ortadan kalktı. Bir sonuç, tarihteki en büyük göç oldu: 1990'lardan beri 150 milyon kişi kentlere yerleşerek, her yıl yeni bir Şikago'ya eşdeğer nüfus artışı yaratıyor. Kırdan kente yerleşmek genel olarak bir çiftçinin gelirini %50 artırırken, aynı anda imalatçılara zengin ülkelerdeki maliyetinin küçük bir parçası değerinde işgücü de getiriyor.</p>

  <p>1992-2007 arasında Çin'in ihracatı 12 kat arttı ve ABD'yle olan ticaret fazlası 18 milyar dolardan 233 milyar dolara kadar şişti. Wal-Mart gibi indirimli Amerikan marketlerinde Çin yapımı mallar 2008'e kadar genel olarak rafların %90'ını doldurur oldu; en az bir Çin malı giysiyi pek az Amerikalı her sabah üzerine geçirmez oldu. <i>Business Week</i> dergisi "Çin fiyatı"nın "ABD sanayisindeki en korkunç iki sözcüğe dönüştüğünü" gözlemledi.<a class="noteref" href="#n92" id="ref92">92</a></p>

  <p>19. yüzyıl İngiltere'si ve 20. yüzyıl Amerika'sı gibi Çin de dünyanın atölyesi haline geldi. Finans muhabiri James Kynge, İtalya'da bir trende kulak kabarttığı, bütün dünyaya Dickens'ın kitabının sayfalarından fırlamış bir çift Gradgrind gibi görünecek iki Çinli işadamı arasındaki konuşmayı şöyle betimliyor:</p>

  <blockquote>
    <p class="nonindent">Patron olanı, bir buçuk saattir yolculuk ettiklerini ve doğru dürüst bir fabrika bile görmediğini söyledi. "Yabancılar manzarayı seyretmeyi seviyorlar," diye fikrini belirtti genç olanı. Patron biraz durup düşündü, sonra gene sordu: "Manzara mı yoksa üretim mi, hangisi daha önemli?"... Patronun merakı çok çeşitli konulara yayılıyordu... Neden biz yabancılar bu kadar tembeldik? Avrupa hiç sanayisi kalmadığında ne yapacaktı? Sadece hizmetlerle bir ekonomiyi sürdürmeniz mümkün müydü? Avrupalı inekler gerçekten tarım teşvikleri üzerinden günde iki dolar tüketiyorlar mıydı?<a class="noteref" href="#n93" id="ref93">93</a></p>
  </blockquote>

  <p>Yarım asır önce Mao "dünyada rüzgârın yönü değişmiştir," diye iddia etmişti. "Şu anda Doğu rüzgârına hükmeden Batı rüzgârı değil, Batı rüzgârına hükmeden doğu rüzgârıdır."<a class="noteref" href="#n94" id="ref94">94</a> O dönemde aslında kendini kandırıyordu; 1950'ler Doğu'su, Sovyet ve Amerikan nüfuz alanları arasında bölünmüş Batı'nın rüzgârı altındaydı tamamen. Ama 2000'e gelindiğinde Mao'nun sözleri, her ne kadar onun istediği yönde olmasa da, gerçeğe dönüşmüştü. Batılı toplumsal gelişme Doğulu gelişmenin her zamankinden de çok –yaklaşık 300 puan– önündeydi; ama Batı ve Doğu puanları arasındaki oran 1900'de neredeyse 2.4:1 iken, 2000'e kadar sadece 1.6:1 düzeyine gelmişti. 20. yüzyıl, Batı çağının hem en yüksek noktası hem de sonunun başlangıcıydı.</p>

  <div class="picture">
    <img alt="" id="uGRpXpaWFj3ugBR4ScHs3SC" src="../Images/AyrimII-62.jpg"/> 

    <p class="caption">Grafik 10.5. Rüzgârın hangi yönden estiğini bilmek: 20. yüzyıl, Batı hâkimiyetinin hem en yüksek hem de bitiş noktası mıydı? Batı'nın toplumsal gelişmedeki önderliği 1900'de 101 puandan, 2000'de 336'ya yükseldi, ama Batı ve Doğu puanları arasındaki oran 1900'de 2.4:1'den, 2000'de 1.6:1'e düştü.</p>
  </div>

  <div class="footnotes">
    <p class="footnote" id="n1"><a class="backref" href="#ref1">1</a> James Boswell, <i>Life of Samuel Johnson</i> (1791), c. 2. 22 Mart 1776 girişi (italikler özgündür).</p>

    <p class="footnote" id="n2"><a class="backref" href="#ref2">2</a> William Wordsworth, <i>The Prelude</i> (1805), 9. kitap, dize 161-69. Wordsworth münhasıran Fransız İhtilali'nden söz ediyordu.</p>

    <p class="footnote" id="n3"><a class="backref" href="#ref3">3</a> <i>Minerologia Cornubiensis</i> (1778), alıntı: Landes, 2003, s. 99-100.</p>

    <p class="footnote" id="n4"><a class="backref" href="#ref4">4</a> James Watt, 1817'de Robert Hart'la konuşması (sözünü ettiği yürüyüşü 1765'te yapmıştı), alıntı: Uglow, 2002, s. 101.</p>

    <p class="footnote" id="n5"><a class="backref" href="#ref5">5</a> James Watt, (Baba) James Watt'a mektubu, 11 Aralık 1774 (James Watt Evrakı, Birmingham Kent Arşivi, 4/60), alıntı: Uglow, 2002, s. 248.</p>

    <p class="footnote" id="n6"><a class="backref" href="#ref6">6</a> Matthew Boulton, James Watt'a mektubu, 1776 yazı, alıntı: Uglow, 2002, s. 256.</p>

    <p class="footnote" id="n7"><a class="backref" href="#ref7">7</a> Daniel Defoe, <i>Weekly Review</i>, 31 Ocak 1708, alıntı: Ferguson, 2003, s. 17.</p>

    <p class="footnote" id="n8"><a class="backref" href="#ref8">8</a> İplik bükme çarkları Avrupa'ya 12. yüzyılda ulaştı; yarım kiloluk iplik üretimi, çark olmadan bükücünün yaklaşık 500 saatini alıyordu.</p>

    <p class="footnote" id="n9"><a class="backref" href="#ref9">9</a> <i>Gin:</i> Makinenin (<i>engine</i>) kısaltması.</p>

    <p class="footnote" id="n0"><a class="backref" href="#ref0">*</a> Tarihsel olarak bugünkü Hollanda'dan farklı ve daha geniş (Hollanda, Belçika ve Lüksemburg topraklarını içeren) bir bölgeyi ifade eder (ed.n.)</p>

    <p class="footnote" id="n10"><a class="backref" href="#ref10">10</a> Adam Smith, <i>Wealth of Nations</i> (1776), 1. kitap, 8. bölüm.</p>

    <p class="footnote" id="n11"><a class="backref" href="#ref11">11</a> Tokyo, Suzhou, Şanghay ve Guangzhou'daki işçilerin tümü 18. ve 19. yüzyılların çoğu döneminde Pekinlilerden biraz daha az ücret alıyordu.</p>

    <p class="footnote" id="n00"><a class="backref" href="#ref00">*</a> Charles Dickens'ın <i>Zor Yıllar</i> romanı kahramanlarından öğretmen Thomas Gradgrind gibi, insan doğasını göz ardı ederek yalnızca bilimsel, ölçülebilir özelliklere ve gözlemlenebilir olgulara değer veren kişi anlamında kullanılan bir deyim (ç.n.)</p>

    <p class="footnote" id="n12"><a class="backref" href="#ref12">12</a> Karl Marx ve Friedrich Engels, <i>The Communist Manifesto</i> (1848), 1. bölüm.</p>

    <p class="footnote" id="n13"><a class="backref" href="#ref13">13</a> Samuel Smiles, <i>Industrial Biography</i> (1863), s. 325, 332.</p>

    <p class="footnote" id="n14"><a class="backref" href="#ref14">14</a> Charles Dickens, <i>Hard Times</i> (1854), 1. bölüm.</p>

    <p class="footnote" id="n15"><a class="backref" href="#ref15">15</a> <i>Age.</i>, 5. bölüm.</p>

    <p class="footnote" id="n16"><a class="backref" href="#ref16">16</a> Friedrich Engels, <i>The Condition of the Working Class in England</i> (1844), 12. bölüm.</p>

    <p class="footnote" id="n17"><a class="backref" href="#ref17">17</a> Marx ve Engels kuşkusuz farklı bir terminoloji kullanarak, feodalden kapitalist üretim tarzına değişimin, emekten elde edilen artıdeğeri artırdığını, ama alt ve üstyapı arasındaki çelişkileri de şiddetlendirdiğini söylemişlerdi.</p>

    <p class="footnote" id="n18"><a class="backref" href="#ref18">18</a> Marx ve Engels, <i>Communist Manifesto</i>, bölüm 1 ve 4.</p>

    <p class="footnote" id="n19"><a class="backref" href="#ref19">19</a> Anonim, "The First Half of the Nineteenth Century", <i>The Economist</i> 9 (1851), s. 57.</p>

    <p class="footnote" id="n20"><a class="backref" href="#ref20">20</a> Jules Verne, <i>Around the World in Eighty Days</i> (1873), 37. bölüm.</p>

    <p class="footnote" id="n21"><a class="backref" href="#ref21">21</a> Araçları arasında balon yoktur. Bu ayrıntı ancak 1956'da, David Niven'ın başrolde oynadığı muhteşem sinema uyarlamasında eklendi.</p>

    <p class="footnote" id="n22"><a class="backref" href="#ref22">22</a> Günümüz Mumbai ve Kolkata'sı.</p>

    <p class="footnote" id="n23"><a class="backref" href="#ref23">23</a> İtiraf etmeli ki bu boş olduğu zamanki hızıydı. 13 tonluk bir yükle dolu olduğu zaman 19,3 km/s gibi çok daha ağırbaşlı bir hıza ulaşabiliyordu.</p>

    <p class="footnote" id="n24"><a class="backref" href="#ref24">24</a> Ferguson, 2003, s. 59.</p>

    <p class="footnote" id="n25"><a class="backref" href="#ref25">25</a> Isaac Weld, <i>Travels Through the States of North America and Provinces of Upper and Lower Canada During the Years 1795, 1796, and 1797</i>, c. 1 (1799), s. 232-33 alıntı: Williams, 2003, s. 310.</p>

    <p class="footnote" id="n26"><a class="backref" href="#ref26">26</a> Frank Norris, <i>The Pit</i> (1903), s. 57.</p>

    <p class="footnote" id="n27"><a class="backref" href="#ref27">27</a> Alıntı: Yergin, 1992, s. 79.</p>

    <p class="footnote" id="n28"><a class="backref" href="#ref28">28</a> Marcus Samuel, Amiral John Fisher'a mektup, Kasım 1911, alıntı: Yergin, 1992, s. 154-55.</p>

    <p class="footnote" id="n29"><a class="backref" href="#ref29">29</a> Amiral John Fisher, Winston Churchill'e mektup, 1911, alıntı: Yergin, 1992, s. 155.</p>

    <p class="footnote" id="n30"><a class="backref" href="#ref30">30</a> Smith, <i>Wealth of Nations</i> (1776), 2. bölüm.</p>

    <p class="footnote" id="n31"><a class="backref" href="#ref31">31</a> Marx ve Engels, <i>Communist Manifesto</i>, 1. bölüm.</p>

    <p class="footnote" id="n32"><a class="backref" href="#ref32">32</a> John Stuart Mill, <i>On Liberty</i> (1859), 1. bölüm.</p>

    <p class="footnote" id="n33"><a class="backref" href="#ref33">33</a> John Stuart Mill, <i>The Subjection of Women</i> (1869), 1. bölüm.</p>

    <p class="footnote" id="n34"><a class="backref" href="#ref34">34</a> Marx ve Engels, <i>Communist Manifesto</i>, 1. bölüm.</p>

    <p class="footnote" id="n35"><a class="backref" href="#ref35">35</a> Li Ruzhen, <i>Flowers in the Mirror</i> (bas. 1810'lar), çev. T. Lin, 1965, s. 113.</p>

    <p class="footnote" id="n36"><a class="backref" href="#ref36">36</a> Lord Macartney (1793), alıntı: Cranmer-Byng, 1963, s. 153.</p>

    <p class="footnote" id="n37"><a class="backref" href="#ref37">37</a> James Matheson'ın J.A. Smith'e bir mektubundan (24 Eylül 1839), alıntı: Fay, 1997, s. 191.</p>

    <p class="footnote" id="n38"><a class="backref" href="#ref38">38</a> Beraard ve Hall, 1844, s. 6.</p>

    <p class="footnote" id="n39"><a class="backref" href="#ref39">39</a> Genel Vali Qiying (1842), alıntı: Spence, 1990, s. 164.</p>

    <p class="footnote" id="n40"><a class="backref" href="#ref40">40</a> Japon gözlemciler (1853), alıntı: Feifer, 2006, s. 5.</p>

    <p class="footnote" id="n41"><a class="backref" href="#ref41">41</a> John Maynard Keynes, <i>The Economic Consequences of the Peace</i> (1919), 1. bölüm.</p>

    <p class="footnote" id="n42"><a class="backref" href="#ref42">42</a> Joseph Conrad, <i>Heart of Darkness</i> (1902), 1. bölüm.</p>

    <p class="footnote" id="n43"><a class="backref" href="#ref43">43</a> <i>The Economist</i> 32 (Temmuz 1874), s. 802, alıntı: Davis, 2001, s. 37.</p>

    <p class="footnote" id="n44"><a class="backref" href="#ref44">44</a> Şimdilerde bu sözler en çok muhtemelen <i>Karanlığın Yüreği</i>'ni 1960'lar Vietnam ortamında yeniden yaratan Francis Ford Coppola'nın <i>Apocalypse Now!</i> adlı filminde Marlon Brando'nun ağzından çıkan sözlerle hatırlanır. (Conrad, <i>Heart of Darkness</i>, 1902, 3. bölüm)</p>

    <p class="footnote" id="n45"><a class="backref" href="#ref45">45</a> Başkan Ulysses S. Grant (1879), alıntı: Feifer, 2006, s. 322.</p>

    <p class="footnote" id="n46"><a class="backref" href="#ref46">46</a> Sugimoto Etsu Inagaki, 1870'lerden bir sohbete ilişkin anılan, alıntı: Feifer, 2006, s. 310.</p>

    <p class="footnote" id="n47"><a class="backref" href="#ref47">47</a> Kayzer II. Wilhelm (1895), alıntı: Ferguson, 2007, s. 44.</p>

    <p class="footnote" id="n48"><a class="backref" href="#ref48">48</a> II. Wilhelm, Çar II. Nikolay'a mektup (26 Eylül 1895) (bkz. http://wwi.lib.byu.edu/index.php/VI_Jagdhaus_Rominten_26/IX/95).</p>

    <p class="footnote" id="n49"><a class="backref" href="#ref49">49</a> Kumandan Aleksey Nikolayeviç Kuropotkin (1908), alıntı: Ferguson, 2007, s. 53.</p>

    <p class="footnote" id="n000"><a class="backref" href="#ref000">*</a> <i>Dominion over palm and pine.</i> Şair Rudyard Kipling'in 1897'de Kraliçe Victoria'nın Elmas Jübilesi onuruna yazdığı, Britanya İmparatorluğu'ndan gurur duyan şiirine gönderme yapılıyor (ç.n.)</p>

    <p class="footnote" id="n50"><a class="backref" href="#ref50">50</a> Dışişleri Bakanı John Hay, alıntı: Frieden, 2006, s. 141.</p>

    <p class="footnote" id="n51"><a class="backref" href="#ref51">51</a> Keynes, 1930, c. 2, s. 306-307.</p>

    <p class="footnote" id="n52"><a class="backref" href="#ref52">52</a> George Orwell, <i>The Road to Wigan Pier</i> (1937), s. 85-86.</p>

    <p class="footnote" id="n53"><a class="backref" href="#ref53">53</a> Steffens Sovyetler Birliği'ni 1919'da ziyaret etti, ama görünüşe bakılırsa bu açıklamayı yolculuğundan önce hazırlamıştı. Bu tür ayrıntılara aldırış etmeyen komünistler 1930'lar Avrupa ve Amerika'sında bu sözü şiarları haline getirdiler. (Lincoln Steffens, 1919, alıntı: Steffens, 1938, s. 463.)</p>

    <p class="footnote" id="n54"><a class="backref" href="#ref54">54</a> Yarbay Ishiwara Kanji (1932), alıntı: Totman, 2000, s. 424.</p>

    <p class="footnote" id="n55"><a class="backref" href="#ref55">55</a> Adolf Hitler'den Hjalmar Schacht'a (1936), alıntı: Frieden, 2006, s. 204.</p>

    <p class="footnote" id="n56"><a class="backref" href="#ref56">56</a> İmparator Hirohito (15 Ağustos 1954), alıntı: R. Frank, 1999, s. 320.</p>

    <p class="footnote" id="n57"><a class="backref" href="#ref57">57</a> John J. McGloy (1945), alıntı: Judt, 2005, s. 39.</p>

    <p class="footnote" id="n58"><a class="backref" href="#ref58">58</a> Pearl Harbor baskını dışında, Amerikan toprağının uğradığı tek yıkım, 1942'de (bir denizaltıdan kalkarak) Oregon'daki Brookings'i vuran tek bir Japon uçağından geldi.</p>

    <p class="footnote" id="n59"><a class="backref" href="#ref59">59</a> Bu birleşme 1948'de kurulan Avrupa Ekonomik İşbirliği Örgütü ile 1952 Avrupa Kömür ve Çelik Topluluğu'yla başladı. Bunlar 1958'de Avrupa Ekonomik Topluluğu olarak yeniden kuruldu ve 1993 Maastricht Antlaşmasıyla Avrupa Birliği'ne dönüştürüldü.</p>

    <p class="footnote" id="n60"><a class="backref" href="#ref60">60</a> Churchill, alıntı: Reynolds, 2000, s. 36.</p>

    <p class="footnote" id="n61"><a class="backref" href="#ref61">61</a> Kremlin iç raporu (1953), alıntı: Hollway, 1994, s. 337.</p>

    <p class="footnote" id="n62"><a class="backref" href="#ref62">62</a> Churchill, Avam Kamarası konuşması (1955), alıntı: Gaddis, 2005, s. 65.</p>

    <p class="footnote" id="n63"><a class="backref" href="#ref63">63</a> Başbakan Harold Macmillan, Bedford'da yaptığı konuşmadan (20 Temmuz 1957), alıntı: Sandbrook, 2005, s. 65.</p>

    <p class="footnote" id="n64"><a class="backref" href="#ref64">64</a> Popsicle: buzlu dondurma.</p>

    <p class="footnote" id="n65"><a class="backref" href="#ref65">65</a> Philip Larkin, "Here" (1964), yeni basımı: Larkin, 2004, s. 79.</p>

    <p class="footnote" id="n66"><a class="backref" href="#ref66">66</a> John Steinbeck, <i>The Grapes of Wrath</i> (1939), 5. bölüm.</p>

    <p class="footnote" id="n67"><a class="backref" href="#ref67">67</a> Riesman, 1964 (ilk basım 1951), s. 64.</p>

    <p class="footnote" id="n68"><a class="backref" href="#ref68">68</a> Richard Nixon ve Leonid Brejnev, "Mutfak Münazarası" (Moskova, 24 Temmuz 1959), alıntı: http://teachingamericanhistory.org/library/index.asp?document=176.</p>

    <p class="footnote" id="n69"><a class="backref" href="#ref69">69</a> Agy.</p>

    <p class="footnote" id="n70"><a class="backref" href="#ref70">70</a> Reynolds, 2000, s. 541 nottan alıntılanan fıkra.</p>

    <p class="footnote" id="n71"><a class="backref" href="#ref71">71</a> <i>China Youth Journal</i> (27 Eylül 1958), alıntı: Becker, 1996, s. 106.</p>

    <p class="footnote" id="n72"><a class="backref" href="#ref72">72</a> Bo Yibo, <i>Retrospective of Several Big Decisions and Incidents</i> (1993), alıntı: Becker, 1996, s. 107-108.</p>

    <p class="footnote" id="n73"><a class="backref" href="#ref73">73</a> Lu Xianwen (güz 1959), alıntı: Becker, 1996, s. 113.</p>

    <p class="footnote" id="n74"><a class="backref" href="#ref74">74</a> Jiagxi'den rapor (güz 1958), alıntı: Spence, 1990, s. 580.</p>

    <p class="footnote" id="n75"><a class="backref" href="#ref75">75</a> Kang Sheng'in şarkısı (1958), alıntı: Becker, 1996, s. 104.</p>

    <p class="footnote" id="n76"><a class="backref" href="#ref76">76</a> Bilgi veren kişi, alıntı: Becker, 1996, s. 136.</p>

    <p class="footnote" id="n77"><a class="backref" href="#ref77">77</a> Bilgi veren kişi, alıntı: <i>Age.</i>, s. 138.</p>

    <p class="footnote" id="n78"><a class="backref" href="#ref78">78</a> "Li XX", Pekin'de kamusal afiş (2 Eylül 1966), alıntı: MacFarquhar ve Schoenhals, 2006, s. 127.</p>

    <p class="footnote" id="n79"><a class="backref" href="#ref79">79</a> Başkan Richard Nixon, Şanghay'da bir akşam yemeğinde kadeh kaldırırken söylediği sözler (27 Şubat 1972), alıntı: Reynolds, 2000, s. 329.</p>

    <p class="footnote" id="n80"><a class="backref" href="#ref80">80</a> Zhang Tiesheng (1973), alıntı: Spence, 1990, s. 638. 1976'da "Dörtlü Çete" (Mao Zedung'un dul karısını da içeren aşırı solcu bir hizip) bütün bu epizotu icat etmekle suçlandı.</p>

    <p class="footnote" id="n81"><a class="backref" href="#ref81">81</a> Dörtlü Çete'ye atfedilen slogan (1976), alıntı: Spence, 1990, s. 651.</p>

    <p class="footnote" id="n82"><a class="backref" href="#ref82">82</a> Bunun gerçekte ne kadar uygulandığı açık değildir. 1974'te ortalama doğum oranı kadın başına 4,2 çocuktu. Bu siyasanın iyiden iyiye yerleştiği 1980'e gelindiğinde bu oran 2,2'ye düşmüştü. Sonra gerileme yavaşladı ve oranın kadın başına 1,0'a düşmesi 15 yıl aldı. Çin'in nüfusu 2015 civarında muhtemelen zirve yapacak.</p>

    <p class="footnote" id="n83"><a class="backref" href="#ref83">83</a> Deng Xiaoping, konuşma (2 Eylül 1986), alıntı: Gittings, 2005, s. 103.</p>

    <p class="footnote" id="n84"><a class="backref" href="#ref84">84</a> Bir Sovyet araba markası.</p>

    <p class="footnote" id="n85"><a class="backref" href="#ref85">85</a> Alıntı: "Soviet Cars: Spluttering to a Halt", <i>The Economist</i>, 10 Temmuz 2008.</p>

    <p class="footnote" id="n86"><a class="backref" href="#ref86">86</a> Mihail Gorbaçov, özel konuşma (1985), alıntı: Gorbaçov, 1995, s. 165.</p>

    <p class="footnote" id="n87"><a class="backref" href="#ref87">87</a> Gorbaçov, 1995, s. 490.</p>

    <p class="footnote" id="n88"><a class="backref" href="#ref88">88</a> Deng, parti liderleri ve subaylara yaptığı konuşmadan (9 Haziran 1989), alıntı: Spence, 1990, s. 744.</p>

    <p class="footnote" id="n89"><a class="backref" href="#ref89">89</a> Zalmay Khalilzad, <i>Defense Planning Guidance, FY 1994-1999</i>, Section IB, alıntı: http://www/gwu.edu/~nsarchiv/nukevault/ebb245/index.htm (erişim: 17 Ekim 2008).</p>

    <p class="footnote" id="n90"><a class="backref" href="#ref90">90</a> Patrick Tyler, <i>New York Times</i> (8 Mart 1992), s. 11, alıntı: J. Mann, 2004, s. 210.</p>

    <p class="footnote" id="n91"><a class="backref" href="#ref91">91</a> Deng, Shenzhen Halk Kültür Köyü'nde yaptığı konuşmadan (1992), alıntı: Gittings, 2005, s. 252.</p>

    <p class="footnote" id="n92"><a class="backref" href="#ref92">92</a> <i>Business Week</i> (6 Aralık 2004), s. 104.</p>

    <p class="footnote" id="n93"><a class="backref" href="#ref93">93</a> Kynge, 2006, s. 89-90.</p>

    <p class="footnote" id="n94"><a class="backref" href="#ref94">94</a> Mao, Moskova'da yaptığı konuşmadan (Kasım 1957), alıntı: Schram, 1969, s. 409.</p>
  </div>
</body>
</html>