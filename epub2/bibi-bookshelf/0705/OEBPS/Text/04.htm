<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h1>4<br/> DOĞU ARKADAN YETİŞİYOR</h1>

  <h2>Odadaki Fil</h2>

  <p class="nonindent">Bir fille karşılaşan altı kör adam hakkında kadim bir Güney Asya meseli vardır. Bir tanesi hortumunu yakalar ve bunun bir yılan olduğunu söyler; diğeri kuyruğunu tutarak bir ip olduğunu düşünür; üçüncüsü bir ayağına yaslanarak bunun bir ağaç olduğuna hükmeder ve bu böyle devam eder. Neden Batı'nın hükmettiğine ilişkin uzun vadeli kilitlenme veya kısa vadeli rastlantı kuramlarını okurken bu meseli hatırlamamak elde değil: Uzun vadeciler ile kısa vadeciler de kör adamlar gibi aynı şekilde hayvanın bir parçasını yakalayıp onu bütününe teşmil etme hatasına düşüyorlar. Bunun aksine, bir toplumsal gelişme endeksi, gözümüzdeki perdenin inmesini ve görüşümüzün güçlenmesini sağlar. Artık yılanlar, ipler ve ağaçlarla ilgili saçmalıklar kalmaz. Herkes uzun dişli bir filin sadece bir parçasını çekiştirmekte olduğunu fark eder.</p>

  <p>Grafik 4.1, 2. Bölüm'de izlenime dayalı olarak gördüğümüz şeyi özetliyor. Son Buzul Çağı'nın sonunda iklim ve ekoloji toplumsal gelişmenin Doğu'dan önce Batı'da gerçekleşmesini sağlayacak şekilde işbirliği yaptı ve Genç Dryas döneminin iklim felaketine karşın Batı açık arayla liderliği sürdürdü. Kabul etmek gerekir ki, MÖ 10.000'den önceki o erken çağlara geri döndüğümüzde bizim zincirli testere oymacılığı gerçekten de az çok işe yarıyor. Doğu'da toplumsal gelişmede 4000 yılı aşkın süre boyunca ölçülebilir herhangi bir değişim saptamak zor; MÖ 11.000'e gelindiğinde gelişmenin 14.000'de olduğundan kesinlikle daha yüksek olduğu Batı'da bile değişimlerin inceliklerine erişmemiz olanaksız. Gene de, endeksin yaydığı ışık titrek ve loş olsa da, birazcık ışık hiç olmamasından daha iyi ve bu ışık çok önemli bir gerçeği ortaya çıkarıyor: Uzun vadeli kilitlenme kuramlarının öngördüğü gibi, Batı avantajlı başladı ve bu avantajını sürdürdü.</p>

  <div class="picture">
    <img alt="" id="uAlcwVpbQXthgyrYKJioNdA" src="../Images/AyrimII-1.jpg"/> 

    <p class="caption">Grafik 4.1. Gelinen noktaya kadarki gelişim çizgileri: 2. Bölüm'de anlatıldığı gibi, Batı'nın toplumsal gelişmede MÖ 14.000-5000 arasındaki erken öncülüğü.</p>
  </div>

  <p>Ancak hikâyeyi kaldığı yerden alıp MÖ 5000'den 1000'e kadar götüren Grafik 4.2 daha az anlaşılır nitelikte. Grafik 4.1'den, sözgelimi bir ipin yılandan olduğu kadar farklı. İpler ve yılanlar gibi bu iki grafiğin de benzerlikleri var: Her iki grafikte de Doğu ve Batı puanları, başladıkları yerden daha yükseğe çıkıyor ve her ikisinde de Batı puanları her zaman Doğu puanlarından daha yüksek. Ne ki farklar da en az bu kadar çarpıcı. Öncelikle eğriler Grafik 4.2'de Grafik 4.1'de olduğundan çok daha hızlı yükseliyor. MÖ 14.000-5000 arasındaki 9000 yılda Batı puanı ikiye katlanıyor, Doğu puanı ise üçte bir oranında artıyor; ama bunu izleyen 4000 yılda –Grafik 4.1'in kapsadığı dönemin yarısından azında– Batı puanı 3 katına, Doğu puanıysa 2,5 katına çıkıyor. İkinci fark, tarihte ilk kez olarak, MÖ 1300'de Batı'da toplumsal gelişmenin düşüşüne tanık oluyoruz.</p>

  <div class="picture">
    <img alt="" id="u3FAc5myFWSDWjlWSQGJXN4" src="../Images/AyrimII-2.jpg"/> 

    <p class="caption">Grafik 4.2. İleriye, yukarıya doğru uzaklaşan ve yakınlaşan çizgiler: Doğulu ve Batılı toplumsal gelişmenin hızlanması, ayrışması ve yakınlaşması, MÖ 5000-1000.</p>
  </div>

  <p>Bu bölümde bu gerçekleri izah etmeye çalışacağım. Hızlanmanın ve Batı'nın MÖ 1300 sonrası gerilemesinin aslında aynı sürecin iki yüzü olduğunu ileri sürüyorum; bu sürece gelişme paradoksu adını vereceğim. Bunu izleyen bölümlerde bu paradoksun neden Batı'nın hükmettiğini açıklamakta ve bundan sonra ne olacağını bize anlatmakta önemli bir rol oynayacağını göreceğiz. Ancak oraya gelmeden önce, MÖ 5000-1000 arasında tam olarak ne olduğuna bakmamız gerekiyor.</p>

  <h2>Tanrılara Bağlanan Yardım Hatları</h2>

  <p class="nonindent">MÖ 14.000-5000 arasında Batılı toplumsal gelişme puanları iki katına çıktı ve çiftçilik yapan köyler Çekirdek Bölge'deki başlangıç noktasından Orta Asya'nın derinliklerine ve Atlantik Okyanusu kıyılarına dek yayıldı. Gene de, MÖ 5000'e gelindiğinde tarım, Çekirdek Bölge'ye birkaç günlük yürüyüş mesafesinde olmasına rağmen, bugün Irak dediğimiz Mezopotamya'ya, o "nehirler arasındaki diyara" neredeyse hiç temas etmemişti (<a href="../Text/h0401.htm">Harita 4.1</a>).</p>

  <p>Bir bakıma bu şaşırtıcı sayılmaz. 2003'ten beri son dakika haberleri bütün dünyayı Irak'ın zorlu toprakları hakkında bilgi sahibi yapmış durumda. Yaz sıcaklıkları 48 °C'yi aşan, neredeyse hiç yağış almayan, çöllerin her yöne yayılma eğilimi gösterdiği bir diyar burası. Çiftçilerin orada yaşamayı tercih ettiğini hayal etmek güç; üstelik MÖ 5000 civarındaki o günlerde Mezopotamya daha da sıcaktı. Ancak bir yandan daha yağışlıydı ve çiftçiler açısından temel sorun, suyu nasıl bulacakları değil, onunla nasıl başa çıkacaklarıydı. Hint Okyanusu'ndan gelen muson rüzgârları biraz yağış getiriyordu, ama tarımı destekleyecek kadar değil; fakat eğer çiftçiler kudretli Dicle ve Fırat Irmaklarının yaz taşkınlarını kontrol edebilseler ve taşkın sularını ürünlerini bereketlendirmek için tam zamanında tarlalarına getirebilselerdi, olanaklar sonsuz denecek kadar büyüktü.</p>

  <p>Tarımsal yaşam biçimlerini Avrupa'da birbiri ardına yeni ufuklara taşıyan veya çiftçilik yapan komşularından tarımı benimseyen insanlar, yeni ortamlarda çiftçiliğin işleyebilmesi için gelenekle durmadan oynuyorlardı. Ne ki Çekirdek Bölge'de yağmur suyuna dayalı tarım için geliştirilen tekniklerin Mezopotamya'da sulama çiftçiliğinde işlemesi düzeltmeye çalışmaktan fazlasını gerektiriyordu. Çiftçiler neredeyse sıfırdan başlamak zorundaydı. Yirmi kuşak boyunca kanallarını, hendeklerini ve depolama havzalarını ıslah ettiler ve tedricen Mezopotamya'nın pek makbul olmayan topraklarını sadece yaşanabilir yapmakla kalmayıp, Çekirdek Bölge'nin olup olacağından çok daha bereketli hale getirmeyi başardılar. Coğrafyanın anlamını değiştirmekteydiler.</p>

  <p>Ekonomistler kimi zaman bu süreci, geri kalmışlığın avantajlarının keşfi olarak adlandırır. İnsanlar ileri bir çekirdekte işleyen teknikleri, daha az gelişmiş bir çeperde kullanmak üzere benimsedikleri zaman, başlattıkları değişimler bazen o kadar iyi işler ki, çeper başlı başına bir çekirdek haline gelir. MÖ 5000'e gelindiğinde, çok dikkatle inşa edilen kanalların, belki 4000 kadar kişinin yaşadığı dünyanın en büyük kentlerinden bazılarını desteklediği Güney Mezopotamya'da olan da işte buydu. Böylesine kalabalıklar daha detaylı ve gelişkin tapınaklar inşa edebiliyordu ve kentlerden biri olan Eridu'da, MÖ 5000-3000 arasında, her zaman aynı temel mimari planı kullanan, ama zaman içinde gittikçe daha büyük ve süslü olan, tuğla platformlar üzerine üst üste bindirilmiş tapınakların izlerini buluyoruz.</p>

  <p>Mezopotamya'da o kadar çok avantaj birikmişti ki, Çekirdek Bölge'deki eski çekirdekte yaşayan insanlar, taşkın ovalarındaki yeni toplumların dinamiğini taklit etmeye koyuldular. MÖ 4000 civarında, Güneydoğu İran'da Çekirdek Bölge'nin bağrındaki bir ovada yaşayan Susa sakinleri, uzunluğu 76 m, yüksekliği 9 m bir tuğla platform inşa ederek Eridu'yu bile geride bıraktılar. Bu platform muhtemelen büyük bir tapınağın kaidesini oluşturuyordu; ne var ki, 19. yüzyılda burayı kazan araştırmacılar, arkeoloji tekniğinin incelikleri konusunda biraz kafaları karışık olduğundan, yerleşimi delik deşik ederek kanıtları tahrip ettiler. Fakat dünyanın en eski bakır bezemelerinin yanı sıra, malların idari kontrolüne işaret ediyor olabilecek mühürler ve kil damgalarla, bazı araştırmacıların "rahip-krallar" olarak yorumladığı suretler de dahil olmak üzere, gitgide karmaşıklaşan örgütlenmenin bütün işaretlerini onlar bile fark etmişti. Arkeologlar, çevresindeki köylerden çok daha büyük olan Susa'da bölgesel bir reisin yaşadığını tasavvur ederler çoğu zaman. Çevre köylüler tanrılara tapınmak, efendilerine saygılarını sunmak ve getirdikleri yiyeceklere karşılık olarak bezeme ve silah almak üzere Susa'ya gelmiş olabilirler.</p>

  <p>Bunlar olmamış da olabilir elbette; böylesine kötü yapılmış bir kazıdan bunları çıkarsamak zor. Ancak dönemin Mezopotamya kentleri, Fırat ve Dicle'nin 6000 yıllık alüvyon tabakasının derinliklerine gömülerek araştırmalarını güçleştirdiği için, arkeologlar bu dönemi anlamak için Susa'ya muhtaçlar (ayrıca 1979 İslam Devrimi'nden beri İran'da ve Saddam Hüseyin'in 1990'daki Kuveyt işgalinden beri Irak'ta haliyle pek az araştırma yapılabilmiştir). Benzer değişimler büyük ihtimalle MÖ 4500'den sonra Fırat ve Dicle Irmakları boyunca her yerde baş gösteriyordu, ama arkeologlar açısından ancak 3800'den sonra gözle görülür hale gelirler.</p>

  <p>Kentlerin neden daha büyük ve karmaşık hale geldiği hâlâ tartışmalıdır. Çiftçilerin ilk olarak Mezopotamya'ya girdiği MÖ 6. binyılı, Dünya'nın Güneş'in çevresindeki durmadan değişen yörüngesinde ve kendi ekseni etrafındaki kararsız dönüşünde en sıcak, en yağışlı noktasına gelişine tanık oldu; ama MÖ 3800'e gelindiğinde Dünya yine serinlemekteydi. Bunun Mezopotamyalı çiftçiler açısından iyi haber olduğunu düşünürseniz yanılırsınız. Daha serin yazlar Hint Okyanusu'ndan esen yağmur yüklü musonların zayıflaması anlamına geliyordu. Yağışlar artık daha az sıklıkla ve daha az öngörülebilir şekilde düşüyordu ve Mezopotamya bizim CNN'de gördüğümüz kavrulmuş yere daha çok benzer olmuştu. Sorunlar gitgide ağırlaşıyordu: Azalan bahar yağmurları daha kısa büyüme mevsimleri, bu da ekinlerin Fırat ve Dicle'nin her yaz gerçekleşen taşkınlarından önce olgunlaşması demekti. Mezopotamyalı çiftçilerin 2000 yıl boyunca büyük uğraşlarla inşa ettikleri sistemler artık işlemez hale gelmişti.</p>

  <p>İklim değişikliği Mezopotamyalıları zorlu seçimlere zorladı. Tarlalarına tecavüz eden alüvyona kafalarını gömerek her zamanki işlerini yapabilirlerdi, ama hiçbir şey yapmamanın bedeli kıtlık, yoksulluk ve belki de açlık olacaktı. Yahut musonlara daha az bağımlı diyarlara göç edebilirlerdi, ama çiftçiler için bakımlı tarlalarını terk etmek kolay bir şey değildir. Zaten gidebilecekleri en uygun yer olan Çekirdek Bölge de çoktandır köylerle doluydu. 2006'da arkeologlar Suriye'nin kuzeydoğusundaki Tell Brak'ta, MÖ 3800 civarına tarihlenen, görünüşe bakılırsa katliama kurban gitmiş genç erkeklere ait iki toplu mezar ortaya çıkardılar. Kalabalık, şiddet dolu Çekirdek Bölge'ye göçmek pek de cazip bir tercih olmayabilirdi.</p>

  <p>Eğer yeterince Mezopotamyalı hiçbir şey yapmamış veya kaçmışsa, bu yeni çekirdek çökmüş olabilir. Gelgelelim üçüncü bir olasılık daha vardı. İnsanlar köylerini terk etseler de, birkaç büyük yerleşimde toplanarak Mezopotamya'da kalmış olabilirlerdi. Bu biraz mantıkdışı görünüyor: Eğer ekinler daha az ürün veriyorsa, daha fazla insanın daha küçük uzamlara sıkışması işleri daha da kötü yapardı. Ancak bazı Mezopotamyalılar, eğer daha çok kişi birlikte çalışırlarsa, daha büyük sulama sistemlerini işletebileceklerini ve ürünler hazır olana dek taşkın sularını depolayabileceklerini hesap etmiş gibi görünüyor. Toprağı kazıp bakır çıkarmak için daha fazla madenci; süslemeler, silahlar ve aletler yapmak için daha fazla demirci; bu malları götürüp satmak için de daha fazla tüccar besleyebilmişlerdi. Bunda o kadar başarılı oldular ki, MÖ 3000'e gelindiğinde (az miktarda kalay ile bakırın alaşımı olan) tunç silahlarda ve çoğu alette taşın yerini alarak, savaşçıların ve işçilerin etkinliğini son derece artırdı.</p>

  <p>Ne ki, bu noktaya gelmek örgütlenmeyi gerektiriyordu. Yanıt merkeziyetçi yönetim oldu. MÖ 3300'e gelindiğinde insanlar küçük kil tabletlere faaliyetlerinin kayıtlarını çentiyorlardı; bu kayıtlar o kadar gelişkindir ki, çoğu arkeolog (bugüne kadar sadece çok küçük bir kitabe uzmanı kesimi tarafından okunabilse de) bu sembolleri yazı olarak adlandırmaktadır. Böylesine gelişkin faaliyetleri yürütecek güçte olmayan küçük köyler zor duruma düşerken, içlerindeki bir yerleşim, Uruk, belki 20 bin sakiniyle gerçek bir kente dönüştü.</p>

  <p>Mezopotamyalılar toplantıları ve tutanaklarıyla –bugün çoğumuzun başa bela saydığı, insanoğlunun başarılarını yücelten anlatılarda adından hemen hiç söz edilmeyen– yönetim aygıtını icat ediyordu. Ne var ki, bundan sonraki birkaç bölümde açıkça görüleceği üzere, bunlar çoğu zaman toplumsal gelişmenin en önemli motoru oldu. Örgütlenme Çekirdek Bölge'deki ve Sarı Nehir kıyı boylarındaki köyleri kentlere, devletlere ve imparatorluklara dönüştürdü; örgütlenemeyenlerin ise çöküşüne yol açtı. Yöneticiler bizim öykümüzün hem kahramanları hem de kötü adamlarıdır.</p>

  <p>Yönetim aygıtının musonlar kururken doğması sarsıcı bir deneyim olmuş olmalı. Tozlu bir gökyüzünün altında Uruk'a doğru aç biilaç yürümeye çalışan, üstü başı çamurlu, yenilgiye uğramış sıra sıra insanlar hayal etmeliyiz herhalde; tıpkı (Yeni Düzen şöyle dursun, külüstür arabaları dahi olmayan) Oklahomalılar gibi. Tarlalarına veya ürünlerine el koymaya çalışan kurumlu bürokratlara pabuç bırakmayan köylüleri de hayal edebiliriz sanırım. Sonuç sıklıkla şiddet biçiminde kendini göstermiş olmalı. Belki pek çok rakip kent gibi Uruk'un da yıkılmasına ramak kalmıştı.</p>

  <p>Uruk'u kurtaran kadim yöneticilerin öykülerini asla öğrenemeyeceğiz; ancak arkeologlar onların tapınaklarla bağlantılı olduğunu düşünüyor. Birbirini (bir Amerikan yerlisi çadırındaki sırıklar gibi) destekleyen pek çok kanıt parçası buna işaret ediyor. Örneğin tapınaklarda yapılan kazılarda, muhtemelen yiyecek dağıtımında kullanılan "içe dönük ağızlı kâse" (<i>bevel-rimmed bowl</i>) olarak bilinen birörnek çanak yığınları ortaya çıkarıldı. Ham semboller kazınmış en erken kil tabletler çoğunlukla tapınaklardan gelir ve üzerlerinde "tayın"ı simgeleyen bir içe dönük ağızlı kâse sembolü bulunur. Bu tür bilgileri kaydedebilecek kadar gelişen yazı sistemleri bize tapınakların sulama yapılan geniş arazileri ve üzerlerinde çalışan işgücünü kontrol ettiğini anlatıyor.</p>

  <p>Tapınaklar onları inşa eden toplulukları gölgede bırakan devasa anıtlar olarak çoğaldı. Sonu gelmez basamakları olan merdivenler, âlimlerin tanrılara danıştığı 30 m yüksekliğindeki kapalı alanlara tırmanıyordu. 2. Bölüm'de gördüğümüz 10. binyıl tapınaklarını insanların mesajlarını ruhlara ileten bir çeşit yükselteç olarak kabul edersek, 4. binyıl Uruk'unun heybetli tapınağını da Led Zeppelin'e yaraşır bir kamusal sesleniş sistemi olarak görebiliriz. Tanrıların işitmemek için sağır olması gerekirdi.</p>

  <p>Beni en başta arkeolojiye çeken şey de işte tanrılara yönelik bu haykırışlar olmuştu. 1970'te annem babam, kız kardeşimle beni Edith Nesbit'in Edward çağı klasiği <i>Demiryolu Çocukları</i>'nın sinema uyarlamasına götürdü. Filmi beğenmiştim ama asıl aklımı başımdan alan, ondan önce gösterilen kısa film oldu. O akşama kadar tek saplantım Apollo 11 ve büyüdüğümde astronot olmaktı, ama bu B tipi film –Erich von Däniken'in <i>Tanrıların Arabaları</i> adlı kitabına dayanan bir çeşit belgesel– yolumun arkeolojiye çıkacağını anlamamı sağladı.</p>

  <p><i>Tanrıların Arabaları</i> gibi 1968'de yayımlanan <i>2001</i>'de Arthur C. Clarke'ın yaptığı gibi, von Däniken de uzaylıların antik çağlarda Dünya'yı ziyaret ettiğini ve insanlara büyük sırlar öğrettiğini ileri sürüyordu. Ne ki von Däniken, Clarke'tan farklı olarak (a) bunu kafasından uydurmadığı ve (b) uzaylıların gelmeye devam ettiği konusunda ısrarlıydı. Stonehenge ve Mısır piramitlerinin esinini onlar vermişti; Tevrat ve Hint destanları onların uzaygemilerini ve nükleer silahlarını betimlemişti. Bu kadar çok erken uygarlığın gökyüzündeki insanüstü varlıklarla konuştuğunu iddia eden hükümdarları olmasının nedeni, ilk kralların <i>sahiden</i> de göklerdeki insanüstü varlıklarla konuşmasıydı diye üsteliyordu von Däniken.</p>

  <p>Kanıtlar (ılımlı bir dille söylersek) çok zayıf olsa da bu savın inandırıcı olduğuna kuşku yok. Bir sürü insan buna inanıyor ve von Däniken'in kitaplarının satış rakamları 60 milyona ulaşmış durumda. Hâlâ pek çok hayranı var. Daha birkaç yıl önce, bir barbekünün başında dikilerek kendi işime baktığım sırada, bu gerçekleri bastıran gizli bir arkeologlar komplosuna dahil olmakla suçlandım, hem de olanca ciddiyetiyle.</p>

  <p>Bilim insanları çoğu zaman dünyayı harikalarından soymakla eleştirilirler, ama genelde bunu gerçeği yerine oturtma umuduyla yaparlar. İşin gerçeği, nasıl ki <i>Homo sapiens</i>'in evrimini açıklamak için bir <i>2001</i> anına ihtiyacımız yoksa, bu örnekte de Mezopotamya'nın tanrısal hükümdarlarını açıklamak için, uzaylılara ihtiyacımız yoktur. Din adamları tarım başladığından beri önemli olmuştu ve bütün işaretler, kudretli güçlerin yağmuru keserek insanlığı yüzüstü bıraktığına inanan Mezopotamyalıların içgüdüsel olarak, ne yapmaları gerektiğini söylemeleri için tanrılara özel erişimleri olduğunu iddia eden rahiplere bel bağladıklarını gösterir. O çetin zamanlarda hayatta kalmanın tek çıkar yolu örgütlenmeydi, dolayısıyla insanlar rahiplerinin söylediklerini yaptıkça (tabii rahipler akıllıca öğütler verirse) işler daha iyi olacaktı.</p>

  <p>Mantığı tıpkı von Däniken'inki gibi döngüsel ama daha bile ikna edici olan iki süreç birbirini beslemiş olmalı. Tanrılara özel erişimleri olduğunu iddia eden ihtiraslı adamlar, tanrılara kendilerini duyurmak için olağanüstü tapınaklara, ayrıntılı törenlere ve büyük servetlere ihtiyaçları olduğunu söylediler. Bir kere bunları elde ettiklerinde, tanrılarla gerçekten yakın olduklarını kanıtlamak için geri dönüp harika tapınaklarına, ayrıntılı törenlerine ve büyük servetlerine işaret edebildiler. Tanrıların sevdiği kişilerden başka kim bunlara sahip olabilirdi ki? Kâtiplerin bu türlü meseleleri kaydettiği zamana gelindiği MÖ 2700 civarında, Mezopotamya hükümdarları atalarının tanrı olduğunu bile iddia eder olmuşlardı. Uruk'taki gibi (sanıyorum), tanrılara bağlanan yardım hatları olan kişilere iktidarı emanet etmek kimi zaman harikalar yarattı; çoğu zaman olduğu gibi, başarısız olduğunda, kuşkusuz arkeologlara kazılıp çıkarılacak pek az şey kaldı.</p>

  <p>Uruk sadece bir kent değil, merkeze bağlı kurumların desteğiyle vergiler koyan, bütün topluluğu bağlayan kararlar alan ve bunları zorla uygulatan bir devlet haline geldi. Birkaç adam (görünüşe göre aralarında hiç kadın yoktu) en yüksek mevkileri işgal ediyordu ve daha büyücek bir savaşçı, toprak sahibi, tüccar ve okuryazar bürokrat grubu onlara hizmet ediyordu. Neredeyse herkes için devletin doğuşu özgürlüklerin teslim edilmesi anlamına geliyordu, ama zorlu dönemlerde başarının bedeliydi bu. Bedeli ödeyen topluluklar devlet öncesi topluluklara göre daha fazla insan, servet ve kudret elde edebildiler.</p>

  <p>Kentler ve devletler MÖ 3500'den sonra Mezopotamya'da toplumsal gelişmeyi yukarıya taşıdı ve ardından çiftçi köylerin bir zamanlar Çekirdek Bölge'de yaptığı gibi dışarıya doğru yayıldılar. Uruk tarzı maddi kültür (içe dönük ağızlı kâseler, yazı tabletleri, aşırı gösterişli tapınaklar) Suriye ve İran'a yayıldı. Bunun nasıl olduğuna dair tartışmalar, çiftçiliğin ilk yayılışı üzerine yapılanlara çok benzer. Mezopotamya'nın seyrek yerleşimli, daha az merkezileşmiş kuzeyi muhtemelen yoğun nüfuslu, çok örgütlü güneyi tarafından kolonileştirildi: Sözgelişi Orta Suriye'deki Habuba Kabira, sanki bir Uruk mahallesi klonlanmış da binlerce kilometre öteye konduruluvermiş gibi görünür. Öte yandan, içe dönük ağızlı kâselerin hayal edilmesinden çok önce kurulmuş büyük bir kent olan Tell Brak, Uruk'ta icat edilen âdetler arasından titiz bir seçme yapan bir yerli topluluğa benzer daha çok. Geçim derdindeki köylüler Mezopotamya'nın başarısını görünce, yerel rahiplere kendilerini hükümdarlara dönüştürme olanağı vermiş olabilirler; Uruk'un dini liderlerinin yükselişini gören ihtiraslı rahipler, kendilerine de benzer güçler vermeleri için kendi köylüleriyle konuşmuş, onları aldatmış veya gözlerini korkutmuş olabilirler. Her iki halde de, köy yaşamını yeğleyen insanlar devlet oluşumunu, tıpkı avcı-toplayıcı gezginlerin kendilerinden binlerce yıl önce çiftçiliği gördükleri gibi, kaçınılmaz görmüş olmalılar.</p>

  <h2>Tanrıların Ete Kemiğe Bürünmesi</h2>

  <p class="nonindent">İlk çiftçiler MÖ 5000 civarında Mezopotamya ovalarında ekinleri yetiştirmek için ter dökerken, daha da gözü kara bir halk Ürdün Vadisi'nden çıkmış, talihlerini Nil Irmağı kıyılarında denemek üzere kendilerini Sina Çölü'ne vurmuşlardı. Mısır'ın çok az evcilleştirilebilir yerli bitkisi vardı ve tarımı benimsemekte Çekirdek Bölge'nin çok gerisinde kalmıştı; ancak bir kez doğru tohumlar ve hayvanlar getirildikten sonra, yeni yaşam biçimi burada coşup taşacaktı. Nil her yıl ekinler için en uygun zamanda taşıyordu ve yağmurla beslenen büyük vahalar, bugün çöl olan yerlere kadar çiftçiliği destekliyordu.</p>

  <p>Ancak bu avantajlar, MÖ 3800 civarında musonların geri çekilmesinin Mısır'a Mezopotamya'dan bile daha ağır bir darbe indirmesi anlamına geldi. Birçok Mısırlı vahalarını terk ederek Nil Vadisi'ne doluştu; burada su boldu, ama özellikle vadinin Yukarı Mısır'da daraldığı yerde toprak kıttı.<a class="noteref" href="#n1" id="ref1">1</a> Mezopotamya'daki gibi burada da yanıt yönetim aygıtı oldu. Kazı yapılan mezarlar Yukarı Mısır köy liderlerinin hem askeri hem dini rolleri olduğunu düşündürür. Başarılı reisler, köyleri daha fazla toprak ele geçirdikçe zenginleştiler; başarısız reisler ortadan kayboldu. MÖ 3300'e gelindiğinde üç küçük devlet kurulmuştu. Her birinin, –onlar için çok büyük bir unvan olmasa da– ilk krallarının gömüldüğü gösterişli mezarlıkları vardı; krallar Mezopotamya mimarisini taklit eden mezarlarda altın, silahlar ve Mezopotamya malları içinde yatıyordu.</p>

  <p>Krallıklar MÖ 3100'de sadece biri kalıncaya değin birbirleriyle savaşıp durdular. Bu noktada kraliyet anıtlarının ölçekleri patlama yaptı ve kendine özgü Mısır hiyeroglif yazısı aniden ortaya çıktı. Yazı muhtemelen Mezopotamya'daki gibi dar bir kâtipler grubuyla sınırlıydı; ne var ki, daha en baştan itibaren Mısır metinleri bürokratik açıklamaların yanı sıra anlatılar da içerir. Kayda değer bir oyma, Narmer adında bir Yukarı Mısır kralının MÖ 3100 civarında Aşağı Mısır'ı fethettiğini söylerken, bir başkası Akrep Kral<a class="noteref" href="#n2" id="ref2">2</a> diye birinin işe karıştığını savunur. Daha sonraki metinler Menes adlı (belki de Narmer'le aynı kişi) bir fatihten de söz eder. Ancak ayrıntılar karışık olsa bile temel öykü açıktır: MÖ 3100 civarında Nil Vadisi, belki birkaç milyon uyruğuyla, dünyanın o güne kadar gördüğü en büyük krallıkta birleşmiştir.</p>

  <p>Yukarı Mısır'ın maddi kültürü MÖ 3100'den sonra hızla Nil Vadisi'nin aşağılarına doğru yayıldı. Binlerce yıl önce çiftçiliğin yaygınlaşmasında ve çağdaş Mezopotamya'da Uruk kültürünün yayılmasında görüldüğü gibi, Aşağı Mısırlılar (gönüllü olarak veya rekabet ihtiyacı sonucu) Yukarı Mısır yaşam biçimlerini taklit ettiler. Ne var ki, bu kez bir devlet biçiminde örgütlenmiş Yukarı Mısır nüfusunun, Aşağı Mısır'ın köy temelli halklarından daha hızla büyümüş olduğuna ve siyasal birleşmenin kısmen kuzeyin güney tarafından sömürgeleştirilmesiyle oluştuğuna dair bariz kanıtlar da vardır.</p>

  <p>Pek çok ortak yönleri olmasına karşın, Mezopotamya'daki MÖ 3500 sonrası Uruk yayılması ile MÖ 3300'den sonraki Yukarı Mısır yayılmasının sonuçları farklı oldu. İlkin, tam Narmer/Menes/Akrep Kral'ın MÖ 3100 civarında Aşağı Mısır'a boyun eğdirdiği sırada Uruk yayılması ansızın sona erdi. Nedeni tam bir gizemdir. Metinlerin daha fazla bilgi kaydetmeye başladığı MÖ 2700 civarında, artık kendilerini Sümerler olarak adlandıran Güney Mezopotamyalılar, her birinde ayrı bir tanrısal kral bulunan 35 kent devletine bölünmüştü. Uruk'un çözülüşü birleşik Mısır'ı büyük Batı çekirdeği olarak rakipsiz bıraktı.</p>

  <p>Mısır ve Mezopotamya'nın neden birbirinden uzaklaştığı yanıtsız kalan bir sorudur. Belki tek ırmak vadi ve deltası, birkaç vahası ve tüm çevresini kuşatan çölleriyle Mısır'ı fethetmek ve sonra da elde tutmak; iki ırmağı, direnişin irinlenebileceği pek çok ırmak kolu ve çevresindeki dağlarda güçlü rakipleri olan Mezopotamya'ya göre daha kolaydı. Veya belki Narmer ve diğerleri Uruk'un bugün adı bilinmeyen krallarından düpedüz daha iyi kararlar vermişlerdi. Yahut belki de tümüyle farklı başka bir etken belirleyici olmuştu. (Bu konuya aşağıda tekrar döneceğim.)</p>

  <p>Mezopotamya ve Mısır arasında büyük bir fark daha vardır. Sümer kralları tanrı <i>gibi</i> olduklarını ileri sürerken, Mısır kralları tanrı <i>olduklarını</i> iddia ediyorlardı. Von Däniken'in kitaplarının yan ürünü olan <i>Stargate</i> adlı film ve TV dizisi basit bir açıklama sunar: Narmer ve şürekâsı aslında uzaylıyken, Uruk'un kralları sadece uzaylıların dostlarıydı. Bu iddia düz mantığıyla cazip görünmekle birlikte ortada hiçbir kanıt yoktur; firavunların (Mısır krallarının unvanı) gerçekte kendi göksel imgelerini geliştirmek için çok çaba sarf ettiklerini gösteren kanıtlar ise yığınladır.</p>

  <p>Kendini tanrısallaştırma çoğumuza psikotik bir hastalık olarak görünür ve 5000 yıl önce de öyle sıradan bir vaka değildi. Öyleyse ne oldu? Narmer ve arkadaşları arkalarında bir anlatı bırakmadı (tanrılar kendilerini açıklamaya ihtiyaç duymazlar) ve elimizdeki en iyi ipucu çok daha sonraları Makedonyalı Büyük İskender hakkındaki hikâyelerden geliyor. İskender MÖ 332'de Mısır'ı fethetti ve kendisini firavun ilan etti. Kendi generallerinden gelen bir iktidar mücadelesinin kapanına kısıldığını görerek, önceki firavunlar gibi kendisinin de gerçekten bir tanrı olduğu söylentisini yaydı. Pek az Makedonyalı bunu ciddiye aldı, bu yüzden İskender elini artırdı. Ordusu bugün Pakistan sınırları içinde yer alan topraklara ulaştığında 10 yerli bilgeyi etrafına topladı ve onları idamla tehdit ederek en karanlık sorularına yanıt vermelerini istedi. Yedinci bilge karşısına çıktığında İskender'in sorusu şu oldu: "Bir insan nasıl tanrı haline gelir?" Filozof şu yalın karşılığı verdi: "Bir insanın yapamayacağı şeyi yaparak."<a class="noteref" href="#n3" id="ref3">3</a> İskender'in kafasını elleri arasına alıp düşündüğünü hayal edebiliriz: <i>Son zamanlarda bir insanın yapamadığı şeyi yapan herhangi birini tanıyor muyum?</i> Kendi kendine, yanıt açık demiştir: <i>Evet. Ben. Pers İmparatorluğu'nu yıktım. Bugüne dek hiçbir ölümlü bunu başaramadı. Ben bir tanrıyım; o halde bana karşı çıktıkları zaman dostlarımı öldürdüğümde kendimi kötü hissetmeme gerek yok.</i></p>

  <p>İskender veya yandaşları bütün bu hikâyeyi uydurmuş da olabilirler, ama şu husus, bir bakıma hikâyenin gerçekliğinden daha önemlidir: MÖ 320'lerde bir kralın kendisinin tanrısal olduğu fikrini kabul ettirmesinin en iyi yolu insanüstü askeri cesarettir. Bunun 3000 yıl önce de en iyi yol olup olmadığı konusunda ancak tahmin yürütebiliriz; ne var ki, Nil Vadisi'ni birleştiren Akrep Kral, Narmer ve/veya Menes kesinlikle hiçbir ölümlüden beklenmeyecek işler yapmışlardı. Tanrısal bir kralı büyük bir fatihle birleştirmek, kendi kendini tanrısallaştırmayı makul kılıyordu belki.</p>

  <p>Firavunların başarısı bununla da kalmıyordu. Yukarı Mısır'ın ilk kralları insanların kaynaklarını kendilerine vermelerini ve merkezi idareyi tanımalarını sağlayarak Uruk'unkine benzer yönetsel beceriler geliştirmiş olmalıydılar; ama firavunlar artık bütün Nil Vadisi'nden yerel seçkinlerle işbirliği yaparak onları yöneticileri haline getirmekteydi. Firavunlar Yukarı ve Aşağı Mısır arasında stratejik konumdaki Memphis'te yeni bir başkent inşa edince bölgenin soyluları onlara geldi. Firavunlar da Memphis'te düzeni korumak adına, sisteme bağlılık gösteren küçük soylulara teşvikler vererek himayeler dağıttı. Yerel efendiler, köylülerin yaşamlarını idame ettirecek kadarını bırakmak suretiyle tüm gelirlerini ellerinden alıyor, sonra bu rantı hükümdara iletip karşılığında kraliyet ihsanları elde ediyorlardı.</p>

  <p>Firavunların başarısı kısmen kurnazlık ve karşılıklı pohpohlama, kısmen de debdebeli törenlere dayanıyordu ve sadece tanrıların dostları olmak yerine bizzat tanrı olmalarının işleri kolaylaştırdığına şüphe yok. Hangi yerli kodaman bir tanrıya hizmet etmek istemezdi ki? Ancak, firavunlar işi sağlama bağlamak için ayrıca güçlü bir sembolik dil de yarattılar. MÖ 2700'den hemen sonra Kral Coser'in sanatçıları, 5000 yıl boyunca varlığını koruyan hiyeroglifleri oymak ve tanrı-kralları temsil etmek için üsluplar geliştirdiler. Coser ölümsüz bir varlığın ölümündeki teolojik hassasiyetin farkındaydı ve kutsal naaşı muhafaza etmek üzere Mısır krallığının nihai simgesini tasarladı: Piramit. Kral Kufu'nun (Keops) MÖ 2550 civarında inşa edilen 137 m yüksekliğindeki Büyük Piramidi, MS 1880'de Almanya'daki Köln Katedrali'nin onu geride bırakmasına dek dünyanın en yüksek binası olarak kaldı. Bu piramit 1 milyon ton civarındaki kütlesiyle bugün bile dünyanın en ağır yapısıdır. Binlerce işçi taşocaklarından çıkardıkları taşları Nil üzerinden taşıyıp yerine sürükleyerek onlarca yıl çalıştı. Piramitlerin hemen dibindeki işçiler köyü adı verilen yer, zamanında dünyanın en büyük kentlerinden biriydi. İşçilerin iaşesi ve gidiş gelişlerinin sağlanması bürokrasinin boyut ve erişiminde bir kuantum sıçraması gerektirdiği gibi, ekiplere katılmak, daha önce hiç evlerinden ayrılmamış olan köylülere dönüştürücü bir deneyim yaşatmış olmalı. Piramitlerden önce firavunların tanrısallığından kuşku duyan olmuşsa bile, bunlar inşa edildikten sonra kesinlikle kalmamıştır.</p>

  <p>Mezopotamya'daki Sümer kent-devletleri benzer yönde ama daha yavaş ve ihtiyatla ilerledi. Metinler her bir kentin birçok monogam aile içeren "hanelere" bölündüğünü söyler. Her bir hanenin başında, toprağını ve işgücünü örgütleyen bir aile bulunuyordu; diğer aileler, bazısı tarlalarda bazısı el işlerinde çalışarak, tayın karşılığında kotalarını doldurarak sıralanıyorlardı. En büyük ve en zengin hanelere kuramsal olarak tanrılar başkanlık ediyor ve binlerce dönüm toprağa ve yüzlerce işçiye hükmedebiliyorlardı. Tanrılar adına bu haneleri yöneten adamlar genelde kentin liderleriydi; kral ise kentin koruyucu tanrısının hanesinin başında bulunuyordu. Koruyucu tanrısının çıkarlarını korumak ve geliştirmek kralın göreviydi. Kral iyi çalışırsa tanrısı da gelişiyordu, kötü çalışırsa tanrının gücü de azalıyordu.</p>

  <p>MÖ 2500'den sonra bu bir soruna dönüşmeye yüz tuttu. Gelişmiş tarım insanların daha büyük aileler beslemesine olanak veriyordu ve nüfus artışı iyi arazi ve buna yönelik mücadelede daha etkili yollar için rekabete yol açtı. Bazı kentler diğerlerini yenilgiye uğratıp ele geçirdi. Teolojik sonuçlar Mısırlı tanrı-kralların ölümü kadar çetrefilliydi: Eğer bir kral kendi koruyucu tanrısının çıkarlarını kolladıysa, başka bir tanrının adına hareket eden başka bir krala yenilmesi ne anlama gelirdi? Bazı rahipler dinsel hiyerarşiyi ve tanrıların çıkarlarını krallardan bağımsız kılan bir "tapınak-kenti" kuramını ortaya attılar. MÖ 2440 civarında bir kral kendisini koruyucu tanrısının oğlu ilan etti ve Uruk Kralı Gılgamış'ın ölümsüzlük arayışıyla nasıl dünyanın ötesine yolculuk etmiş olduğuna dair şiirler söylenmeye başladı. Bu şiirler dünyanın günümüze ulaşan en eski edebi başyapıtı olan <i>Gılgamış Destanı</i>'nda birleşti.</p>

  <p>Hükümdarlar ihtişamlarını sergilemek için yeni yollar aradılar ve Mezopotamya'da bugüne kadar yapılmış en büyük arkeolojik buluntu olan Ur Kraliyet Mezarlığı muhtemelen bu arayışlardan biriydi. Göz kamaştırıcı altın ve gümüş mezar eşyaları, tıpkı firavunların piramitleri gibi, ölenin yarı-tanrısal saygınlığının ipuçlarını verir; bu bağlamda, Kraliçe Puabi'ye öbür dünyaya yolculuğunda eşlik etmek üzere zehirlenmiş olan 74 kişi, hükümdarın tanrılarla ilişkileri konusundaki mücadelelerin sıradan Sümerler için kötü haber anlamına gelebildiğini düşündürür.</p>

  <p>MÖ 2350 civarında çatışma doruğa ulaştı. Mülkiyetin ve kutsal hakların yeniden dağıtımı için devrimler, şiddetli darbeler ve silahlı fetihler baş gösterdi. 2334'te Sargon adında bir adam (oldukça şüpheli olarak "meşru hükümdar" anlamına geliyordu; Sargon muhtemelen bu ismi iktidarı ele geçirdikten sonra almıştı) Akad adında yeni bir kent kurdu. Bu şehir Bağdat'ın altında yatıyor olabilir ve burada –şaşırtıcı olmayacak şekilde– kazı yapılmamıştır; ama başka yerleşimlerde çıkan kil tabletlere göre, diğer Sümer krallarıyla savaşmak yerine Sargon, 5000 bin askerlik tam zamanlı bir ordunun masrafını karşılayabilecek hale gelene dek Suriye ve Lübnan'ı yağmaladı. Ardından diğer Sümerlere dönerek, diplomasi ve şiddet yoluyla onların kentlerini zapt etti.</p>

  <p>Metinler genellikle Sargon'u dünyanın ilk imparatorluk kurucusu olarak adlandırır; ancak onun ve Akadlı haleflerinin yaptığı aslında 800 yıl önce Mısır'ı birleştirenlerin eylemlerinden çok farklı değildi. Sargon'un kendisi bir tanrı haline gelmedi, ama MÖ 2240 civarında bir isyanı bastırdıktan sonra torunu Naram-Sin, Sümer'in sekiz tanrısının kendisinden aralarına katılmasını istediğini ilan etti. Sümer sanatçıları Naram-Sin'i tanrısallığın geleneksel özellikleriyle, yani boynuzlu ve gerçek boyutlarından büyük olarak resmetmeye koyuldular.</p>

  <p>MÖ 2230'a gelindiğinde Sümer ve Mısır'daki iki Batı çekirdeği, Çekirdek Bölge'deki özgün çekirdeği olanca ihtişamlarıyla gölgede bırakmış durumdaydı. Ekolojik sorunlara yanıt olarak insanlar kentleri yaratmışlardı; kentler arasındaki rekabete yanıt olarak, tanrıların veya tanrısal kralların hükümranlığında ve bürokrasilerin idaresinde milyonluk güçlü devletleri yaratmışlardı. Çekirdekteki mücadeleler toplumsal gelişmeyi yukarıya doğru zorladıkça, Suriye ve Doğu Akdeniz'in yanı sıra, İran üzerinden günümüz Türkmenistan'ının sınırlarına dek, daha basit çiftçi köylerinin yerine bir kentler ağı kuruldu. Girit'te de insanların saraylar inşa etmeye koyulması çok sürmedi; heybetli taş tapınaklar Malta'da yükseldi ve müstahkem kentler İspanya'nın güneydoğu kıyısını beneklemeye yüz tuttu. Daha kuzeyde ve batıda çiftçiler ekolojik olarak mümkün her nişi doldurmuşlardı ve Batılı dünyanın en uzak ucunda, Atlantik Okyanusu'nun Britanya'nın soğuk sahillerini dövdüğü yerde, insanlar dünyanın en gizemli yapısı Stonehenge'in yapımına 30 milyon saatlik emek harcadılar. MÖ 2230 civarında Dünya'yı ziyaret eden von Däniken'in uzaylılarından biri, burada dünya dışı müdahalelere pek de gerek olmadığını düşünürdü muhtemelen: Bu zeki şempanzeler toplumsal gelişmeyi durmadan yukarı itiyordu.</p>

  <h2>Vahşi Batı</h2>

  <p class="nonindent">Sadece 50 yıl sonra bir dönüş yolculuğu uzaylıyı dehşete düşürebilirdi. Batı çekirdeğinin bir ucundan öbür ucuna devletler yıkılıyor, insanlar savaşıyor ve yurtlarını terk ediyorlardı. Sonraki 1000 yıl boyunca (dehşet verici çeşitlilikte katliamlar, sefalet, göçler ve yoksunluklar için kulağa nötr gelebilecek bir ifade kullanırsak) bir dizi karışıklık Batı'yı çılgınca bir gidişata sürükledi. Toplumsal gelişmeyi kimin veya neyin kesintiye uğrattığı sorusunu sorduğumuzda şaşırtıcı bir yanıt buluyoruz: Asıl suçlanması gereken toplumsal gelişmenin kendisiydi.</p>

  <p>İnsanların yazgılarını düzeltmek için denedikleri başlıca yollardan biri daima bilgileri, malları ve kendilerini dolaştırmak olmuştur. Burada bol olan bir şey orada kıt –ve değerli– olabilir. Sonuç, toplumun her düzeyinde işleyen, toplulukları birbirine bağlayacak gitgide daha karmaşık ağlar olmuştur. 4000 yıl önce tapınaklar ve saraylar en iyi toprakların bir kısmına sahipti ve bunu köylü ailelere bölüştürmek yerine, her biri ihtiyaç duyduğu her şeyi artırmaya çalışan merkezileşmiş bürokrasiler bu topraklara yapıştılar ve insanlara ne yetiştirmeleri gerektiğini söylediler. İyi bir ekim alanına sahip bir köy sadece buğday ekerken, dağ eteğindeki bir köy üzüm yetiştirebiliyor, bir diğeri de maden işleyebiliyordu; bürokratlar ise kendi ihtiyaçları için kaymağını sıyırıp aldıktan, bazılarını da acil durumlar için depoladıktan sonra, kalanların tümünü tayınlar olarak bölüştürerek ürünleri dağıtıyorlardı. Bu sistem MÖ 3500'den önce Uruk'ta başlamıştı, 1000 yıl sonra ise artık bir norm haline gelmişti.</p>

  <p>Krallar aynı zamanda birbirlerine çıkar amaçlı armağanlar da veriyordu. Mısır'ın altın ve tahıldan yana zengin firavunları bu malları Lübnan kentlerinin daha küçük hükümdarlarına veriyorlardı; onlar da karşılık olarak rayihalı sedir ağacını armağan ediyorlardı, zira Mısır iyi ahşaptan yana yoksuldu. Uygun bir armağan vermeyi başaramamak büyük bir kabalık anlamına geliyordu. Hediye alışverişi ekonomik olduğu kadar psikolojik kaygılara ve statü kaygısına da dayanıyordu; ama malların, insanların ve fikirlerin son derece etkili dolaşımını sağlayan bir faaliyetti. Bu zincirlerin her iki ucundaki krallar ve aradaki tüccarlar zenginleştiler.</p>

  <p>Bugün bizler bir kral, diktatör veya politbüronun herkese ne yapacağını söylediği "güdümlü ekonomilerin" verimsiz olduğunu kabul etme eğilimindeyiz; ama çoğu erken uygarlık buna dayanıyordu. Piyasaları işler kılan güven ve yasalardan yoksun bir dünyada bu belki el altındaki en iyi tercihti. Fakat asla tek tercih değildi ve daha mütevazı bağımsız tüccarlar, daima krala ve rahiplere özgü teşebbüslerle yan yana geliştiler. Komşular peynire karşılık ekmek vererek veya bebek bakımına karşılık bir hela kazarak takas yaptılar. Kasaba ve kır halkı panayırlarda ticaret yaptı. Seyyar satıcılar eşeklere tencere tava yükleyip yollara düştü. Ekili tarlaların çöllere veya dağlara karıştığı krallığın kıyılarında, köylüler çobanlar veya göçebelerle süt, peynir, yün ve hayvan karşılığında ekmek ve tunç silahlar takas etti.</p>

  <p>Bunun en iyi bilinen anlatısı Eski Ahit'ten gelir. Yakup, bugün Batı Şeria olarak bilinen Hebron (El Halil) yakınlarındaki dağlarda başarılı bir çobandı. On iki oğlu vardı, ama içlerinden en çok sevdiği on birinci oğluna, Yusuf'a, rengârenk bir kaftan verdi. Yusuf'un büyük bir hüsrana uğrayan on ağabeyi, babalarının gözbebeğini süslü püslü giyinmiş Mısır'a gitmek üzereyken, oradan geçmekte olan köle tüccarlarına sattılar. Aradan yıllar geçti; Hebron'da yiyecek kıtlaştığında Yakup on büyük oğlunu tahıl almak üzere Mısır'a gönderdi. Onların bilmediği şey, orada karşılaştıkları yöneticinin, kardeşleri Yusuf olduğuydu; bir köle olmasına karşın (kabul edildiğine göre –elbette iftiraya uğrayarak– tecavüz girişimi suçlamasıyla atıldığı hapisteki bir sihir sayesinde) firavunun hizmetinde yüksek mevkilere tırmanmıştı. Kılık değiştiren Yusuf, casus oldukları kanısına varmış gibi yaparak onları hapse attığında ağabeyleri hiç şaşırmamıştı; tüccarlara ne zaman güvenileceğini bilmenin güçlüğünün mükemmel bir örneğidir bu. Ne ki Yusuf'un oğulları ve tüm sürüsüyle Mısır'a yerleşmesiyle hikâye mutlu sonla biter. "Ve orada mülk sahibi oldular," der Kutsal Kitap, "ve çoğalıp arttılar."<a class="noteref" href="#n4" id="ref4">4</a></p>

  <p>Yusuf hikâyesi muhtemelen, bugün adları bile kalmamış insanların 2000 yıldır aynı senaryoyu takip etmekte olduğu MÖ 16. yüzyılda geçmiş olmalı. Suriye Çölü kıyılarından tüccar ve emekçi olarak gelen Amoriler ve İran dağlarından Gutianlar, Mezopotamya kentlerinin aşina çehrelerindendi; dolayısıyla, Mısırlıların dağarcığındaki aşağılayıcı terimi kullanmak gerekirse, "Asyalılar" da Nil Vadisi'nde bilinen insanlardı. Yükselen toplumsal gelişme çekirdeklerin ekonomilerini, toplumlarını ve kültürlerini komşu bölgelerdekilerle iç içe geçirerek, çekirdekleri büyüterek çevrelerine olan hâkimiyetlerini artırdı ve toplumsal gelişmeyi daha da yukarılara taşıdı. Ancak artan karmaşıklığın bedeli, artan kırılganlık oldu. Bu toplumsal gelişme paradoksunun başlıca parçası oldu, hâlâ da öyledir.</p>

  <p>Tanrı-kral Naram-Sin'in kendisi gibi tanrısal oğlu Shar Kali Sharri'nin Akad'daki taht salonundan Mezopotamya'nın büyük bölümüne hükmettiği MÖ 2200 civarında bir şeyler yolunda gitmemeye başladı ve Yale Üniversitesi arkeologlarından, Suriye'deki Tell Leilan yerleşiminde kazı yapmış olan Harvey Weiss, yanlış gidenin ne olduğunu bildiği kanısındadır. Tell Leilan Sargon'un zamanında, MÖ 2300 civarında 20 bin kişilik bir kentti, ama 100 yıl sonra bir hayalet kasabaya dönüşmüştü. Açıklamalar peşindeki Weiss'ın ekibindeki jeologlar, yaptıkları mikroskobik araştırmalardan Tell Leilan ve komşu yerleşimlerdeki toprağın toz miktarının MÖ 2200'den hemen önce ansızın arttığını keşfettiler. Sulama kanalları muhtemelen azalan yağış nedeniyle alüvyonla dolmuş ve insanlar oraları terk etmişti.</p>

  <p>1.600 km ötede, Nil Vadisi'nde de bir şeyler ters gidiyordu. Yusuf'un hikâyesinde firavun tarımsal ürünlerin kehaneti için rüya yorumcularına güveniyordu, ama gerçek firavunların nehrin taşkınlarını ölçerek iyi ve kötü hasatların uyarısını önceden veren Nilometre denilen bir araçları vardı. Bu aletin ölçümlerinden bazılarını kaydeden yazıtlar, taşkınların MÖ 2200 civarında ansızın düştüğünü gösterir. Mısır da çoraklaşmaktaydı.</p>

  <p>MÖ 3800 civarına dönersek, daha kuru hava Uruk'a azamet getirmiş ve Mısır'ı birleştiren savaşları başlatmıştı; ama MÖ 3. binyıl sonunun daha karmaşıklaşmış, birbirine bağlanmış dünyasında, Tell Leilan gibi yerleşimlerin terk edilmesi, aynı zamanda Amoriler ve Asyalıların bağımlı olduğu işlerin de durması anlamına geliyordu. Sanki Yusuf'un ağabeyleri tahıl satın almak için Mısır'a gelmiş de hiç kimseyi evinde bulamamış gibi bir durumdu bu. Hebron'a geri dönüp babalarına açlıktan ölmek zorunda olduklarını söyleyebilirler veya firavunun diyarında daha da ötelere gidip, yiyecek için mümkünse ticaret yapabilir veya çalışabilir, olmazsa savaşabilir veya çalabilirlerdi.</p>

  <p>Başka koşullar altında Akad ve Mısır milisleri bu tür baş belalarının (bakış açısına göre değişecek biçimde, ekonomik göçmenler veya suçluların) hakkından gelmeyi bilirlerdi; ama MÖ 2200'e gelindiğinde bu silahlı kuvvetlerin kendileri çözülme halindeydi. Bazı Mezopotamyalılar Akad krallarını zalim fatihler olarak görüyorlardı ve sözümona tanrısal Shar Kali Sharri'nin MÖ 2190'da karşılaştığı sorunlarla pek de iyi başa çıkacak durumda olmadığı anlaşıldığı zaman, birçok rahip ailesi onunla işbirliği yapmayı bıraktı. Orduları eriyip gitti; generalleri kendilerini kral ilan etti ve Amori çeteleri bütün kentleri ele geçirdi. On yıldan kısa süre içinde imparatorluk dağılıp gitti. Her kent kendi başına kaldı. Bir Sümer vakanüvisinin deyişiyle: "O zaman kral kimdi? Kim kral değildi ki?"<a class="noteref" href="#n5" id="ref5">5</a></p>

  <p>Mısır'da saray ile soylular arasındaki gerilimler de tırmanıyordu ve tahtta 60 yıldır oturan Kral II. Pepi'nin (Neferkare) zorluklarla başa çıkmada yetersiz olduğu ortaya çıktı. Saraylıları ona ve birbirlerine karşı komplolara girişirken, yerli seçkinler işleri kendi başlarına çözmeye koyuldular. MÖ 2160 civarında Aşağı Mısır'da yeni bir hanedan için darbe hazırlandığı sırada, kırsal kesimi kasıp kavuran düzinelerce bağımsız bölgesel hâkim ve Asyalı çete vardı. Daha da kötüsü, Yukarı Mısır'daki Teb'de bulunan büyük Amon tapınağının yüksek rahipleri gitgide daha büyük unvanlar almaya başladılar, sonunda Aşağı Mısır firavunuyla bir iç savaşa girdiler.</p>

  <p>MÖ 2150 civarına gelindiğinde Mısır ve Akad küçük devletçiklere ayrışmış, köylülerin gittikçe küçülen üretimleri uğruna kanun kaçakları ve birbirleriyle savaşmaya koyulmuşlardı. Bazı askeri liderler güçlenmişti, ama bugüne ulaşan az sayıdaki metnin genel tonu çaresizliği ifade eder. Bunun yanı sıra, krizin çekirdek bölgenin ötelerine yansıdığına dair ipuçları da vardır. Arkeologların bir bölgedeki olayların ne zaman diğerleriyle bağlantılı olduğunu söylemesi güçtür ve bazen düpedüz rastlantının rolünü hafife almamamız gerekir; ne ki, tümü de MÖ 2200-2150 arasında gerçekleşen, Yunanistan'daki en büyük yapıların taşkınlıkla yıkımındaki, Malta'daki tapınakların sonundaki ve İspanya'nın kıyı kalelerinin terk edilişindeki genel gelişim seyri kalıbı fark etmemek güçtür.</p>

  <p>Batı çekirdeğinin daha büyük, daha karmaşık sistemleri insanların, malların ve bilginin düzenli akışına bağlıydı ve (Tell Leilan'daki daha kurak iklim veya Pepi'nin dermansızlığı gibi) ani değişimler bu akışı kesintiye uğrattı. MÖ 2200'den sonra kuraklık ve göçler gibi kesintilerin <i>ille de</i> kargaşaya yol açması gerekmiyordu, ama bunlar tarihin zarlarını etkin bir şekilde yuvarladılar. Pepi'nin Yusuf gibi bir danışmanı olsaydı, bu zorlu dönemleri kendi lehine çevirebilirdi; Shar Kali Sharri de generalleri ve rahipleriyle daha iyi anlaşmalar yapmış olsaydı, imparatorluğu varlığını koruyabilirdi. Mezopotamya'da bunun yerine ana sonuç şu oldu: Ur kenti Akad'ın yıkılışından yararlanarak Akad'dan daha küçük, ama sayısız vergi makbuzu üreten takıntılı bürokratları sayesinde daha iyi tanıdığımız yeni bir imparatorluk yarattı. Bu vergi makbuzlarından 40 bini yayımlanmıştır, daha binlercesi de araştırılmayı beklemektedir.</p>

  <p>MÖ 2094'te Ur tahtına çıkan Shulgi, kendisini tanrı ilan ederek şahsına dayalı bir kült yarattı. Şarkı söylemekten kehanete kadar her şeydeki yeteneğini öven ve sinir bozacak kadar Kuzey Kore diktatörü ve sinema yönetmeni Kim Jong II'i hatırlatan "Shulgi İlahisi" denilen yeni bir müzik biçimi bile verdi Ur'a. Gene de, Shulgi'nin yeteneklerine karşın, MÖ 2047'deki ölümünden birkaç yıl sonra onun imparatorluğu da yıkılıp gidecekti. 2030'da baskınlar öylesine ağır bir soruna dönüşmüştü ki, Amorileri uzak tutmak için Ur 160 km boyunca uzanan bir sur inşa etti; ama 2028'de kentler gene de Ur'un vergi sisteminden çekilmeye başladılar ve 2020 civarında devlet maliyesi çöktü. Akad'ın yıkılışının bir yeniden gösteriminde, bazı generaller Ur için tahıla el koymaya çalıştıkça kıtlıklar baş gösterdi ve diğer kentler bağımsızlıklarını ilan etti. Sümer şiiri <i>Ur'a Ağıt</i>'ta "açlık bir sel gibi şehri doldurdu," denir. "Halkı, sanki suyla kuşatılmış gibi, nefes almaya uğraşıyor. Kral, sarayında yapayalnız, soluk soluğa kalmış; insanların elinden silahları düşüyor..."<a class="noteref" href="#n6" id="ref6">6</a> MÖ 2004'te akıncılar Ur'u yağmaladılar ve son kralını esarete sürüklediler.</p>

  <p>Gelin görün ki, Mezopotamya dağılırken Mısır tekrar bir araya geliyordu. Artık kendileri kral olarak hükmetmeye başlamış olan Yukarı Mısır'ın Teb'li yüksek rahipleri, MÖ 2056'da başlıca rakiplerini yenilgiye uğratıp 2040'ta bütün Nil Vadisi'ne hâkim oldular. MÖ 2000'e kadar Mısır'ın bir tanrı-kral altında birleşmesi ve Mezopotamya'nın en iyi ihtimalle sadece tanrı gibi krallar altında kent-devletlerine bölünmesiyle Batı çekirdeği 1000 yıl önceki haline geri dönmüş gibiydi.</p>

  <p>4.000 yılı aşkın zaman önce bu noktaya gelindiğinde, Batı çekirdeğinin baş döndürücü, çılgınca hızı halihazırda toplumsal gelişmeyi yönlendiren temel kuvvetlerin bazılarını açığa çıkarmıştı. Toplumsal gelişme, Clarke'ın monoliti veya von Däniken'in uzaylılarınca insanlığa verilen bir armağan veya musallat edilen bir lanet değildir; kendi kendimize yaptığımız bir şeydir, sadece kendi seçtiğimiz yollardan olmaz. Giriş bölümünde ileri sürdüğüm gibi, işin özü bizlerin tembel, açgözlü ve korkak, işlerin hep daha kolay, daha kârlı veya daha güvenli yollarını arayan varlıklar olmamızdır. Uruk'un doğuşundan Mısır'ın Teb tarafından birleştirilmesine değin tembellik, para hırsı ve/veya korku, yukarıya doğru toplumsal gelişmenin her bir atılımını sağlayan unsurlar oldu. Ancak insanlar işleri istedikleri yönde dürtemezler; her bir dürtme daha önceki bütün dürtmelerin üzerine eklenir. Toplumsal gelişme kümülatiftir, doğru sırayla atılması gereken kümülatif adımlardan oluşur. MÖ 3100 civarında Uruk şefleri, Ur'un 1000 yıl sonra Shulgi döneminde sahip olmaktan gurur duyduğu türden bürokrasiyi, ortaçağ İngiltere'sinde Fatih William'ın inşa ettiği hesaplama araçları ölçüsünde örgütleyemezdi. Amerikan atasözündeki gibi, buradan oraya gidemezsiniz. Birikime dayalı bu gelişim seyri kalıbı toplumsal gelişmedeki artışların nerden sürekli hızlandığını da açıklar: Her bir yenilik öncekilerin üzerine eklenir ve sonrakilere katkıda bulunur; bu da toplumsal gelişme yükseldikçe gelişme hızının da arttığı anlamına gelir.</p>

  <p>Gene de yeniliklerin ilerlediği yol asla dikensiz olmaz. Yenilik sevinç ve acıyı eşit ölçülerde getiren değişim demektir. Toplumsal gelişmenin kazananları ve kaybedenleri, yeni zengin ve yoksul sınıfları vardır; kadınlar ve erkekler ile yaşlılar ve gençler arasında yeni ilişkiler yaratır. Geri kalmışlığın avantajlarının önceden çeperlerde kalanları güçlendirmesiyle, tümüyle yeni çekirdekler bile yaratır. Gelişme göstermesi, toplumların daha büyük, daha karmaşık ve yönetilmesi daha güç olmasına bağlıdır; ne kadar yükselirse, kendi kendine yönelttiği tehditler o kadar artar. Bu da bir paradokstur: Toplumsal gelişme, onu baltalayan güçlerin ta kendisini yaratır. Bunlar kontrolden çıktığı zaman –ve özellikle değişim halindeki bir çevre belirsizliği çoğalttığı zaman–, ardından tıpkı MÖ 2200 civarında olduğu gibi kargaşa, yıkım ve çöküş gelebilir. Ve sonraki bölümlerde göreceğimiz gibi, toplumsal gelişme paradoksu uzun vadeli kilitlenme kuramlarının neden doğru olamayacağını büyük ölçüde açıklar.</p>

  <h2>Biraderler Çetesi</h2>

  <p class="nonindent">MÖ 2200'den sonra Batı çekirdeğini kasıp kavuran karışıklıklara rağmen bu Gece Karanlığı anı değildi. 2200'den sonraki çöküşler <a href="../Text/h0402.htm">Harita 4.2</a>'ye girmez bile.<a class="noteref" href="#n7" id="ref7">7</a> Bu, yaşanan kesintilerin ölçeğini yeterince göstermez, ama gene de bir şey açıkça ortadadır: MÖ 2000'e gelindiğinde Batılı toplumsal gelişme MÖ 3000'de olduğundan neredeyse %50 daha yüksekti. Toplumsal gelişme yükselmeyi sürdürüyor ve Batılı toplumlar daha büyük ve daha karmaşık hale geliyordu.</p>

  <p>Çekirdekler başka yönlerden de değişime uğruyordu. Mezopotamyalı hükümdarların hiçbiri MÖ 2000 sonrasında bir daha asla tanrısallık iddiasında bulunmadığı gibi, Mısır'da bile firavunların simlerinin bir kısmı döküldü. MÖ 2. binyıl heykel ve şiirleri, firavunları 3. binyıldakilerden daha savaşçı, dünyevilikten yorgun düşmüş ve hüsrana uğramış olarak betimler. Ayrıca ilişkili olması gereken bir süreçte devlet gücü küçülmüştü: Saraylar ve tapınaklar önemini korumakla birlikte, artık özel ellere daha çok toprak ve ticaret geçmiş durumdaydı.</p>

  <p>Ancak, bu kesintilerin saati geriye almamasının en önemli nedeni, çekirdeğin krizler aracılığıyla genişlemeye devam ederek, geri kalmışlıklarında yeni avantajlar keşfeden ve çekirdeğe doğru ilerlemeye çalışan çeperleri içine çekmesiydi. İran'dan Girit'e kadar insanlar Mısır –ve Mezopotamya– tarzı sarayları ve kaynak dağıtımı ekonomilerini, tarımın yağmur suyuyla beslendiği, akışkan, şiddetin sık görüldüğü kendi sınır boylarına uyarladılar. Genel olarak sınır kralları, sulamayla beslenen çekirdektekilere göre daha çok askeri güce dayanıyordu ve tanrısallık iddiaları daha azdı; Mısır ve Sümer hükümdarları böylesine ihtişamlı görünürken tanrıcılık oynamak herhalde pek kolay değildi.</p>

  <p>Bir kez daha, artan toplumsal gelişme coğrafyanın anlamını değiştiriyordu. Büyük bir ırmak havzasına erişim MÖ 3. binyılda gelişme açısından hayati olmuştu; ama 2. binyılda eski çekirdeğin kuzey ucunda yaşam daha da büyük bir avantaj haline geldi. Günümüzde Ukranya olan yerdeki çobanlar MÖ 4000 civarında atları evcilleştirmişlerdi; 2000 yıl sonra günümüzde Kazakistan olan yerdeki at terbiyecileri de bu güçlü hayvanlara koşum vurarak hafif, iki tekerlekli savaş arabalarına koşmaya başladılar.</p>

  <p>Savaş arabalarını süren birkaç bozkır çobanı çekirdeği kaygılandırmadı, ama binlerce savaş arabasının karşılığını ödeyebilecek kaynaklara sahip birilerinin bunları ele geçirmesi tümüyle farklı bir hikâyeydi. Savaş arabaları (kılıç ve sandalet tarzı filmlerin yönetmenlerinin onları betimlemeyi sevdiği gibi) düşman hatlarını yarıp geçen tanklar gibi değildi; ama hızla ilerleyen savaş arabalarındaki okçu kitlelerinden oluşan ordular, piyadeler arasındaki eski tarz çarpışmaları demode hale getirebilirdi.</p>

  <p>Savaş arabalarının avantajları çok açık görünüyor, ama belirli bir taktik sistemi özümsemiş ordular çoğu zaman bir başkasını benimsemekte yavaş kalır. İyi eğitimli savaş arabası askerlerinden bir birlik kurmak, tamamen piyadeden oluşan orduların hiyerarşi düzeninde kaos yaratarak tümüyle yeni bir seçkinler grubunu güçlendirecekti ve kanıtlar her ne kadar düzensiz olsa da, Mısırlılar ve Mezopotamyalılar, alabildiğine yerleşik hiyerarşileriyle, yeni muharebe sistemlerini ancak ağır aksak benimseyebilmiş gibi görünürler. Görünüşe göre Mezopotamya ve Suriye'ye, MÖ 2200'den sonra Kafkaslardan göç etmiş olan gizemli Hurriler gibi yeni kuzeyli devletler çok daha esnekti. Hurrilerin bozkır bağlantıları yeni silahlara kolayca erişmelerini sağlıyor, gevşek toplumsal yapıları da muhtemelen yeni sistemlerin benimsenmesinin önünde çok daha az engel oluşturuyordu. Ne onlar ne de Batı İranlı Kassiler, Anadolulu Hititler,<a class="noteref" href="#n8" id="ref8">8</a> günümüz İsrail ve Ürdün'ünden Hiksoslar ve Yunan Mikenler Mısır veya Mezopotamya kenti Babil kadar örgütlüydü; ama bir süreliğine bu sorun yaratmadı, çünkü savaş arabaları eskiden çepere dahil olan bu halkları savaşta öylesine avantajlı hale getirmişti ki, daha eski, daha zengin komşularını yağmalayabiliyor, hatta fethedebiliyorlardı. Hiksoslar hiç durmadan Mısır'a geldiler, MÖ 1720'de kendi kentlerini kurdular ve 1674'te tahtı ele geçirdiler. MÖ 1500'e gelindiğinde Hurriler Mitanni adlı bir krallık kurmuşlar, Mikenler ise Girit'i fethetmişlerdi (<a href="../Text/h0402.htm">Harita 4.2</a>).</p>

  <p>Bunlar çalkantılı zamanlardı, ama uzun vadede bu karışıklıklar gelişmeyi geriletmeye değil, sadece çekirdeği daha da büyütmeye yaradı. Mezopotamya'da köleleştirmeler, tehcirler, katliamlar ve mülksüzleştirmelerin ana sonucu, kuzeyli göçmenlerin yerel hükümdarların yerini alması oldu. Teb önderliğindeki asilerin MÖ 1552'de Hiksosları kovduğu Mısır'da o kadar bile değişim olmadı. Ancak MÖ 1500'e gelindiğinde yeni krallıklar eski çekirdeğin kuzey uçlarında biçimlenmişti ve gelişmeleri öylesine hızla arttı ki, o çekirdeğin daha büyük bir versiyonunu kurmaya mecbur kaldılar. Artık büyük devletler birbirlerine öylesine sıkı bağlarla bağlıydılar ki, tarihçiler bunu izleyen 300 yıla Uluslararası Çağ adını verirler.</p>

  <p>Bu çağda ticaret patlama yaptı. Kraliyet metinleri bu bilgilerle doludur ve Mısır'daki Amarna'da bulunan 14. yüzyıl mektupları Babil, Mısır ve yeni güçlenen Asur, Mitanni ve Hitit devletlerinin hediyeler isteyerek, prenseslerini evlendirerek konum elde etme çabasında olduklarını gösterir. Ortak bir diplomasi dili yaratmışlardı ve birbirlerine "birader" diye hitap ediyorlardı. Büyük devletler kulübünden dışlanmış ikinci kademeden hükümdarlara "hizmetkârlar" diyorlardı, ama rütbe her zaman müzakere edilebiliyordu. Örneğin Ahhiyava (muhtemelen Yunanistan) büyük devlet olmanın eşiğinde duruyordu. Amarna arşivinde hiç Ahhiyava mektubu yoktur, ama bir Hitit kralı 13. yüzyıldaki bir antlaşmada verdiği "rütbece bana denk krallar" listesinde –daha iyi düşününce listedeki Ahhiyava'nın üstünü karalayacak olmakla birlikte– "Mısır kralı, Babil kralı, Asur kralı ve Ahhiyava kralı"nın adını saymaktaydı.<a class="noteref" href="#n9" id="ref9">9</a></p>

  <p>"Biraderler"in birbirleriyle ilişkisi arttıkça kardeşçe rekabetleri de şiddetlendi. MÖ 18. yüzyıldaki Hiksos istilası Mısır seçkinlerinde travma yaratarak, aşılmaz çöllerin saldırılara karşı kendilerine kalkan olduğuna ilişkin anlayışlarını yerle bir etmişti; bunun tekrarlanmasını önlemeye karar vererek, adamakıllı köhnemiş milislerini, subayları ve modern bir savaş arabası birliği olan düzenli bir orduya dönüştürdüler. MÖ 1500'e gelinceye dek yol boyunca kaleler inşa ederek Akdeniz kıyısından Suriye içlerine kadar ilerlemişlerdi.</p>

  <p>Antik bir silahlanma savaşı MÖ 1400'de patlak verdi ve her koyun kendi bacağından asılır zihniyeti hâkim oldu. MÖ 1350-1320 arasında Hititler ve Asurlular Mitanni'yi yuttular. Asur Babil'deki bir iç savaşa müdahale etti ve 1300'e gelindiğinde Hititler bir başka komşuları olan Arzava'yı yıktılar. Hitit ve Mısır kralları Suriye'nin kentdevletlerinin denetimini ele geçirmek için, casusların cirit attığı, el altından operasyonların yürütüldüğü ölümcül bir soğuk savaş başlattılar. MÖ 1274'te bu sıcak savaşa dönüştü ve dünyanın o güne kadar gördüğü en büyük ordular (her bir tarafta belki 30 bin piyade ve 5000 savaş arabası vardı) Kadeş'te birbirlerine girdiler. Mısır firavunu II. Ramses görünüşe bakılırsa tuzağa düştü. Bir tanrı olduğu için doğal olarak bu bir sorun oluşturmuyordu ve yedi tapınağa gönderilen bir anlatıda Ramses bize Rambo tarzı bir hücuma kalkıştığını anlatır:</p>

  <blockquote>
    <p class="nonindent">Majesteleri [Ramses], büyük şefleri ve bütün biraderleriyle birlikte Hatti [Hititlere verilen bir başka isim] Düşmanı'nın bütün kuvvetlerini, yanı sıra onunla gelen bütün ülkelerin bütün şeflerini kılıçtan geçirdi; piyadeleri ve savaş arabalarındaki askerleri üst üste binerek yüzüstü kapaklandılar. Majesteleri onları oldukları yerde katletti; majestelerinin atlarının önüne saçıldılar; majesteleri tek başınaydı, yanında hiç kimse yoktu.<a class="noteref" href="#n10" id="ref10">10</a></p>
  </blockquote>

  <p>"Hatti'nin aşağılık Şefi," der Ramses, o zaman (kendisinin de yapmış olabileceği gibi) barış için yalvardı.</p>

  <p>Bir tanrı-kralın tumturaklı laflarından askeri tarihi ayıklamak zor bir iştir; ama diğer tüm kanıtlarımız, bütün övünmelerinin aksine, Ramses'in o gün Hitit pususundan kıl payı kurtulduğunu gösterir. Hititler MÖ 1258'e dek kıyıya doğru ilerleyişlerine, sadece biri Güneydoğu Anadolu'nun dağlarında Asurlularla, diğeriyse Anadolu'nun batı sahilindeki Yunan maceracılarla yapmayı seçtikleri savaşlar yüzünden ara verdiler. Bazı tarihçiler, bundan 500 yıl sonra yazılan Homeros'un Yunan destanı <i>İlyada</i>'nın, MÖ 1220'lerde Yunan ittifakının Hitit'in tabi kenti Troya'yı kuşattığı bir savaşı belli belirsiz yansıttığı kanısındadır; ta güneydoğuda, Asur'un MÖ 1225'te Babil'i yağmalamasıyla sonuçlanacak daha da korkunç bir kuşatma yoldaydı.</p>

  <p>Bunlar vahşice mücadelelerdi. Yenilgi yok olmak anlamına gelebiliyordu; erkekler öldürülüyor, kadınlar ve çocuklar esir alınıyor, kentler yerle bir edilerek unutulmaya terk ediliyordu. Bu nedenle zafer için her şey feda ediliyordu. Öncekilerden çok daha zengin, daha askerileşmiş seçkinler ortaya çıktı ve aralarındaki kan davaları daha bir kızıştı. Krallar saraylarını tahkim ettiler veya kendilerine alt sınıfların huzurlarını bozamayacağı, tümüyle yeni kentler inşa ettiler. Vergiler ve angarya talepleri hızla yükseldi ve soylular gösterişli yaşam biçimlerini finanse etmek için borç alırken, köylüler de hayatta kalabilmek için hasatlarına ipotek koydururken borçlar katlanarak artmaya başladı. Krallar kendilerini halklarının çobanları olarak betimliyordu, ama sürülerini korumaktan ziyade yünlerini kırkmakla meşguldüler; en büyük dertleri emeği denetimleri altına alıp insanları kendi inşaat projelerinde çalışmaya zorlamaktı. Büyük umutlarla Mısır'a göç etmiş Yakup'un oğullarının çok sonraki kuşakları olarak firavunun kentlerinde didinip duran İbraniler, her milletten olan kölelerin en tanınmışlarıydı sadece.</p>

  <p>Böylece MÖ 1500'den sonra devlet gücü büyüdükçe Batı çekirdeği de onunla birlikte genişledi. Yunanistan'da yapılan çömleklerin Sicilya, Sardinya ve Kuzey İtalya sahillerinde bulunması, diğer daha değerli (ama arkeolojik olarak göze daha az görünür) malların da uzak mesafelerde gidip geldiğini düşündürür. Anadolu kıyısı açıklarında denize dalan arkeologlar ticaret mekanizmasının çok şaşırtıcı enstantanelerini ortaya çıkardılar. Örneğin MÖ 1316'da Uluburun'da batan bir gemi, 10 ton tunç yapmaya yetecek kadar bakır ve kalayın yanı sıra tropikal Afrika'dan abanoz ve fildişi, Lübnan'dan sedir ağacı, Suriye'den cam ve Yunanistan'dan ve günümüzdeki İsrail'den silah taşıyordu; kısacası, mürettebatı da kargosu kadar karma olan gemi, güzergâhı boyunca uğradığı limanlardan, kâr getirebilecek her şeyden biraz, muhtemelen her seferinde birkaç parça toplamış olmalıydı.</p>

  <p>Akdeniz sahilleri de çekirdeğin içine çekilmeye başlamıştı. Sardinya ve Sicilya'da tunç silahlar içeren zengin mezarlar, buralardaki köy şeflerinin krallara dönüşmeye başladığını akla getirir ve metinler bu adalardaki genç erkeklerin çekirdeğin savaşlarında şanslarını denemek üzere köylerini terk ettiğini ortaya koyar. Babil'de, hatta Mısır ordularının altın arayışıyla güneye doğru zorlayarak yerli devletleri ezip geçerken tapınaklar inşa ettiği bugünkü Sudan'da bile ölen ve yaralanan Sardinyalılar görülüyordu. Daha da uzaklarda, İsveç'teki şefler, çekirdeğin nihai statü sembolleri olan savaş arabalarıyla birlikte gömülüyorlar ve diğer askeri araç gereç de –özellikle keskin tunç kılıçlar– ölünün kullanımına sunuluyordu.</p>

  <p>Akdeniz yeni bir sınır boyu olarak şekillendikçe, artan toplumsal gelişme bir kez daha coğrafyanın anlamını değiştirdi. MÖ 4. binyılda sulamanın ve kentlerin doğuşu, Mısır ve Mezopotamya'daki büyük ırmak vadilerini Çekirdek Bölge'deki eski çekirdekten daha değerli arazilere dönüştürmüştü ve 2. binyılda uzak mesafeli ticaretin patlaması Akdeniz'in geniş suyollarını daha da değerli hale getirdi. MÖ 1500'den sonra çalkantılı Batı çekirdeği büsbütün yeni bir genişleme çağına girdi.</p>

  <h2>Gökler Altında On Bin <i>Guo</i></h2>

  <p class="nonindent">Arkeologlar sık sık, benim Mısır kıskançlığı dediğim bir sıkıntıdan mustarip olurlar. Nereyi veya neyi kazarsak kazalım, daima Mısır'da kazı yapıyor olsaydık daha iyi şeyler bulabileceğimizi düşünürüz. Bu bakımdan, Mısır kıskançlığının başka mesleklerden kişileri de etkilediğini bilmek adeta ferahlatıcı oluyor. 1995'te Çin'in en üst bilimsel yöneticilerinden olan Devlet Konseyi üyesi Song Jian Mısır'a resmi bir ziyaret yaptı. Arkeologların Mısır'ın antik eserlerinin Çin'inkinden daha eski olduğunu söylemesinden duyduğu hoşnutsuzlukla, Pekin'e dönüşünde bu sorunu ele almak üzere Üç Hanedan Kronolojisi Projesi'ni başlattı. Dört yıl ve 2 milyon dolar harcadıktan sonra bulguları ilan etti: Mısır'ın antik eserleri gerçekten de Çin'inkilerden daha eskidir. En azından artık ne kadar eski olduğunu biliyoruz.</p>

  <p>2. Bölüm'de gördüğümüz gibi, tarımsal yaşam biçimleri Batı'da Çin'de olduğundan ferah ferah 2000 yıl önce, MÖ 9500 civarında gelişmeye başladı. MÖ 4000'e kadar çiftçilik Mısır ve Mezopotamya gibi verimsiz alanlara kadar yayılmıştı ve MÖ 3800'den sonra musonlar güneye kaydığı zaman, bu yeni çiftçiler kendilerini koruma kaygısıyla kentler ve devletler kurdular. Doğu'nun da bir sürü kuru, verimsiz bölgesi vardı, ama çiftçilik 3800'e kadar onlara güçbela ulaşmıştı; bu yüzden daha serin, daha kuru havanın gelişi kentlerin ve devletlerin doğuşuna yol açmadı. Bunun yerine, muhtemelen ılık, yağışlı Yangtze ve Sarı Irmak vadilerini biraz daha kuru ve daha kolay idare edilebilir kılarak, köylülerin hayatını biraz daha kolaylaştırdı. Bugün akılda canlandırılması güç olsa bile, MÖ 4000 civarında Sarı Irmak Vadisi çoğunlukla astropikal ormanlardan oluşuyordu; şimdi Pekin'in egzoz dumanına boğulmuş sokaklarının olduğu yerleri fil homurtuları dolduruyordu.</p>

  <p>Mısır ve Mezopotamya gibi kentlere ve devletlere doğru geçiş yapmak yerine, MÖ 4. binyıl Çin'i kesintisiz, pek gösterişli olmayan nüfus artışına tanık oldu. Ormanlar temizlenip açıldı ve yeni köyler kuruldu; eski köyler büyüyerek kasabaya dönüştü. İnsanlar enerji elde etmede daha iyi noktalara geldikçe daha fazla çoğaldılar ve bu da daha büyük baskı hissetmelerine neden oldu; bu yüzden, tıpkı Batılılar gibi onlar da değişiklikler ve denemeler yaparak, topraktan daha çok ürün elde etmenin, daha verimli örgütlenmenin ve istediklerini başkalarından kapmanın yeni yollarını buldular. Büyücek yerleşimlerin çevresinde bollaşan dövülmüş topraktan kalın istihkâmlar, çatışmaların olduğu ihtimalini düşündürür; ayrıca bazen yerleşimlerin daha örgütlü yöntemlerle tasarlanması da topluluk düzeyinde planlama yapıldığını akla getirir. Bu dönemde artık daha büyük olmaya başlayan evlerin içinde daha çok nesne buluyoruz; bu da yaşam standartlarındaki yükselişi akla getiriyor. Ancak belki daha zengin köylülerin kendilerini komşularından farklılaştırdığı anlamına gelecek şekilde, evler arasındaki farklar da büyümüştü. Bazı arkeologlar evler içindeki aletlerin dağılımının, doğmakta olan cinsiyet ayrımlarını da ortaya çıkardığını düşünüyorlar. Başta Shandong olmak üzere (<a href="../Text/h0403.htm">Harita 4.3</a>) birkaç yerde bazı insanlar –çoğunlukla erkek– son istirahatgâhlarını, diğerlerine göre daha fazla sunusu olan büyük mezarlarda buldular ve mezarların birkaçında özenle oyulmuş yeşim taşından süslemeler bile bulunuyordu.</p>

  <p>Bu yeşimler ne kadar güzel olsa da, MÖ 2500 civarı Çin yerleşimlerini kazan arkeologlar açısından Mısır kıskançlığının o tuhaf sızısından kaçınmak zor olmalı. Ne Büyük Piramitler ne de kraliyet yazıtları bulabiliyorlar. Aslına bakılırsa onların buluntuları, arkeologların MÖ 4000 civarına, yani ilk kentler ve devletlerin doğuşunun hemen öncesine tarihlenen Batı çekirdeğindeki sit alanlarında bulduklarına benziyor. Doğu tıpkı Batı'nınki gibi bir yolda ilerliyordu, ama en az 1500 yıl gerideydi. MÖ 2500-2000 arasında Doğu, programa bağlı kalarak, Batı'nın MÖ 4000-3500 arasında gördüğüne benzer dönüşümlerden geçti.</p>

  <p>Büyük ırmak vadileri boyunca değişimin temposu hızlandı, ama ilginç bir gelişim seyri kalıbı da baş gösterdi. En hızlı değişimler, en zengin topraklara sahip en geniş ovalardan değil de, köylerdeki kaynaklara yönelik mücadelede veya aralarındaki savaşlarda kaybeden insanların kaçıp yeni yurtlar bulmasının zor olduğu sıkışık alanlarda meydana geldi. Sözgelişi Shandong'un küçük ovalarından birinde arkeologlar MÖ 2500-2000 arasında biçimlenen yeni bir yerleşim dokusu buldular. Belki 5000 sakini bulunan, etrafı –kendilerine ait daha küçük uydu köyleri olan– daha küçük uydu kentlerle çevrili olan tek bir büyük kent büyüyordu. Güneybatı İran'daki Susa civarında yapılan araştırmalarda 1500 yıl öncesine ait benzer bir doku bulundu; belki de topluluk çevresinde siyasal denetim kurduğu zaman işler bu yönde ilerliyordu.</p>

  <p>Bazı erkeklerin cenazelerinde yapılan savurganca uğurlamalardan yola çıkarak söylersek, gerçek krallar MÖ 2500'den sonra Shandong'da bu yağlı sırıkta tırmanmanın yolunu bulmuş olabilir. Birkaç mezar gerçekten muhteşem yeşimler içerir ve bir tanesinde kuzguna benzeyen firuze bir başlık vardır. Gene de en dikkat çekici buluntu Dinggong'da çıkan mütevazı bir çömlek parçasıdır. Görünüşte hiç de kayda değer olmayan bu gri çömlek parçası yerin altından ilk çıktığında, kazı ekibi onu diğer buluntularla birlikte bir kovanın içine öylece atmıştı. Ama laboratuara dönüp temizledikleri zaman, yüzeyine kazınmış 11 sembol fark ettiler; bunlar daha geç Çin yazılarıyla ilişkili, ama onlardan farklıydı. Kazı ekibi bunun bozulabilir malzemelere yazılan daha yaygın bir buzdağının görünen ucu olup olmadığını sormaya başladı. Shandong'un hükümdarlarının, tıpkı 1000 yıl önce Uruk krallarının olduğu üzere, bu işleri yürüten bürokratları mı vardı? Belki. Ne var ki, başka arkeologlar kitabenin tanımlanmasının alışılmadık yoluna işaret ederek, hatalı bir şekilde tarihlenmiş, hatta sahte olup olmadığını merak ediyorlar. Durumu ancak yeni keşifler açıklığa kavuşturabilecek. Yazıyı kullanarak olsun olmasın, Shandong topluluklarını yönetenlerin kudretli oldukları muhakkak. MÖ 2200'e kadar insan kurban etme yaygın bir uygulamaydı ve bazı mezarlarda atalara tapılıyordu.</p>

  <p>En üstteki bu kişiler kimlerdi? Yaklaşık 650 km ötedeki Fen Irmağı vadisinde bulunan Taosi yerleşimi bazı ipuçları verebilir. Taosi, belki 10 bin sakiniyle, bu dönemlere ait bilinen en büyük yerleşimdir. Muazzam bir dövülmüş toprak platform belki Çin'in ilk saraylarından birinin temelini oluşturuyordu; gerçi tek doğrudan kanıt, bir kuyu içinde bulunan tahrip edilmiş bir duvar parçasıdır. (Az sonra buna döneceğim.)</p>

  <p>Taosi'de binlerce gömü kazılmıştır ve bunlar çok dik bir toplumsal hiyerarşinin ipucunu verir. Yaklaşık her on mezardan dokuzu küçük, sadece birkaç sunu içeren gömülerdi. Kabaca on mezardan biri büyüktü, ama yaklaşık %1'i (hepsi de erkek) devasa boyuttaydı. Devasa mezarlardan bazıları ejderha resimli vazolar, yeşim bezemeler ve kurban edilmiş fakat yenilmemiş bütün halinde domuzlardan oluşan 200 sunu içeriyordu. Müzik aletleri içeren en zengin mezarlar, 2. Bölüm'de ele alınan tarihöncesi mezarlık Jiahu'yla çarpıcı bir koşutluk içindeydi: Timsah derili kil veya ahşap davullar, büyük taş ziller ve tuhaf görünüşlü bakır bir çan.</p>

  <p>2. Bölüm'de Jiahu'dan söz ederken, arkeolog Kwang-chih Chang'ın Doğulu hükümdarların, kendilerini (ve diğerlerini) ruh dünyalarına yolculuk ettiklerine, atalarla ve tanrılarla konuştuklarına ikna etmek için alkol, müzik ve tekrara dayalı ritüellerden yararlanan tarihöncesi şamanlardan türediklerine ilişkin kuramına değinmiştim. Chang bu fikri geliştirdiği sırada Jiahu henüz kazılmamıştı ve Chang kanıtların izini sadece MÖ 3500'e kadar sürebilmişti; fakat Taosi ve benzer yerleşimlere işaret ederek MÖ 2500-2000 arasında antik Çin'in dinsel ve kraliyet sembollerinin berraklaştığını ileri sürdü. Yaklaşık 2000 yıl sonra, törenler üzerine Konfüçyüsçü bir kılavuz olan <i>Zhou Ayinleri</i>, Taosi mezarlarında bulunan tipte enstrümanları hâlâ seçkin ritüellere uygun olarak sayıyordu.</p>

  <p>Chang <i>Zhou Ayinleri</i>'yle yaklaşık aynı dönemde üretilen diğer külliyatın da MÖ 2000 öncesi dönemin anılarını ortaya koyduğuna inanıyordu. Son derece gizemli olsa da en önemli pasajlardan biri <i>Bay Lü'nün Baharlar ve Güzleri</i><a class="noteref" href="#n11" id="ref11">11</a> başlıklı, MÖ 239'da Qin devletinin başbakanı olan Lü Buwei tarafından kaleme alınan faydalı bilgiler derlemesidir. Lü "Cennetin Yolu yuvarlaktır, Dünyanın Yolu karedir. Bilge hükümdarlar bunu kendilerine örnek aldılar," diyordu.<a class="noteref" href="#n12" id="ref12">12</a> Bilge hükümdarların yüce tanrı Di'nin soyundan geldikleri söyleniyordu ve bilge hükümdarların sonuncusu olan Yu'nun Sarı Irmak taştığı zaman drenaj hendekleri kazarak insanlığı kurtardığı kabul ediliyordu. "Fakat Yu'ya göre," deniliyordu başka bir metinde, "bizler balıklar olmalıydık."<a class="noteref" href="#n13" id="ref13">13</a> Minnettar halk Yu'yu başına hükümdar yaptı, diye devam eden hikâyeye göre, Yu Çin'in ilk insan hanedanı olan Xia'yı kurdu.</p>

  <p>Lü Buwei kitabının doğruluğuna o kadar inanıyordu ki, rivayete göre, kentinin en büyük pazarının dışında üzerine 1000 tane altın asarak, tek bir sözcük çıkarması veya eklemesi gerektiğini gösterebilene bu parayı vereceğini söylemişti. (Neyse ki yayıncılar artık yazarlardan böyle şeyler talep etmiyorlar.) Ancak Lü'nün dokunaklı inancına karşın kral Yu, insanlığı tufanlardan kurtaran kusursuz insanın Batılı versiyonu Nuh kadar güvenilirdir ancak. Çoğu tarihçi, bilge kralların baştan sona kurmaca olduğunu düşünüyor. Ne var ki Kwang-chih Chang, Lü'nün kitabının, krallığa benzer bir şeyin Doğu'da şekillenmekte olduğu çağ olan MÖ 3. binyıl sonu hakkında verdiği bilgilerin çarpıtılmış olmakla birlikte sahiciliğini koruduğu iddiasındaydı.</p>

  <p>Chang, Lü'nün bilge kralların cennetin yuvarlaklığını ve dünyanın kareliğini kendilerine örnek aldıklarına ilişkin hikâyesi ile MÖ 2500 civarında Yangtze Delta bölgesindeki zengin mezarlarda ortaya çıkan ve daha sonra Taosi ve diğer yerleşimlere yayılan belirli tipte bir yeşim çanak olan <i>cong</i> arasında bir bağlantı görmekteydi. <i>Cong</i>, dairenin cenneti ve karenin dünyayı ifade ettiği, kare şeklindeki bir yeşimin silindir biçiminde delinmesiyle elde edilen yuvarlak ağızlı bir bloktur. Daire-kare MS 1912'de Çin'in son hanedanının çöküşüne değin kraliyet iktidarının güçlü bir amblemi olarak kaldı. Pekin'deki Yasak Şehir'de kalabalıklara karışma cesaretini gösterip sarayların karanlık iç mekânlarına bir göz atabilirseniz, aynı sembollerin –kare taht kaidesi, yuvarlak tavan– tekrar tekrar yinelendiğini görebilirsiniz.</p>

  <p>Belki, diye ileri sürüyordu Chang, bu dünya ile ruhlar dünyası arasında gidip gelebildiğini iddia eden ve kudretlerini sembolize etmekte <i>cong</i>'u kullanan adamlar olan kadim rahip-kralların anıları Lü'nün çağına dek korunmuştur. Chang MÖ 2500-2000 yıllarını "şamanizm ile siyasetin güçlerini birleştirdiği ve şamanizmi tekeline alan bir seçkin sınıfın ortaya çıktığı Yeşim <i>Cong</i> Çağı" olarak adlandırdı.<a class="noteref" href="#n14" id="ref14">14</a> En muhteşem <i>cong</i>'lar kuşkusuz kraliyet hazineleriydi; üzerine ruh ve hayvan imgeleri kazınmış olan en büyük örneğine arkeologlar King <i>Cong</i> adını vermiştir (mizah anlayışlarına diyecek yok).</p>

  <p>Chang haklıysa, din âlimleri MÖ 2500-2000 arasında tanrılara yönelen mesajlarının hoparlörleri olarak yeşim, müzik ve dövülmüş toprak platformlar üzerindeki tapınaklarını kullanarak kendilerini, tıpkı Mezopotamya'da 1000 küsur yıl önceki benzerlerinin yaptığı gibi, yönetici bir seçkin gruba dönüştürmüşlerdi. Bir yerleşimde <i>cong</i> biçiminde (gerçekten de küçük, tam 6 m uzunluğunda ve sadece alçak bir platform üzerine kurulu) bir tapınak bile vardı.</p>

  <p>MÖ 2300'e gelindiğinde Taosi sarayları, platformları ve tanrısallaşma yolundaki şefleriyle birlikte, oluşum halindeki bir Uruk'u andırıyordu. Ama sonra birden benzemez oldu. Seçkinlerin yerleşme alanı tahrip olmuştu; bir saraydan kalan tek izin, daha önce sözünü ettiğim bir çöp kuyusundaki resimli bir duvar parçası olmasının nedeni de budur. Bazısının uzuvları kesilmiş veya vücuduna silahlar saplanmış 40 iskelet, vaktiyle sarayın yükseldiği yerdeki bir hendeğe atılmış ve mezarlıktaki en büyük mezarlardan bazıları yağmalanmıştı. Taosi büzüşerek önceki boyutlarının yarısına inmişti ve sadece birkaç kilometre ötesinde yeni bir büyük kent gelişmeye başladı.</p>

  <p>Arkeolojinin en sinir bozucu yönlerinden biri, çoğu zaman insanların yaptıklarının nedenlerini değil, sadece sonuçlarını görmemizdir. Hikâyeler uydurup anlatabiliriz: Barbarlar Taosi'yi yaktı! Taosi'yi iç savaş mahvetti! İç düşmanlıklar Taosi'yi ikiye böldü! Yeni komşusu Taosi'yi yağmaladı! Vs vs. Ama nadiren hangisinin gerçek olduğunu söyleyebiliriz. Bu durumda yapabileceğimiz en iyi şey, Taosi'nin çöküşünü daha büyük bir sürecin parçası olarak görmektir. MÖ 2000'e gelindiğinde Shandong'daki en büyük yerleşimler de terk edilmişti ve nüfus Kuzey Çin'in her yerinde düşüyordu; elbette kuraklık, kıtlık ve siyasal çöküşün Mısır ve Mezopotamya'yı bunaltmasıyla aynı dönemde. Acaba bu Eskidünya çapındaki krizi iklim değişimi getirmiş olabilir mi?</p>

  <p>Taosi Mısır'ın Nilometresi gibi bir Sarı Irmak-metreyle taşkın seviyelerini ölçseydi veya Çinli arkeologlar Suriye'deki Tell Leilan'da yapılanlara benzer mikromorfolojik araştırmalar yapsaydı, bu konuda bir şeyler söyleyebilirdik, ama bu türden kanıtlar mevcut değil. Bilgi için, bu olaylardan 2000 yıl sonra yazılmış edebi anlatıları tarayabiliriz; gerçi, bilge krallara dair hikâyelerde olduğu gibi, bu anlatıların yazarlarının bu kadar eski çağlar hakkında gerçekte ne kadar bilgi sahibi olduklarını söyleyemeyiz.</p>

  <p><i>Bay Lü'nün Baharlar ve Güzleri</i> "Yu'nun hükümdarlığında," der, "göklerin altında on bin <i>guo</i> vardı." <i>Guo</i>'yu "şeflik", yani surlu bir kente dayalı küçük bir siyasal birim olarak çeviren birçok arkeolog, bunu MÖ 2500-2000 arasında Sarı Irmak vadisinin oldukça iyi bir betimlemesi olarak kabul eder. Bazı araştırmacılar, 10 bin <i>guo</i> çağına son veren ve bir Xia hanedanının hâkimiyetini başlatan kral Yu'nun gerçekten yaşadığını söyleyecek kadar ileri gider. Edebi kaynaklar bir iklimsel neden bile verirler, ancak Mezopotamya tarzında bir toz çanağı yerine, onlar 10 yılın 9'u boyunca süren sel gibi bir yağmurdan söz ederler; bu da Yu'nun neden Sarı Irmak vadisini kurutmak zorunda olduğunu açıklar. Buna benzer bir şeyin gerçekten yaşanmış olma ihtimali yüksektir. Sarı Irmak'ın yer yer kurumaya başladığı 20 yıl öncesine değin, çoğu yıllarda taşması ve ortalama her 100 yılda bir yatağını değiştirerek binlerce köylüye zarar vermesi hatta öldürmesi nedeniyle insanlar bu ırmağa hep "Çin'in Kederi" diyorlardı.</p>

  <p>Belki de Yu'nun hikâyesi MÖ 2000 civarındaki gerçek bir afete dayanıyordur. Sadece bir halk masalı da olabilir. Hangisi olduğunu bilmiyoruz. Ne ki bir kez daha, değişimin nedenleri karanlıkta kalırken sonuçları aşikâr görünüyor. Shandong ve Fen Vadisi kentleri MÖ 2000'e gelindiğinde toparlandı (Taosi 6 m uzunluğunda ve 60 m genişliğinde anıtsal yeni bir platforma bile kavuştu); geri kalmışlığın –Batı tarihinde o kadar önemli olmuş– avantajları faaliyete geçmişti ve daha önce durağan bölge olan Yiluo Vadisi'ni daha bile etkileyici anıtlar doldurmaya başlamıştı.</p>

  <p>Nedeni hakkında yeterince bilgimiz yok, ama Yiluolular basitçe Taosi'yi taklit etmediler. Bunun yerine, Kuzey Çin'de 1000 senedir alışılmış olan görülmesi kolay ve her yerden yaklaşılabilen büyük binaların yerini alacak, avluları sadece birkaç giriş noktası olan çatılı koridorlarla sarılmış, etrafı kapatılmış saraylarıyla, tümüyle yeni bir mimari üslup yarattılar. Ardından sarayları sıkıştırılmış topraktan yüksek surların ardına kapattılar. Mimariyi yorumlamak çetrefilli bir iştir, ama Yilou üslubu, rahiplerin liderliğinin Yiluo Vadisi'ndeki akışkan sınıra yayılmasıyla, yönetenler ile yönetilenler arasındaki ilişkilerin yeni ve belki daha hiyerarşik yönlerde mutasyona uğradığı anlamına gelebilir.</p>

  <p>Bunu bir topluluğun tüm rakiplerini ardında bırakarak, hükümdarlarının uyruklarına kararlarını dayattığı ve vergiler aldığı bir devlete dönüştüğü, Doğu'nun Uruk uğrağı olarak düşünebiliriz. Bu topluluk, MÖ 1900-1700 arasında 25 bin sakini olan gerçek bir kente dönüşecek patlamayı gösteren Erlitou'ydu. Birçok Çinli arkeolog, Erlitou'nun bilge kral Yu tarafından kurulduğu söylenen Xia hanedanının başkenti olduğuna inanıyor. Çinli olmayan arkeologlarsa buna tümüyle karşı çıkarak, Xia'ya yönelik edebi göndermelerin, Erlitou'nun terk edilmesinden 1000 yıl sonra başladığına dikkat çekiyorlar. Onlara göre Xia ve kral Yu hayal ürünü olabilir. Bu eleştirmenler Çinli arkeologları mitoloji konusunda en iyi ihtimalle safdil, en kötü ihtimalle de, modern Çin'in kökenlerini elden geldiği kadar eski çağlara dayandırarak ulusal kimliğini güçlendirmeye çalışan propaganda işportacısı olmakla suçluyorlar. Bu iddialar şaşırtıcı olmayacak biçimde giderek çirkinleşiyor.</p>

  <p>Bu tartışma çoğunlukla burada tartıştığımız meselelerin dışında kalıyor, ama bundan büsbütün kaçınmamız da doğru olmaz. Şahsen, Yu hakkındaki hikâyeler büyük ölçüde halk masallarından ibaret olsa bile, ben bir Xia hanedanının gerçekten var olduğu ve Erlitou'nun onun başkenti olduğunu düşünme eğilimindeyim. Bir sonraki başlık altında göreceğimiz gibi, ne zaman doğruluklarını test etsek, daha sonraki Çinli tarihçilerin isimleri aktarmakta çok iyi oldukları açıkça ortaya çıkıyor; Yu ve Xia'nın tepeden tırnağa hayali isimler olduğunu kabul etmek çok güç.</p>

  <p>Bununla birlikte, gerçek ne olursa olsun, Yu, Xia veya her kim yönetiyor idiyse, Erlitou'nun yeni üslupta, etrafı çevrili bir saraylar zinciriyle, belki ayrıca sıkıştırılmış toprak platformlar üzerine bir atalar tapınağı inşa eden işgücüne tümüyle yeni bir ölçekte hâkim olduğu ortadadır. Saray I'i destekleyen bir platformun tamamlanması 100 bin işgününü almış olmalıydı. Bundan 400 m ötede arkeologlar 2 dönüme saçılmış halde, tunç dökümünde kullanılmış cüruf, pota ve kalıplar buldular. Bakır MÖ 3000'den beri biliniyordu, ama uzun süre çoğunlukla süs eşyası yapımında kullanılan bir yenilik olarak kaldı. MÖ 1900 civarında Erlitou kurulduğu zaman tunç silahlar hâlâ nadirattandı ve MÖ 1. binyıla değin tarım aletleri için hâlâ taşlar, kemikler ve kabuklar alışılmış malzemelerdi. Bu anlamda Erlitou dökümhanesi daha önceki zanaat faaliyetine göre bir kuantum sıçramasını temsil ediyordu. Kentin başarısına katkıda bulunmuş olması gereken silahlar ve zanaatkâr aletlerinin seri üretimini yaptığı gibi, dikkat çekici törensel objeler de –Taosi'den daha erken örneklere benzer çanlar; firuze plakadan gözler kakılmış hayvanlar ve boynuzlar; ve çapı 30 cm veya daha büyük ayin çanakları– üretiyordu. Erlitou'da icat edilen biçimler [<i>jia</i> üçayakları, <i>ding</i> kazanları, <i>jue</i> sürahileri, şarap ısıtmak için kullanılan <i>he</i> ibrikleri), yeşim <i>cong</i>'un yerini alıp sonraki binlerce yıl boyunca ayinlere egemen olarak dinsel mesajlar için Doğu'nun en önemli hoparlörleri haline geldi.</p>

  <p>Bu büyük kâseler sadece Erlitou'da bulunmuştur ve eğer kraliyet kudretinin kralın bu dünya ile doğaüstü dünya arasında bulunma iddiasından kaynaklandığı hususunda Chang haklı ise, tunç ayin kâseleri muhtemelen Erlitou'nun kudreti açısından tunç silahlar kadar önem taşıyordu. Erlitou kralı bu mesaj yükselticilerden en büyüğüne sahipti; daha önemsiz <i>guo</i>'ların hâkimleri, ruhların en iyi işittiği adamla işbirliği yapmanın akıllıca olacağına hükmetmiş olabilirler.</p>

  <p>Gene de, kral için bu tunç kâseler faydalı bir gereç oldukları kadar bir baş belası da olsa gerek. Zanaatkâr ordusu ve tonlarca bakır, kalay ve yakacak (hepsi de Yilou Vadisi'nde kıt bulunurdu) gerektirmeleri nedeniyle son derece pahalıydılar. Küçük bir krallık kurmaya ek olarak (yerleşimlerin dokusundan yola çıkarak bazı arkeologların yüzölçümünü 518 bin hektar olarak hesapladığı) Erlitou, hammaddeler getirmek üzere başka yerlere kolonicilerini göndermiş olmalıydı. Sözgelişi Erlitou'nun 160 km kadar batısındaki bakır bakımından zengin tepelere kurulu Dongxiafeng'de, Erlitou tarzı çömlekler ve bakır eritmeden kaynaklanan büyük atık tepecikleri vardı; ama saraylar, zengin mezarlar veya kâseler şöyle dursun, kâse dökümünde kullanılan kalıplardan eser bile bulunamadı. Arkeologlar yanlış yerleri de kazmış olabilirler, ama uzun zamandır orayı araştırıyorlar. Büyük olasılıkla Dongxiafeng'de madenlerden bakır çıkarılıyor ve rafine edildikten sonra Erlitou'ya, Doğu'nun ilk sömürgeci rejimine gönderiliyordu.</p>

  <h2>Ataların Reisi</h2>

  <p class="nonindent">Geri kalmışlığın avantajları olabiliyordu, ama dezavantajları da vardı; üstelik bunlar, bir çeperin daha eski bir çekirdeğe doğru yayıldığı anda, aynı onun gibi çekirdeği ele geçirme niyetindeki yeni çeperlerle karşılaşmasıyla da sınırlı kalmıyordu. MÖ 1650'ye gelindiğinde tapınakları tunç kazanlarla ışıldayan, ziller ve çanlarla yankılanan Erlitou, Doğu'nun en göz kamaştırıcı kenti olmuştu; ama Sarı Irmak'ın ötesine sadece bir günlük yürüyüş bile, maceracı bir kentliyi kaleler ve savaşan şeflerin şiddet dolu dünyasına sürüklemiş olurdu. Büyük kentten sadece 65 km kadar mesafedeki bir kuyuda bulunan iki iskelet, kafa derisi yüzmenin kesin işaretlerini gösterir.</p>

  <p>Erlitou ve bu vahşi sınır boyu arasındaki ilişkiler, ticaret ve baskınların aradaki denge bozulana dek her iki taraf açısından da kârlı olması bakımından, daha çok Mezopotamya'nın Akad İmparatorluğu ile Amoriler arasındaki ilişkilere benziyor olabilirdi. Doğu'da dengenin bozuluşu, MÖ 1600 civarında Erlitou'dan sadece 8 km öteye inşa edilen Yanshi adında bir kalede kendini ele verir. Daha sonraki edebi kaynaklar, yeni bir grup olan Shang'ın takriben bu dönemde Xia hanedanını devirdiğini söyler. Yanshi'den en erken buluntular Erlitou üsluplu malzemeler ile Sarı Irmak'ın kuzeyindeki gelenekleri birleştirir ve çoğu Çinli arkeolog (ve bu kez Çinli olmayan arkeologların birçoğu da) Shang'ın MÖ 1600 civarında Sarı Irmak'ı geçip Erlitou'yu yenilgiye uğratarak, gururu kırılmış fakat daha fazla gelişmiş düşmanlarına hâkimiyet kurmak üzere Yanshi'yi inşa ettiğini düşünür. Erlitou gerilerken Yanshi büyük bir kente dönüştü; ta ki MÖ 1500'de Shang kralları, belki eski düşmanlarını artık o kadar da dikkatle gözaltında tutmaları gerekmediğine karar vererek, 80 km doğudaki Zhengzhou'da yeni bir kent kurana değin bu böyle sürdü.</p>

  <p>Öyle görünüyor ki, Zhengzhou Erlitou'nun yapabildiği her şeyin daha iyisini, en azından daha büyüğünü yapabiliyordu. Erlitou'nunkiyle yaklaşık aynı boyutta bir merkezi vardı, ama ayrıca sıkıştırılmış topraktan muazzam surları olan tam 260 hektarlık dış mahalleleri bulunuyordu. Bir tahmine göre, bunu inşa etmek 10 bin işçinin 8 yılını almış olabilirdi. Daha sonraya ait bir şiirde böyle bir surun inşaatı hakkında "Toprağa eğilip vızır vızır çalıştılar," deniyordu: "Tok gümbürtülerle vurdular toprağa. / Gür tınlamalarla inlettiler surları, / Ölgün çınlamalarla yonttular taşları."<a class="noteref" href="#n15" id="ref15">15</a> Zhengzhou vızırtılar, gümbürtüler, tınlamalar ve çınlamalarla yankılanmış olmalıydı. Kentin ayrıca bir taneyle kalmayıp birkaç tunç dökümhanesine de ihtiyacı vardı; sadece birinden 32 dönümlük bir moloz yığını çıkmıştı. Zhengzhou'nun ayin kapları Erlitou geleneklerini izlemeye devam etti, ama doğal olarak daha büyüktü. MÖ 1300 civarında (belki bir saldırı esnasında) alelacele gömülmüş bir tunç kazan neredeyse 1 m uzunluğundaydı ve 90 kg çekiyordu.</p>

  <p>Zhengzhou Erlitou'nun sömürgeciliğini de genişletti. Yangtze Irmağı'nın ötesinde, 650 km kadar mesafede madenciler bakır ararken Tongling vadilerini delik deşik ettiler; kayaların içine kalaslarla desteklenmiş 100 tünel açarken, çıkardıkları 300 ton molozla çevreyi mahvettiler. Arkalarında bıraktıkları objeler (o kadar iyi korunmuştur ki, arkeologlar onların ahşap ve bambu aletlerini ve kamıştan şiltelerini bile buldular) Shang başkentindekiler gibiydi. MÖ 3500'den sonra Uruk tarzı maddi kültür Mezopotamya'dan dışarıya yayıldığında, bazı yerleşimler, sokak planlarına varıncaya kadar Uruk'un kendisinden klonlanmışa benziyordu; aynı şekilde Shang kolonicileri de, Tongling'den Shang merkezine giden en kestirme yolun iki yanına yayılmış olan Panlongcheng'de, tamamen gelişmiş Shang üslubunda saraylar, zengin gömüler ve tunçtan ayin kaplarıyla dolu bir tür minyatür Zhengzhou inşa ettiler.</p>

  <p>Ne var ki, Shang ancak MÖ 1250 civarında bizim açımızdan gerçekten hayat bulur. Rivayete göre, 1899'da (yani MS) Pekin'deki İmparatorluk Akademisi yöneticisi Wang Qirong'un bir akrabası sıtmaya yakalanınca, uşağını geleneksel bir Çin tedavisinde kullanılan çürümüş kaplumbağa kabuğu almaya gönderdi.<a class="noteref" href="#n16" id="ref16">16</a> Wang'ın hasta akrabası eğitimli bir adamdı; uşağının eve getirdiği kaplumbağa kabuğunun üzerine kazınmış sembollerden bir satır görünce, bunun Çincenin antik bir versiyonu olduğunu tahmin etti. İkinci bir görüş almak üzere kabuğu gönderdiği Wang ise yazıtın Shang hanedanı dönemine ait olabileceğini tahmin etti.</p>

  <p>Wang başka kabuklar satın alarak sembollerin şifresini çözmekte hızla ilerledi, ama yeterince hızlı değildi. Halk arasında Batılılara karşı duyulan öfke 1900 yazında Boksör Ayaklanması'nda<a class="noteref" href="#n0" id="ref0">*</a> patlak verdi. Dul imparatoriçe asileri destekledi ve Wang'ın da aralarında bulunduğu imparatorluk memurlarını milis çetelerinin başına getirdi. Boksörler yabancı sefaret yerleşkesini kuşattılar, ama –Japon, Rus, İngiliz, Amerikalı ve Fransız– 20 bin yabancı asker Pekin'e yürüdü. Felaketin içine sürüklenen Wang'ın hayatı mahvoldu; karısı ve geliniyle birlikte zehir içip kendilerini bir kuyuya attılar.</p>

  <p>Wang'ın yazılı kaplumbağa kabukları eski bir arkadaşının eline geçti. O da 10 yıl içinde gözden düşerek Çin'in batısında ücra bir bölgede sürgündeyken öldü; neyse ki 1903'te yazıları bir kitap halinde yayımlatmayı başarmıştı. Bu kitap kemik çılgınlığını başlattı. Yabancı ve yerli araştırmacılar kaplumbağa kabuklarını satın almak için birbirlerini eziyorlardı; biri her yazılı sözcük için 85 gr gümüş veriyordu, hem de Pekin'de işçilerin günde 4,5 gr gümüş kazandığı bir dönemde. Kötü haber, bu durum yasadışı bir kazı furyası başlattı; silahlı çeteler patates tarlalarında antik kaplumbağa kabuğu parçaları peşinde koşuyordu. İyi haber ise olağanüstüydü. Wang bu yakılmış kabuk ve kemiklerin Çin'in en eski metinleri olduğu konusunda haklı çıkmıştı. Hepsi bu da değildi: Bu objelerdeki isimler, MÖ 1. yüzyıl tarihçisi Sima Qian'ın Shang hanedanının son hükümdarlarını sıraladığı listedeki isimlerle tastamam uyuşuyordu.</p>

  <p>Antika satıcıları kemiklerin kaynağını gizli tutmaya çalıştı, ama çok geçmeden herkes bunların Anyang köyünden geldiğini öğrenmişti ve 1928'de Çin hükümeti ilk resmi arkeolojik kazısını orada başlattı. Ne yazık ki, hemen işin başında Zhoukoudian'daki Pekin Adamı kazılarındakine benzer problemlerle karşılaştılar. Mahalli zorbalar ve eşkıyalar civarda savaşıyorlardı. Mezar soyguncuları da el yapımı tabancalarıyla polisle çatışmaya giriyordu. Üstelik Japon ordusu da yakındaydı. Yazıtlarla ilgili olarak bugüne dek çıkan en büyük buluntu, içinde 17 bin kemik bulunan bir kuyuydu ve 1936 kazı sezonunun planlanan bitiminden sadece bir saat önce bulunmuştu. Arkeologlar bir daha dönemeyebileceklerini iyi bildiklerinden 4 gün daha kalarak, eserleri toprak altından çıkarmak için gece gündüz çabaladılar. Buluntuların çoğu, bunu izleyen 10 yıl boyunca devam eden savaş esnasında yok oldu; ama tunç kaplar ve yazıtlar 1949'da komünistlerin iktidara gelişinden sonra Tayvan'a ulaştırılabildi. Bütün bu çabaya da değerdi: Anyang kazısı erken Çin tarihini değiştirmişti.</p>

  <p>Kazılar Anyang'ın MÖ 1300 civarında kurulan son Shang başkenti olduğunu gösterdi. Yeri ancak 1997'de tespit edilen surlu yerleşme alanı neredeyse 780 hektara yayılıyordu, ama tıpkı Zhengzhou gibi, dış mahallelerinin gölgesinde kalmıştı. Tapınaklar, mezarlıklar ve tunç dökümhaneleri de 3108 hektara yayılarak Manhattan'ın üçte biri kadar bir bölgeyi kaplıyordu. 2004 kazılarında ortaya çıkan bir dökümhane 4 hektarı kaplıyordu; ne var ki, bu ayin bahçesinin çekirdeğinde yazıtlara kaydedilenlere farklı bir faaliyet hâkimdi: Hükümdarların kendilerine yardım etmeleri için atalarını tatlı sözlerle ikna etme çabaları.</p>

  <p>Kazılarda çıkarılan yazıtlar Kral Wuding'in (MÖ 1250-1192) uzun süreli hükümranlığında başlar; içerdikleri bilgilerden, onları meydana getiren ayinlerin parçalarını birleştirebiliyoruz. Kral, atalarının ruhlarını Anyang'ın içinden geçen ırmağın öte yakasındaki büyük mezarlarından çağırıp onlara sorular soruyordu. Kızgın çubuğu bir kabuk veya kemiğe bastırıp, yarattığı çatlakları yorumluyordu ve âlimler de sonuçları "kehanet kemiğine" kaydediyorlardı.</p>

  <p>Bu ayinlerde Wuding ataların reisi olarak, yakın geçmişte ölen kralların ruhlarından taraflar ağırlayıp onları kendi atalarını ağırlamaya çağırıyordu; onlar da –gerçekten önemli meseleler için– en tepedeki yüce tanrı Di'ye kadar tüm ruhları ağırlayacaktı. Sessiz kaplumbağanın ataların sesinin işitilmesini sağlayabileceği düşüncesi, 2. Bölüm'de ele alınan Jiahu gibi 6000 yıllık yerleşimlere kadar gidiyordu belki; ama Shang kralları elbette daha iyisini ve büyüğünü yapıyorlardı. Arkeologlar Anyang'da 200 bini aşkın kehanet kemiği buldu ve yazıtlar konusunda Batı'nın önde gelen araştırmacılarından David Keightley, ilk başta 100 bin kaplumbağa ve öküz telef edilerek bu kemiklerden 2-4 milyon kadar yapıldığını hesap eder. Ayinler, muhtemelen kralı ve kâhinleri ruhlarla konuşmak konusunda uygun zihin haline sokmak için içki içilmesini de gerektiriyordu.</p>

  <p>Shang kralları, seleflerinin atalığa geçişini temsil eden göz kamaştırıcı cenazelerle ruhlar dünyasının doğru tarafında yer almaya da çalışıyorlardı. Her biri bir krala ait (MÖ 1300-1076) 8 kraliyet mezarı bulunmuştur; hanedan 1046'da yıkıldığında hâlâ tahtta bulunan Di Xin'e ait tamamlanmamış bir mezar daha vardır. Hepsi de soyulmuştur, ama mezarlıklar gene de hâlâ son derece etkileyicidir; bunun sebebi, her bir mezardan çıkarılan, Mısır standartlarına göre önemsiz sayılabilecek birkaç bin tonluk topraktan çok, Shang cenazesine özgü gerçek bir özelliktir: Şiddet.</p>

  <p>Antik Çin literatürü seçkin cenazelerinde "ölümü takip eden" kişilerden söz eder, ama Anyang'da kazı yapan arkeologları buldukları şeye hazırlayacak hiçbir şey yoktu. Muhtemelen Wuding'in istirahatgâhı olan Mezar 1001, yaklaşık 200 ceset içeriyordu: 9'u kuyunun dibinde (her biri ölü bir köpek ve kasıtlı olarak kırılmış tunç bir bıçak ağzıyla birlikte kendi çukurunda); 11'i kuyunun etrafındaki raf benzeri çıkıntılarda; 73-136'sı (parçalanmış ceset uzuvlarından tam sayıyı söylemek zordur) mezara inen rampanın üzerinde dağılmış halde; ve diğer 80'i mezarın yanındaki yüzeyde duruyordu. Mezarların çevresinde yaklaşık 5000 kurban çukuru saptandı; (çoğu erkek, bazıları ağır çalışmadan eklemleri yıpranmış) genelde öldürülmüş birkaç insan ve (kuşlardan fillere) hayvan bulunuyordu. Hiçbiri sessizce ölmeye terk edilmemişti. Kiminin kafası uçurulmuştu; bazılarının uzuvları doğranmış veya bilekten kesilmişti; daha başkaları bağlanmış ve çarpık bir halde bulundu (belli ki diri diri gömülmüşlerdi).</p>

  <p>Sayılar afallatıcıdır. Kehanet kemikleri 13.052 törensel öldürmeden söz eder. Eğer Keightley bu yazıtların sadece %5-10'unu bulabildiğimiz hususunda haklıysa, toplamda çeyrek milyon insan bu amaçla öldürülmüş olabilir. Ortalama olarak bu, 150 yıl boyunca her gün olmak şartıyla, günde 4-5 kişi anlamına gelir. Ne var ki, gerçekte büyük cenazelerde vücutların doğrandığı, çığlıkların koptuğu, katliamların yaşandığı, mezarlıkların gerçekten de kan gölüne döndüğü dehşet cümbüşlerde gruplar halinde kurban ediliyorlardı. Yaklaşık 3000 yıl sonra Meksika'daki Aztek kralları kana susamış tanrıları Quetzalcoatl'a sunacak esirler almak için özel olarak seferler düzenliyorlardı. Shang da aynı şeyi kendi ataları için, özellikle kehanet kemiklerinde kurbanlar olarak 7 binden fazlasının isminin sayıldığı, Qiang dedikleri insanlara karşı yapmış olabilir.</p>

  <p>Wuding ve mevkidaşları, Batı'daki büyük krallar gibi, bu dünyada ölümle uğraşırken başka bir dünyada ruhlarla konuşuyorlardı. Bu onları kral yapan bir ibadet ve savaş kombinasyonuydu ve kralları atalara dönüştüren cenazeler şehit sembolizmiyle yüklüydü. MÖ 1160 civarında ölen kral Lin Xin'e ait olması muhtemel Mezar 1004, yağmalanmış olmasına karşın hâlâ 731 mızrak başı, 69 balta ve 141 miğfer içeriyordu. Wuding doğrudan yüce tanrı Di'ye hitap ettiğinde bu genellikle savaşla ilgili oluyordu. "41. günde konuşan Zheng'in kehaneti şuydu," der tipik bir kehanet kemiği: "Mafang'a saldırırsak Di bizden yardımını esirgemeyecek."<a class="noteref" href="#n17" id="ref17">17</a></p>

  <p>Batılı ölçütlere göre Shang orduları küçüktü. Kehanet kemiklerinde sözü edilenlerden en büyüğü, Ramses'in Kadeş'teki ordusunun sadece üçte biri kadar olan 10 bin askerden oluşuyordu. Yazıtlardaki yer adları aynı zamanda Wuding'in Sarı Irmak'ın oldukça küçük bir kesimine, yanı sıra Panlongcheng gibi birkaç uzak koloniye hükmettiğini düşündürür. Görünüşe bakılırsa, Mısır gibi bütünleşmiş, vergi ödeyen, bürokrasiyle yönetilen bir devleti değil, Anyang'a haraç –sığır, beyaz atlar, kehanet için kemikler ve kaplumbağa kabukları, hatta kurbanlık insanlar– gönderen gevşek bir müttefikler grubunu yönetiyordu.</p>

  <p>Shang krallarının isim listesini yapan MÖ 1. yüzyıl tarihçisi Sima Qian erken Çin tarihini oldukça basit hale getirdi. Hendekler kazan Yu'da doruğuna ulaşan bilge krallardan sonra Xia, ardından Shang ve daha sonra da Zhou (Üç Hanedanlar Kronolojisi Projesi'nin üç hanedanı) geldi. Onlardan Çin doğup gelişti ve başka hiçbir şey sözünü etmeye değmezdi. Fakat arkeoloji Erlitou ve Anyang'ın aslında çağlarında eşsiz olduğunu gösterirken, aynı zamanda Sima Qian'ın anlatısının olayları aşırı basitleştirmiş olduğunu da ortaya koydu. Mısırlılar ve Babilliler gibi Xia ve Shang da düzinelerce komşu devletle başa çıkmak zorundaydı.</p>

  <p>Arkeologlar bu diğer devletlerin, özellikle Çin'in güneyi ve doğusundaki etkileyici kalıntılarını gün ışığına çıkarmaya daha yeni yeni başlıyor. Daha 1986 gibi yakın bir geçmişte, MÖ 1200 civarında Sichuan'da Yangtze Irmağı'na dek uzanan zengin bir krallık gelişmiş olduğuna dair pek az fikrimiz vardı; ama o tarihte arkeologlar Sanxingdui'de hazinelerle tıka basa dolu iki kuyu buldular. Düzinelerce tunç çan; taçları ve dik dik bakan koca gözleriyle 1,80 m boyunda bir çift erkek heykeli ve bunların iki katı boyunda, son derece özenli yapılmış, dalları narin madeni meyveler, yapraklar ve kuşlarla dolu tunçtan "ruh ağaçları" vardı. Kazı ekibinin ayağı fark etmeden kayıp bir krallığa takılmıştı ve 2001'de Jinsha yakınında büyük bir kent günışığına çıkarıldı. Bazı hesaplamalara göre, 2010'lar ve 2020'lerde dünyadaki bütün konut ve otoyol inşalarının yarısı Çin'de yapılacak ve iş makinelerinden bir adım ötede kalmak için yarışan arkeologların kurtuluşunun nasıl olacağını bilen yok.</p>

  <p>Antik metinler bu toplumların farklı dillerini muhafaza etmiş olduğundan Hititler, Asurlular ve Mısırlıları ayrı ayrı halklar olarak düşünmek bize kolay gelir ve Batı'nın birçok ulus devlete bölünmüş olmasına alışmış durumdayız. Ancak Doğu'da, Sima Qian'ın Xia ile başlayan ve oradan dışarıya doğru yayılan hikâyesi, günümüzde tek bir modern ulus içinde var olan bu erken devletlerin "oldum olası" Çinli olduğunu düşünmeyi daha da baştan çıkarıcı kılıyor. Gerçekteyse antik Doğu ve Batı, muhtemelen çok benzer şekilde bazı inançları, uygulamaları ve kültürel biçimleri paylaşırken başka yönlerde birbirinden ayrılan çekişme halindeki devletlerden oluşuyordu. Bunlar ticaret yapıyor, savaşıyor, rekabet ediyor ve genişliyordu. Kanıtlarımız biriktikçe, toplumsal gelişmenin antik Doğu ve Batı'da doğurduğu süreçler gitgide daha benzer görünmeye başlıyor. Tıpkı Mısır'daki Amarna'da bulunan, ecnebi diller konuşan yabancı hükümdarlarla diplomatik yazışmaların kaydedildiği kil tabletler gibi, belki bir zamanlar Anyang'da da ipek ve bambuya yazılmış mektupların muhafaza edildiği bir ahşap oda vardı. Jinsha kralı, Shandong hükümdarlarına denkleri olarak muamele edip etmemek konusunda aralarında görüş alışverişi yaparken, belki de Wuding'e "biraderim" diye hitap ediyordu; kim bilir, belki Wuding de Yangtze üzerindeki küçük bir hükümdara, orada ailesinden ve sevdiklerinden uzakta ter döküp çocuklar doğursun diye masum bir Shang prensesini gelin gönderiyordu. Bunu asla öğrenemeyeceğiz.</p>

  <h2>Her Şey Dağılıyor</h2>

  <p class="nonindent">Von Däniken'in uzaylılarını bir kez daha hikâyeye dahil etmek istiyorum. MÖ 2200'den sonra Mısır ve Mezopotamya'nın çöküşü, önceden ileri sürdüğüm gibi dünya dışı varlıkları hayrete düşürmüş olsaydı bile, uçan dairelerini MÖ 1250 civarında Wuding'in ve II. Ramses'in dünyasının yörüngesine tekrar oturtsalardı, hoşnutluktan başka bir duyguya kapılmaları mümkün değildi. Bu kez işleri gerçekten yapılmış gibi görünüyordu. Batılı toplumsal gelişme, endekste MÖ 5000'de bulunduğu yerin neredeyse üç katına yükselerek 24 puana ulaşmıştı.</p>

  <p>Ortalama Mısırlı veya Mezopotamyalı MÖ 5000 civarında günde 8000 kilokalori tüketirken, artık muhtemelen 20 bin kilokalori tüketir olmuştu. Mısır'daki Teb veya Babil gibi en büyük kentler belki 80 bin nüfusa sahipti. Binlerce okuryazar kâtip ve filizlenme halinde kütüphaneler vardı. En büyük ordular 5000 savaş arabası içerebiliyordu ve bir devletin (belki Mısır veya belki de Hititler) çok geçmeden çekirdek çapında bir imparatorluk yaratması yerinde bir beklenti olurdu. Kendi sarayları, tapınakları ve tanrısal krallarıyla yeni devletler İtalya, İspanya ve ötesinde gelişecekti; ardından çekirdekteki imparatorluk, <a href="../Text/h0402.htm">Harita 4.2</a>'yi tek bir büyük ülke doldurana dek bu yeni devletleri de yutacaktı. Doğu Batılı gelişmeleri 1000 ya da 2000 yıl geriden izlemeye devam edecekti. Muhtemelen Batı'daki gibi kesinti süreçlerinden geçecek ve Batı da muhtemelen daha başka sıkıntılarla karşı karşıya kalacaktı; ama tıpkı daha önceki dönemlerdeki gibi, bunlar toplumsal gelişmenin yükselen dalgasını hemen hiç yavaşlatamayacaktı. Batı, öncülüğünü koruyacak, 1000, 2000 yıl içinde fosil yakıtların ne olduğunu anlayacak ve küresel hâkimiyete doğru yoluna devam edecekti.</p>

  <p>Böylece Batı çekirdeğinde Yunanistan'dan bugün Gazze Şeridi denilen yere dek neredeyse her büyük kent MÖ 1200 civarında yanıp kül olduğunda, dünya dışı varlıklar bunu MÖ 2200 veya 1750'dekine benzer başka bir kesinti olarak görebilirlerdi; büyük bir kesinti olduğuna kuşku yok, ama uzun vadede endişelenecek bir şey yoktu. Felaketler sarayları, kâtiplerinin bunu kaydedecek zamanı bile güçbela bulacağı kadar ansızın yakaladığı zaman bile, uzaylıların uykusunu kaçıracak bir şey olmadı.</p>

  <p>Yunanistan'daki Pilos'ta MÖ 1200 civarına ait bir saray harabesinde bulunan alışılmadık bir kil tablet "gözcüler kıyıları kolluyor," gibi meşum bir cümleyle başlar;<a class="noteref" href="#n18" id="ref18">18</a> aynı yerleşimden alelacele yazıldığı aşikâr başka bir tablet, bir acil durumu önlemek için yapılan insan kurban etme törenini betimliyor görünür, ama sonuna doğru silikleşir ve tamamlanmadan kalır. Suriye kıyısında zengin bir ticaret kenti olan Ugarit'te arkeologlar bir seramik ocağında duran, kâtiplerin arşivlemeden önce kurumaya bıraktığı bir yığın kil tablet mektup buldular. Ugarit birilerinin gelip de metinleri almasına kalmadan yağmalandı. Kentin can çekiştiği günlerden kalma bu mektupları okumak acı veriyor. Hitit kralından gelen bir tanesi yiyecek için yalvarıyor: "Bu bir ölüm kalım meselesi!" Başka bir tanesinde Ugarit kralı, askerleri ve gemileri Hititleri desteklemek üzere uzaklara gitmişken, "düşman gemileri buraya geldi, kentlerim yakıldı ve ülkemde çok kötü şeyler yaptılar," diye yazar.<a class="noteref" href="#n19" id="ref19">19</a></p>

  <p>Her yere karanlık çöküyordu, gene de Mısır ayakta kaldığı sürece umut baki kaldı. Kendi onuruna inşa ettirdiği bir tapınakta firavun III. Ramses hikâyeyi Ugarit'in bıraktığı yerden almışa benzer: "Yabancı memleketler adalarında bir komplo kurdular," der. "Onların silahları karşısında hiçbir diyar ayakta kalamadı." Bu yabancılar –Deniz Halkları diye adlandırır Ramses onları– Hititlere, Kıbrıs'a ve Suriye'ye boyun eğdirmişlerdi. Şimdi, MÖ 1176'da Mısır'ın üzerine yürüyorlardı. Fakat tanrı-kralın kudretini göz önüne almamışlardı:</p>

  <blockquote>
    <p class="nonindent">Benim hududuma ulaşanlar, tohumları değil, yürekleri ve ruhları sonsuza dek yok oldular... Sürüklenip kapatıldılar ve sahilde secdeye getirilip öldürüldüler ve bedenlerinden yığınlar yapıldı... Toprakları Mısır'dan [bile] bahsetmeden geri döndürdüm; zira kendi topraklarında benim adımı telaffuz ettiklerinde yanıp kavruldular.<a class="noteref" href="#n20" id="ref20">20</a></p>
  </blockquote>

  <p>III. Ramses'in Deniz Halkları muhtemelen aynı zamanda Pilos ve Ugarit hikâyelerindeki kötü adamlarla aynı halklardı. Ramses bunların arasında Shrdn, Shrksh, Dnyn ve Prst'in bulunduğunu söyler. Mısır hiyeroglifleri sesli harfleri kaydetmiyordu ve bu isimlerin kime atıf yaptığını tespit etmek tarihçiler arasında neredeyse bir sektöre dönüşmüştür. Çoğu uzman Shrdn'in Sardinyalıların antik isimlerinden olan "Sherden" ve Shkrsh'in Sikels'in (Sicilyalılar) Mısır dilindeki söylenişi olan Sheklesh olduğunu düşünür. Dnyn daha az açıktır, ama daha sonraları Homeros'un Yunanlar için kullandığı terim olan Danaolar anlamına geliyor olabilir. Prst'e gelince, burada biraz daha sağlam toprağa basıyoruz: Bu, Eski Ahit'ten tanınan Filistlere Mısırlıların verdiği isim olan Peleset anlamına gelir.</p>

  <p>Bu bileşim Akdeniz halklarının tam bir kokteylidir ve tarihçiler onları Nil Deltası'na neyin getirdiği üzerine sonu gelmez tartışmalar yapar. Kanıtlar inişli çıkışlı niteliktedir, ama bazı arkeologlar MÖ 1300'den sonra Batı çekirdeğinin her yerinde daha yüksek hava sıcaklıkları ve daha düşük yağışlara dair işaretlere dikkat çekerler. Onlara göre kuraklık, göçleri ve devletin yetersizliğini harekete geçirerek MÖ 2200'deki senaryoyu yeniden hayata geçirmişti. Diğerleri, yağma fırsatları sağlayarak ve hudut boylarından akıncıları çekerek çekirdeği karışıklıklara itenin depremler olduğu kanısındadır. Bunun yanı sıra, insanların savaşma yöntemlerinde de değişiklikler oldu; vahşice katletmekte kullanılan yeni kılıçlar ve daha ölümcül kargılar, çeperlerden gelen başıbozuk, hafif silahlı piyade sürülerine, çekirdeğin ışıltılı ama esneklikten uzak savaş arabalı ordularını yenmek için ihtiyaç duydukları silahları vermiş olabilir. Salgın hastalıklar da bir rol oynamış olabilir. MÖ 1320'lerde Mısır'dan Hititlere korkunç bir veba salgını yayılmıştı. "Hatti Diyarı tepeden tırnağa ölüyor," der bir ilahi;<a class="noteref" href="#n21" id="ref21">21</a> daha iyi belgelenmiş dönemlerde bir salgına benzer bir şey varsa, tekrar tekrar geri dönmüş olmalıydı. MÖ 1200'e gelindiğinde çekirdekteki nüfuslar bariz bir biçimde azalmaktaydı.</p>

  <p>İşin doğrusu, altında yatan dinamik yeterince açık görünse bile, krizin özgül nedenlerini tam olarak bilmiyoruz. Dinamik, çekirdek ile genişlemekte olan sınır boyları arasındaki ilişkilerde ani bir değişimdi. Daha önce çok sık olduğu gibi, genişleme iki ucu keskin bir bıçaktı. Bir yandan, Akdeniz'deki yeni sınır boyu kabaran toplumsal gelişmeyi beslemişti; ama öte yandan, geri kalmışlığın yeni avantajlarının üzerindeki engelleri kaldırarak, müesses nizama meydan okuyan yeni parçalanmaları –göçler, paralı askerler ve ele avuca sığmaz yeni taktikleri– harekete geçirmişti. Ve MÖ 13. yüzyılda çekirdekteki büyük devletler, yaratmış oldukları uç boylarının denetimini yitirmeye başlamış gibi görünür.</p>

  <p>İster bu halklar itilmiş veya çekilmiş olsunlar, ister motor iklim değişikliği, depremler, muharebe meydanındaki değişiklikler veya salgın hastalıklar olsun, insanlar ezici sayılar halinde çekirdeğe doğru hareketlenmeye başlamıştı. Daha MÖ 1220'lerde II. Ramses Mısır'ın sınırlarını tahkim ederek, göçmenleri dikkatle denetlenen kentlere yerleştirmiş veya onları ordusuna almıştı; ama bu bile yeterli olmadı. MÖ 1209'da Firavun Merneptah, MÖ 1170'te III. Ramses'in de karşı karşıya geleceği Sherden ve Sheklesh'in yanı sıra, Libyalılarla ve Mısır'a batıdan akın eden kuvvetlere katılan Akaiwasha adlı halkla da –Yunanistan'dan Ahhiyavalar olabilir mi?– savaşmak zorunda kaldı.</p>

  <p>Muzaffer Merneptah düşman ölülerinin sayımında 6239 sünnetsiz penisi kestiğini sevinçle kaydetti, ama daha onları sayarken kuzeyi fırtına kasıp kavurmaktaydı. Yunan, Hitit ve Suriye kentleri yakılıp yıkıldı. Daha sonraki efsaneler yaklaşık bu dönemde Yunanistan'a göçlerden söz eder; arkeoloji de dışarıya göçün ipuçlarını verir. MÖ 12. yüzyılda Filistlerin yerleştiği Gazze civarında bulunan çömleklerin Yunanistan'dan çıkan vazolarla neredeyse özdeş olması, Filistlerin kökeninin buraya gelen Yunan sığınmacılar olduğunu akla getirir. Başka Yunanlar da Kıbrıs'a yerleşmişti.</p>

  <p>Yakılıp yıkılan bölgelerden sığınmacılar da katıldıkça, göç hareketi çığ gibi büyüdü. Her yerde aynı anda süren birbiriyle bağlantısız yağma ve savaşla, bu göç belirli bir şekilden yoksun gibi görünür. Görünüşe göre, Suriye'nin çöküşü Aramiler diye anılan halkı Mezopotamya'ya sürükledi ve Ramses'in zafer iddialarına karşın eski Deniz Halkları Mısır'a yerleşti. İçeriye doğru olduğu gibi dışarıya göçe Yunanistan gibi Mısır da sahne oldu. Eski Ahit'teki, Mısır'dan kaçan Musa ve İsrailliler öyküsü muhtemelen bu karışıklık yıllarını yansıtır. İsrail'e Eski Ahit dışı ilk göndermenin, MÖ 1209 kitabesinde Merneptah'ın toprağı "çorak, tohumsuz" bıraktığına dair yaptığı duyum olması bir rastlantı olmayabilir.<a class="noteref" href="#n22" id="ref22">22</a></p>

  <p>MÖ 1220'lerde başlayan göçlerin sadece ölçeği bile bütün önceki karışıklıkları cüceleştirecek boyuttaydı; gelgelelim uzaylıların 1170'ler gibi bir tarihte olayları uçan dairelerinden izlerken, gidişatın öncekiler gibi sonuçlanmasını beklemeleri çok normal olurdu. Ne de olsa Mısır yağmalanmamıştı ve Mezopotamya'da rakip devletler ortadan kalkarken Asurlular fiilen krallıklarını genişletmişlerdi. Ancak 12. yüzyılın sonuna gelinip de karışıklıklar devam edince, bu kesintinin büsbütün yeni bir şey olduğu yavaş yavaş anlaşılmaya başladı.</p>

  <p>Yunanistan'da MÖ 1200'den sonra tahrip edilen saraylar yeniden iskân edilmedi ve eski bürokrasi ortadan kayboldu. Oldukça varlıklı soylular eski usûller denebilecek bir şeyi korudular, ama MÖ 1125 civarında yeni bir yıkımlar dalgası onları da vurdu. Üniversiteyi bitirdiğimde bu sit alanlarından birindeki kazıya katılma talihine eriştim (yalnızca arkeolojinin büyüsüyle değil, müstakbel karımla da orada tanıştım); kazı yeri Paros Adası'ndaki Koukounaries'te, tahkim edilmiş bir tepeydi.<a class="noteref" href="#n23" id="ref23">23</a> Yerleşimin reisi muhteşem manzaralar, olağanüstü kumsallar ve fildişi kakmalı tahtıyla güzel bir yaşamın tadını çıkarmıştı, ama MÖ 1100 civarındaki felaket tüm bunlara son vermişti. Köylüleri saldırganlara fırlatmak üzere taşlar yığmışlar ve hayvanlarını surların ardına getirmişlerdi (harabeler arasında eşek iskeletleri bulduk), fakat birinin –onun kim olduğunu asla öğrenemedik– kaleye hücum etmesi üzerine alevlerin önünden kaçmak zorunda kalmışlardı. Benzer sahneler Yunanistan'ın dört bir yanında oynandı ve MÖ 11. yüzyılda hayatta kalanlar, ancak basit çamur kulübeler inşa edebildiler. Nüfus, zanaat ve yaşam süresi beklentisi tümüyle düştü; karanlık bir çağ başladı.</p>

  <p>Yunanistan örneği aşırı ucu simgeliyordu, ama Hitit İmparatorluğu da dibe batmıştı; Mısır ve Babil, göçmenleri ve akıncıları denetim altında tutmak için çabalıyordu. Köylüler tarlalarını terk ettikçe kıtlıklar alıp yürüdü. Çiftçiler vergilerini ödeyemediği için devletler asker toplayamadı; hiç asker olmadığı için akınlar denetimsiz kaldı ve yerel zorbalar küçük devletçikler kurdular. MÖ 1140'a gelindiğinde Mısır'ın günümüz İsrail'inde bulunan imparatorluğu eriyip gitmişti. Maaş ödeyen mutemetlerinin terk ettiği garnizon askerleri ya köylüye ya da eşkıyaya dönüştüler. İsrailliler açısından bu yıkımı anlatan Hâkimler Kitabı "o dönemde İsrail'de kral yoktu," der, "herkes dilediğini yapıyordu."<a class="noteref" href="#n24" id="ref24">24</a></p>

  <p>MÖ 1100'e gelindiğinde Mısır'ın kendisi de dağılmaya yüz tutmuştu. Teb bağımsızlığını ilan etti; göçmenler Nil Deltası'nda beylikler kurdu; çok geçmeden resmi tanrı-kral XI. Ramses'e ne yapacağını, 1069'da tahtı ele geçiren kendi veziri söyler oldu. Birkaç yüzyıl boyunca Mısır'ın gölgemsi firavunlarından pek azı büyük ordular toplamayı, anıtlar inşa ettirmeyi, hatta herhangi bir yazıt kaydettirmeyi başarabildi.</p>

  <p>Başta en kazançlı çıkmışa benzeyen Asur, Arami halkların hareketleri arttıkça kırsal kesimin denetimini yitirdi. MÖ 1100'e gelindiğinde tarlalar bomboş bırakılmış, hazine tamtakır kalmıştı, ülkeyse açlık tehdidi altındaydı. Bürokratlar gitgide daha az yazmaya başladıkları ve 1050'den sonra da ansızın tümüyle bıraktıkları için, durumu anlamak daha da güçleşir. O dönemde artık Asur kentleri boşalmış ve imparatorluğu bir hatıraya dönüşmüş durumdaydı.</p>

  <p>Batı çekirdeği MÖ 1000'e gelindiğinde iyiden iyiye küçülmüştü. Sicilya ve Yunanistan'ın daha geniş bir dünyayla temasları büyük ölçüde kesilmişti. Hitit ve Asur imparatorluklarının molozlarını savaşçı reisler paylaşmıştı. Suriye ve Babil ülkesinde kentler ayakta kaldı, ama MÖ 2. binyıldan itibaren Ugarit gibi metropol merkezleri hüzünlü bir gerileme yaşadı. Mısır'da bir grup küçük devletçik kurtuldu, ama bunlar II. Ramses'in şanlı imparatorluğuna göre zayıf ve yoksuldu. Ve tarihte ilk kez olarak, toplumsal gelişme gerçekten düştü. Her bir özellikle ilgili sayılar geriledi: MÖ 1000'e gelindiğinde insanlar 1250 civarındaki seleflerinin yaptığından daha az enerji elde ediyor, daha küçük kentlerde yaşıyor, daha zayıf ordular kuruyor ve daha az yazı yazıyorlardı. Puanlar bundan 600 yıl önceki seviyelere düştü.</p>

  <h2>Savaş Arabaları, Ama Tanrıların Değil</h2>

  <p class="nonindent">MÖ 1200 civarında, kral Wuding hâlâ tahtında otururken, Shang seçkinleri cenazelerinde yok edecek yeni bir nesne buldular: Savaş arabaları. Bunlar Anyang'daki birkaç düzine 12. ve 11. yüzyıl mezarında ortaya çıkar (söylemeye bile gerek yok, hepsi de öldürülmüş askerleri ve atlarıyla birlikte). Shang savaş arabaları 500 yıl önce Batı çekirdeğinde görülenlere o kadar benzer ki,<a class="noteref" href="#n25" id="ref25">25</a> çoğu arkeolog her ikisinin de MÖ 2000 civarında Kazakistan'da icat edilmiş savaş arabalarından gelen ortak bir kökeni paylaştığında hemfikirdir. Savaş arabalarının Hurrilere ulaşıp Batı'daki güç dengesini değiştirmesi 600 yıl aldı; Sarı Irmak vadisine kadar uzanan daha geniş mesafeleri aşması içinse 800 yıla ihtiyaç vardı.</p>

  <p>Mısırlılar ve Babilliler gibi Shang da bu yeni silahı benimsemekte ağırdan aldı. Savaş arabalarını Gui ve Qiang adını verdikleri, kuzey ve batı bölgelerinde yaşayan halklardan öğrenmiş olmalıydılar ve kehanet kemikleri bu komşuların muharebede savaş arabaları kullandıklarından söz eder. Wuding'in çağında Shang halkının kendisi savaş arabalarını sadece avda, onda bile çok başarılı olmadan kullanıyordu. Eksiksiz bir anlatı, gergedanı kovalarken Wuding'in yaptığı kazayı betimler. O yürüyüp gitmişti, ama Yang adındaki prens öylesine kötü yaralanmıştı ki, bir kehanet kemikleri seti, ona acı çektiren ruhları çıkarma çabalarını kaydetmişti. 100 yıl sonra Shang halkı muharebede birkaç savaş arabası kullanıyordu, ama Hititler ve Mısırlılar gibi onları toplu halde düzenlemek yerine, muhtemelen subaylara tahsis edilen bu arabaları piyade arasında dağıtıyorlardı.</p>

  <p>Shang'ın kuzeybatı komşularıyla ilişkileri, Mezopotamya'nın 500 yıl önce Hurriler ve Hititlerle ilişkilerine oldukça benzer gibi görünür. Mezopotamyalılar gibi Shang da birbirlerine karşı kullandığı komşularıyla hem ticaret yapıyor hem savaşıyordu. Bu gruplardan biri olan Zhou'dan, kehanet kemiklerinde ilk olarak MÖ 1200 civarında bir düşman olarak söz edilir. Ardından müttefikler olarak ortaya çıkarlar, ama MÖ 1150'ye gelindiğinde tekrar düşman olmuşlardır ve artık Wei Vadisi'nde yaşadıkları anlaşılır. Zhou, Shang'la ilişkileri bir dargın bir barışık devam ederken, Shang kültürünün kendisine uyan unsurlarını uyarlama ve benimseme sürecine girmiş gibi görünür. MÖ 1100'e gelindiğinde sarayları, tunç kâseleri, kehanet kemikleri ve zengin mezarlarıyla onlar da kendi devletlerini kurmaya girişmişlerdi. Bir Zhou soylusunun mezarında Shang tarzında bir savaş arabasının katledilmiş ekibi bulunuyordu. Zhou hükümdarları Shang prensesleriyle evlenmeye bile başlamıştı. Ama daha sonra –yine, savaş arabası kullanan Hurri ve Hitit komşularıyla baş etmeye çalışan Mezopotamyalılar gibi– Shang durumun kontrolünü yitirdi. Zhou görünüşe göre kuzeybatı halklarıyla bir ittifak kurdu ve MÖ 1050'ye gelindiğinde büyük Shang başkenti Anyang'ı tehdit ediyordu.</p>

  <p>Kadim Batılı devletler gibi Shang devleti de, işler sarpa sarınca çok hızlı bir şekilde dağıldı. Kehanet kemiklerine göre, Shang seçkinlerinin iç dinamikleri yaklaşık MÖ 1150'den beri altüst durumdaydı; kral güçlenmiş ama soylu destekçileri azalmıştı. MÖ 1100'e gelindiğinde güneydeki Shang kolonileri bağımsızlıklarını ilan etmiş ve anayurda daha yakın (Zhou gibi) birçok müttefik saf değiştirmiş olabilir.</p>

  <p>MÖ 1048'de Shang hükümdarı Di Xin, hâlâ bir Zhou saldırısını karşılayabilecek güçte 800 beye söz geçirebiliyordu, ama iki yıl sonra her şey büsbütün değişmiş durumdaydı. Zhou hükümdarı Wu, 300 savaş arabası topladı ve dönüp Anyang'ı arkadan vurdu. Aynı dönemde yazılmış olması muhtemel bir şiir, bu Zhou savaş arabalarının sonucu belirlediğini düşündürür:</p>

  <div class="poem">
    <p>Savaş arabaları ışıldadı,</p>

    <p>Beyaz böğürlüler<a class="noteref" href="#n26" id="ref26">26</a> takımı zorluydu...</p>

    <p>Ah, işte Kral Wu</p>

    <p>Çarçabuk dize getirdi Büyük Shang'ı</p>

    <p>Şafak sökmeden yalvaran bir ateşkes için.<a class="noteref" href="#n27" id="ref27">27</a></p>
  </div>

  <p>Di Xin intihar etti. Wu bazı Shang liderlerini safına kazandı, diğerlerini ise idam etti ve Di Xin'in oğlunu tabi bir hükümdar olarak bıraktı. 5. Bölüm'de göreceğimiz üzere, Wu'nun siyasi düzenlemelerinin sıkıntıya girmesi uzun sürmedi; ancak o döneme gelinceye kadar Doğu ile Batı arasındaki toplumsal gelişme uçurumu büyük bir hızla daralmıştı. Tarım, köyler, kentler ve devletlerin gelişmeye başlaması bakımından Batı Doğu'dan 2000 yıl öndeydi, ancak MÖ 3. ve 2. binyıl boyunca Batı ile Doğu arasındaki mesafe daralarak 1000 yıla kadar düşecekti.</p>

  <p>1920'ler boyunca çoğu Batılı arkeolog, Çin'in neden arayı kapatmaya başladığını bildiğini düşünüyordu: Bunun nedeni, Çinlilerin hemen her şeyi –tarım, çömlekçilik, inşaat, metalürji, savaş arabaları– Batı'dan kopya etmiş olmasıydı. Kahire'deki İngiliz anatomi uzmanı Sir Grafton Elliot Smith öyle coşkuluydu ki, Mısır kıskançlığına kötü şöhret kazandırmayı bile başardı. Dünyanın neresine baksa ve neye baksa, Mısır arketiplerinin –piramitler, dövmecilik, cüceler ve devlerle ilgili hikâyelerin– kopya edildiğini görüyordu, çünkü Mısır'daki "Güneşin Çocukları"nın<a class="noteref" href="#n28" id="ref28">28</a> "heliotik"<a class="noteref" href="#n00" id="ref00">*</a> kültürü tüm dünyaya taşıdığına inanmıştı. Elliot Smith esasen hepimizin Mısırlı olduğuna hükmetmişti.</p>

  <p>Bu düşünceye kendi çağında bile kısmen delilik olarak bakılıyordu ve 1950'lerden bu yana arkeoloji istikrarlı bir biçimde Elliot Smith'in iddialarının neredeyse tamamını çürütmektedir. Doğu tarımı kendi başına doğdu; Doğulular çömleği Batılılardan binlerce yıl önce kullanmaya başladı; Doğu'nun kendine özgü anıtsal yapı gelenekleri vardı; insan kurban etme bile bağımsız bir Doğulu icattı. Gene de, bütün bu buluntulara karşın, başta tunç yapımı olmak üzere bazı önemli fikirler bariz bir biçimde Batı'dan Doğu'ya gitmişti. Erlitou'da bunca önem taşımış olan bu maden, Çin'de ilk olarak gelişmiş Yiluo Vadisi'nde değil, muhtemelen –daha önce Tarım Havzası'ndaki gömülerinden söz ettiğim– Batılı görünüşlü insanlarca steplerin ötesinden getirildikten sonra, kuzeybatının uzak kesimlerindeki çorak, rüzgârlarla kavrulan Xinjiang'da görüldü. Savaş arabaları da, gördüğümüz gibi, bozkırlardan Batı çekirdeğine ulaşmalarından sadece 500 yıl sonra muhtemelen aynı yoldan girdi.</p>

  <p>Ancak Batı'dan Doğu'ya yayılma Çin'in arayı kapatmasının muhtemelen bir kısmını açıklasa bile, gelmiş geçmiş en önemli etken Doğu'nun kopya etmesi değil, Batı'nın çöküşü oldu. Doğulu toplumsal gelişme MÖ 1200'de hâlâ Batı'nın 1000 yıl gerisindeydi, gelgelelim Batı çekirdeğinin içine patlaması fiilen 600 yıllık kazançları silip attı. MÖ 1000'e gelindiğinde Doğu'nun gelişme puanları Batı'nın puanlarının ancak birkaç yüzyıl gerisindeydi artık. Batı'nın MÖ 1200-1000 arası büyük çöküşü, hikâyemizdeki ilk dönüm noktasını başlattı.</p>

  <h2>Mahşerin Atlıları</h2>

  <p class="nonindent">Ne ki Batı çekirdeğinin tam olarak neden çöktüğü tarihin en büyük gizemlerinden biri olarak kalmıştır. Buna verecek sağlam bir yanıtım olsaydı, kuşkusuz şimdiye dek sözünü etmiş olurdum; ama hazin gerçek, bir talih kuşu misali yepyeni bir tür kanıt ortaya çıkmadıkça muhtemelen asla bilemeyecek olmamızdır.</p>

  <p>Gene de bu bölümde betimlenen toplumsal gelişme kesintilerine sistemli bir şekilde bakmak oldukça aydınlatıcıdır. Tablo 4.1 en önemli özellikleriyle beni etkileyen unsurları özetliyor.</p>

  <div class="block">
    <table>
      <tbody>
        <tr>
          <td align="center" class="border">
            TARİH<br/>

            (MÖ)
          </td>

          <td align="center" class="border">
            GÖÇ
          </td>

          <td align="center" class="border">
            DEVLET<br/>

            ZAYIFLIĞI
          </td>

          <td align="center" class="border">
            KITLIK
          </td>

          <td align="center" class="border">
            SALGIN<br/>

            HASTALIK
          </td>

          <td align="center" class="border">
            İKLİM<br/>

            DEĞİŞİMİ
          </td>
        </tr>

        <tr>
          <td>
            Batı:
          </td>

          <td/>

          <td/>

          <td/>

          <td/>

          <td/>
        </tr>

        <tr>
          <td>
            3100
          </td>

          <td/>

          <td align="center">
            X
          </td>

          <td/>

          <td/>

          <td/>
        </tr>

        <tr>
          <td>
            2200
          </td>

          <td align="center">
            X
          </td>

          <td align="center">
            X
          </td>

          <td align="center">
            X
          </td>

          <td/>

          <td align="center">
            X
          </td>
        </tr>

        <tr>
          <td>
            1750
          </td>

          <td align="center">
            X
          </td>

          <td align="center">
            X
          </td>

          <td/>

          <td/>

          <td/>
        </tr>

        <tr>
          <td>
            1200
          </td>

          <td align="center">
            X
          </td>

          <td align="center">
            X
          </td>

          <td align="center">
            X
          </td>

          <td align="center">
            ?X
          </td>

          <td align="center">
            X
          </td>
        </tr>

        <tr>
          <td>
            &#160;
          </td>

          <td/>

          <td/>

          <td/>

          <td/>

          <td/>
        </tr>

        <tr>
          <td>
            Doğu:
          </td>

          <td/>

          <td/>

          <td/>

          <td/>

          <td/>
        </tr>

        <tr>
          <td>
            2300
          </td>

          <td/>

          <td align="center">
            X
          </td>

          <td/>

          <td/>

          <td/>
        </tr>

        <tr>
          <td class="border">
            1050
          </td>

          <td align="center" class="border">
            X
          </td>

          <td align="center" class="border">
            X
          </td>

          <td class="border"/>

          <td class="border"/>

          <td class="border"/>
        </tr>
      </tbody>
    </table>

    <p class="tablo">Tablo 4.1. Mahşerin atlıları: Felaketlerin belgelenmiş boyutları, MÖ 3100-1050.</p>
  </div>

  <p>Batı'da Uruk'un genişlemesini MÖ 3100 civarında ve Doğu'da Taosi'nin gelişmesini 2300 civarında geriye alan kesintiler hakkında o kadar az şey biliyoruz ki, muhtemelen bunları tartışmamızın dışında bırakmamız gerekecek; ancak gene de geriye çiftler halinde ayrılabilecek dört karışıklık örneği kalıyor. İlk çiftin –MÖ 1750'den sonraki Batı ve 1050 civarındaki Doğu krizinin– insan yapımı olduğunu söyleyebiliriz. Arabalarla yapılan savaş güç dengesini değiştirdi; ihtiraslı türediler çekirdeklere doğru ilerlemeye başladılar; şiddet, göç ve rejim değişikliği bunu izledi. Her iki örnekte de temel sonuç, toplumsal gelişmenin yukarıya doğru hareketini sürdürmesiyle güç dengesinin eski çeper gruplarına kayması oldu.</p>

  <p>İkinci çift –MÖ 2200-2000 ile MÖ 1200-1000 arasındaki Batı krizleri– tümüyle farklıydı; bunun da en bariz sebebi, doğanın insan ahmaklığını daha da artırmasıydı. İklim değişimi büyük ölçüde insan denetiminin dışında ve bu dönemlerdeki kıtlıklardan en azından kısmen sorumluydu. İkinci kesintiler çifti ilkinden çok daha şiddetliydi ve bundan çıkarabileceğimiz kesin olmayan sonuç: Mahşerin dört atlısı –iklim değişimi, kıtlık, devletin zayıflaması ve göç– hep birlikte dörtnala kalktılar ve özellikle bir beşinci atlı olarak salgın hastalık onlara katıldığı zaman kesintiler yıkıma dönüşebiliyor, hatta bazen toplumsal gelişmeyi geriye bile götürebiliyordu.</p>

  <p>Gene de iklim değişiminin ardındaki yörünge eğilmeleri ve sallantıların doğrudan doğruya yıkıma <i>neden olduğu</i> sonucuna varamayız. MÖ 2200 civarında Batı çekirdeğine musallat olan kuraklık 1200 civarındakinden daha şiddetli gibi görünür; ama çekirdek 2200-2000 arasındaki sıkıntıları atlatabilmişken, MÖ 1200-1000 arasında darmadağın olmuştu. MÖ 3800 civarında başlayan kuraklığın gerek 2200 gerek 1200'dekinden çok daha şiddetli geçmiş olması mümkündür; ama Doğu'da görece küçük bir etki yaparken, Batı'da toplumsal gelişmeyi fiilen ileriye götürmüştür.</p>

  <p>Bu da ikinci bir olasılığı akla getiriyor: Bu çöküş doğal ve insani kuvvetler arasındaki etkileşimlerin bir sonucu olarak meydana gelmişti. Muhtemelen bu konuda biraz daha spesifik olabileceğimizi düşünüyorum: Daha büyük, daha karmaşık çekirdekler daha büyük, daha tehditkâr karışıklıklara yol açarak, iklim değişimi ve göç gibi yıkıcı kuvvetlerin tam anlamıyla çöküşlere yol açma riskini daha da artırır. MÖ 2200 civarında sarayları, tanrısal kralları ve Mısır'dan Mezopotamya'ya dek tüm alanı kapsayan yeniden dağıtımcı ekonomileriyle Batı çekirdeği zaten büyümüştü. Kuraklık ve Suriye Çölü ile Zagros Dağları'ndan göç bu bölgenin iç ve dış ilişkilerini yerinden sarstığı zaman sonuçlar dehşet verici oldu; ama Mısır ve Mezopotamya'nın ikiz çekirdek bölgeleri çok sıkı bağlantılı olmadığı için birbirlerinden bağımsız olarak ayakta kaldılar veya çöktüler. MÖ 2100'e gelindiğinde Mısır kısmen çökmüş, ama Mezopotamya canlanmıştı; MÖ 2000 civarında Mezopotamya kısmen çöktüğü zaman da Mısır canlandı.</p>

  <p>Bunun tersine, MÖ 1200'de çekirdek Anadolu ve Yunanistan'a kadar genişlemiş, Orta Asya'nın vahalarına ulaşmış, hatta Sudan'a gelip dayanmıştı. Göçler görünüşe göre istikrarsız yeni Akdeniz sınır boyunda başladı, ama MÖ 12. yüzyılda İran'dan İtalya'ya varana dek her yerde halklar hareket halindeydi. Yarattıkları kartopu daha önce görülenlerden çok daha büyüktü ve bozulacak daha çok şeyi olan, iç bağlantıları daha kuvvetli bir alanda yuvarlanmaktaydı. Ugarit kralı ordusunu Hititlere yardıma gönderdiği için akıncılar Ugarit'teki ekinleri ateşe verdiler; bir yerdeki felaketler, 1000 yıl önce görülmediği şekilde, başka yerlerdeki felaketlerle daha da ağırlaştı. Bir krallık yıkıldığında diğerlerini de beraberinde götürdü. Kaos MÖ 11. yüzyıl boyunca sürdü ve nihayet herkesi peşinden sürükledi.</p>

  <p>Toplumsal gelişme paradoksu, yani gelişmenin kendisini baltalayacak güçlerin ta kendisini üretme eğilimi, çekirdeklerin büyüdükçe kendileri açısından daha büyük sorunlar yaratacakları anlamına gelir. Bunu kendi çağımızda da bariz biçimde görüyoruz. 19. yüzyılda (MS) uluslararası finansın doğuşu Avrupa ve Amerika'daki kapitalist ülkeleri birbirine bağladı ve toplumsal gelişmeyi daha önce görülen tüm düzeylerden daha hızlı bir şekilde yukarı itti; ancak bu aynı zamanda, 1929'da Amerikan borsa balonunun tüm bu ülkeleri beraberinde aşağıya sürüklemesine de imkân verdi. Son 50 yıldır toplumsal gelişmenin itici gücü olmuş mali inceliklerde akıllara durgunluk veren artış, 2008'de yeni bir Amerikan balonunun neredeyse tüm dünyayı temellerinden sarsmasını mümkün kıldı.</p>

  <p>Bu korkutucu bir sonuçtur, ancak bu erken devletlerin sıkıntılı tarihinden iyimser diyebileceğimiz üçüncü bir sonuç daha çıkartabiliriz. Daha büyük, daha karmaşık çekirdekler daha büyük, daha tehditkâr karışıklıklar üretir, ama aynı zamanda, bunlara yanıt olarak gitgide daha gelişmiş yöntemleri de sunar. Dünya finans liderleri 2008'deki çöküşe 1929'da hayal bile edilemeyecek atılımlarla karşılık verdiler ve ben bu satırları yazarken (2010 başı) 1930'lardakine benzer bir iflas savuşturulmuş gibi görünüyor.</p>

  <p>Toplumsal gelişme daha da yukarıya tırmandıkça, daha da tehditkâr karışıklıklar ile daha da gelişmiş savunmalar arasında bir yarış başlatır. Kimi zaman, MÖ 2200-1200 arasında Batı'da olduğu gibi, zorluklar mevcut çareleri alt eder. İster liderler yanlış yapsın, ister kurumlar başarısız olsun, isterse doğru dürüst örgütlenme ve teknoloji olmadığı için olsun, sorunlar tırmanarak denetimden çıkar, kesintiye yol açan karışıklık çöküşe dönüşür ve toplumsal gelişme geriler.</p>

  <p>MÖ 1200-1000 çöküşünden önce Batılı toplumsal gelişme dolu dolu 13 bin yıl boyunca Doğulu gelişmenin önünden gitmişti. Batı'nın öncülüğünün kalıcı olduğunu düşünmek için her türlü neden vardı. Batı'yı koruyan zar çöküşten sonra iyice incelmişti; benzer bir gerileme onu büsbütün yeryüzünden silebilirdi. MÖ 5000-1000 arasında bu kadar sık ve bunca zalimce etkili olan toplumsal gelişme paradoksu hiçbir şeyin sonsuza dek sürmeyeceğini gösterdi. Hiçbir basit uzun vadeli kilitlenme kuramı bize neden Batı'nın hükmettiğini anlatamaz.</p>

  <div class="footnotes">
    <p class="footnote" id="n1"><a class="backref" href="#ref1">1</a> Mısırlıların Nil'e bakış açıları, kuzeyi yukarıda gösteren modern haritaları kullanan bizler için kafa karıştırıcıdır; ırmak güneydeki "Yukarı Mısır"dan aşağıya, kuzeydeki "Aşağı Mısır"a doğru akıyordu.</p>

    <p class="footnote" id="n2"><a class="backref" href="#ref2">2</a> <i>Akrep Kral</i> filmleri, ne yazık ki, gerçek Akrep Kral'a ilişkin bildiğimiz pek az şeye, ucundan kenarından bile olsa benzerlik göstermez.</p>

    <p class="footnote" id="n3"><a class="backref" href="#ref3">3</a> Plutarkos, <i>Life of Alexander</i> 64.</p>

    <p class="footnote" id="n4"><a class="backref" href="#ref4">4</a> <i>Tekvin</i> 47.27, çevirisi: <i>The New Oxford Annotated Bible</i> (1994), s. 63, OT.</p>

    <p class="footnote" id="n5"><a class="backref" href="#ref5">5</a> <i>Sumerian King List</i>, çev. Kramer, 1963, s. 330.</p>

    <p class="footnote" id="n6"><a class="backref" href="#ref6">6</a> <i>The Lamentation over Ur</i>, satır 390-394, çevirisi: Michalowski, 1989.</p>

    <p class="footnote" id="n7"><a class="backref" href="#ref7">7</a> Bu kısmen arkeolojik verilerimizin fazla iri taneli olmasından, kısmen de teknik nedenlerden kaynaklanıyor. Veriler bu kadar düzensiz olduğu için MÖ 3. binyıldaki toplumsal gelişmeyi 250 yıllık aralıklarla ölçtüm ve MÖ 2250-2000 arasındaki noktalar bu kargaşadan uzak kalan dönemler oldu. İkincisi, Batılı bölgenin, biri Mezopotamya diğeri Mısır'da olmak üzere iki ayrı çekirdeği vardı; buralardaki çöküşler biraz farklı ritimlerde gerçekleşti. MÖ 2100'de Mısır'daki toplumsal gelişme MÖ 2200'de olduğundan düşüktü, ama Mezopotamya ilk çöküşünden toparlanmış durumdaydı. MÖ 2000'e gelindiğinde Mezopotamya yeniden çökmüş, ama Mısır toparlanmıştı.</p>

    <p class="footnote" id="n8"><a class="backref" href="#ref8">8</a> Antik dönem uzmanı tarihçiler genellikle günümüz Türkiye topraklarını Yunanca adı olan ("Doğu Toprakları" anlamına gelen) Anatolia adıyla anarlar, zira –kökenleri Orta Asya'ya dayanan– Türkler Anadolu'ya ancak 11. yüzyılda yerleşmişlerdi.</p>

    <p class="footnote" id="n9"><a class="backref" href="#ref9">9</a> Hititler ve Amurru arasında, MÖ 13. yüzyılda yapılan antlaşma, çevirisi: Beckman, 1990, s. 107.</p>

    <p class="footnote" id="n10"><a class="backref" href="#ref10">10</a> II. Ramses'in zafer kitabesi, çevirisi: Lichtheim, 1973-80, c. 2, s. 62.</p>

    <p class="footnote" id="n11"><a class="backref" href="#ref11">11</a> <i>Baharlar ve Güzler</i> Çin tarih kitaplarının popüler adıdır, aslında anlamı "Yıllar"dır. "Yıllıklar" daha doğru bir çeviri olabilir.</p>

    <p class="footnote" id="n12"><a class="backref" href="#ref12">12</a> Lü Buwei, <i>Springs and Autumns of Mr. Lü</i> 3.5, çevirisi: de Bray ve Bloom, 1999, s. 239.</p>

    <p class="footnote" id="n13"><a class="backref" href="#ref13">13</a> <i>Zuozhuan Commentary</i>, Duke Zhao, Year 1, çevirisi: Legge 1872, s. 578.</p>

    <p class="footnote" id="n14"><a class="backref" href="#ref14">14</a> Chang, 1989, s. 42.</p>

    <p class="footnote" id="n15"><a class="backref" href="#ref15">15</a> <i>Classic of Odes</i>, çevirisi: Waley, 1937, no, 240.</p>

    <p class="footnote" id="n16"><a class="backref" href="#ref16">16</a> "Rivayete göre" diye başladım, çünkü 1. Bölüm'de ele aldığımız büyük tarihöncesi yerleşimi Zhoukoudian'a giden izin, iç karışıklık yüzünden Pekin'de mahsur kalmış bir Alman doğa bilimcisinin bir şifalı bitkiler dükkânında gördüğü "ejderha kemiği"ni erken insan dişi olarak tanımladığı yıl, üstelik de oldukça benzer biçimde bulunduğu söylenir. Bu tesadüf biraz kuşku uyandırıcıdır.</p>

    <p class="footnote" id="n0"><a class="backref" href="#ref0">*</a> Çinlilerin <i>Yihe quan</i> (Yumruklar) adı altında kurduğu örgütün üyelerine yabancılar "boksör" adını vermiştir (ed.n.)</p>

    <p class="footnote" id="n17"><a class="backref" href="#ref17">17</a> <i>Jiaguwen heji</i> 6,664 ön, çevirisi: de Bary ve Bloom, 1999, s. 12.</p>

    <p class="footnote" id="n18"><a class="backref" href="#ref18">18</a> Pylos tablen An 657, çev: Chadwick, 1987, s. 40-42.</p>

    <p class="footnote" id="n19"><a class="backref" href="#ref19">19</a> Ugarit tabletleri RS 20.212 ve 18.147, çevirisi: Astour, 1965, s. 255.</p>

    <p class="footnote" id="n20"><a class="backref" href="#ref20">20</a> Ramses III, Medinet Habu Kitabesi, çevirisi: Pritehand, 1969, s. 262-263.</p>

    <p class="footnote" id="n21"><a class="backref" href="#ref21">21</a> Mursili II, Güneş Tanrıçasına Yakarı (<i>CTH</i> 376), çevirisi: Pritchard, 1969, s. 396.</p>

    <p class="footnote" id="n22"><a class="backref" href="#ref22">22</a> Merneptah, Stel kitabesi, çevirisi: Lichtheim, 1973-80, c. 2, s. 77.</p>

    <p class="footnote" id="n23"><a class="backref" href="#ref23">23</a> Atina Arkeoloji Derneği'nden Dr. Demetrius Schilardi'ye, 1983'ten 1989'a kadar kazılarına bizi de davet ettiği için bir kez daha teşekkür etmek isterim.</p>

    <p class="footnote" id="n24"><a class="backref" href="#ref24">24</a> <i>Judges</i> 21.25, çevirisi: <i>New Oxford Annotated Bible</i>, s. 331, OT.</p>

    <p class="footnote" id="n25"><a class="backref" href="#ref25">25</a> Tek gerçek fark, Çinli savaş arabalarının tekerleklerinde, Batı'da kullanılanlardan daha fazla ok bulunmasıdır.</p>

    <p class="footnote" id="n26"><a class="backref" href="#ref26">26</a> Atlar denilmek isteniyor.</p>

    <p class="footnote" id="n27"><a class="backref" href="#ref27">27</a> "Great Brightness", <i>Classic of Odes</i>, çevirisi: Waley, 1937, no. 246.</p>

    <p class="footnote" id="n28"><a class="backref" href="#ref28">28</a> G.E. Smith, 1915.</p>

    <p class="footnote" id="n00"><a class="backref" href="#ref00">*</a> Güneş tapımı ve monolitlere dayanan uygarlık (ç.n.)</p>
  </div>
</body>
</html>