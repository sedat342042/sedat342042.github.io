<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Toplum Sözleşmesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos117699" class="calibre9"><span class="calibre4"><span class="bold">Hükümetlerin Bölümü</span></span></p><p class="calibre10">Bir önceki bölümde, üyelerin sayısına göre hükümetlerin çeşitli türlere ya da biçimlere ayrıldığını gördük; geriye bu ayrımın nasıl yapıldığını görmek kalıyor.</p><p class="calibre8">Önce, egemen varlık yönetim görevini bütün halka ya da halkın büyük bir bölüğüne bırakabilir: Öyle ki, yönetici yurttaşların sayısı öbür yurttaşların sayısını aşar. Bu çeşit yönetime demokrasi denir.</p><p class="calibre8">Ya da egemen varlık, yönetim işini bir azınlığın eline bırakır. Öyle ki, yurttaş sayısı yönetici sayısından çok olur. Bu türlü yönetime de aristokrasi adı verilir.</p><p class="calibre8">Son olarak, egemen varlık yönetimi tek bir yöneticinin eline bırakır. Bütün öbür görevliler yetkilerini ondan alırlar. Bu üçüncü biçim en yaygın yönetim biçimidir. Bunun adına da monarşi ya da krallık yönetimi denir.</p><p class="calibre8">Bütün bu biçimler ya da hiç değilse ilk iki biçim, aza ya da çoğa elverişlidir, hatta buna oldukça büyük yatkınlıkları vardır. Çünkü demokrasi bütün halkı içine alabildiği gibi, halkın yarısını alacak kadar da daralabilir. Aristokrasi ise, halkın yarısından başlayıp en az bölünmelere yatkındır. Sparta’da anayasa gereğince hep iki kral bulunurdu. Roma İmparatorluğu’nda bir arada sekiz imparator bulunduğu olmuştur, ama bu yüzden imparatorluk için parçalanmış denemezdi. Böylece her yönetim biçiminin başka yönetim biçimi ile karıştığı bir nokta vardır. Görülüyor ki, üç ayrı adla anılan yönetim, gerçekte devletin yurttaş sayısı kadar biçimler almaya elverişlidir.</p><p class="calibre8">Dahası var: Aynı yönetim bazı bakımlardan birtakım parçalara ayrılabildiğine ve bunların bir bölüğü bir çeşit, bir bölüğü de başka çeşit yürütülebildiğine göre, bir araya getirilen bu üç biçimden birçok karma biçim elde edilebilir. Bunların her birini bütün basit biçimlerle çarpıp çoğaltabiliriz.</p><p class="calibre8">Yönetim biçimlerinden her birinin bazı durumlarda en iyi, bazı durumlarda ise en kötü olabileceği göz önüne alınmadan, en iyi yönetim biçimi üstünde öteden beri tartışmalar yapılagelmiştir.</p><p class="calibre8">Ayrı ayrı devletlerde yüksek görevliler sayısının yurttaş sayısıyla ters orantıda olması gerekiyorsa, bundan şu sonuç çıkar: Demokrasi yönetimi genel olarak küçük devletlere; aristokrasi yönetimi orta devletlere; monarşi yönetimi de büyük devletlere elverişli gelmektedir. Bu kural doğrudan doğruya ilkeden çıkmaktadır. Ama kural dışında kalabilecek bir sürü durumu nasıl sayıp dökelim?</p><div class="mbppagebreak" id="calibre_pb_27"></div>
</body></html>
