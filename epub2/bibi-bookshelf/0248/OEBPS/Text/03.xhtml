<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">3</p>

  <p>Kereste arabalarının görüş alanına girmesinden çok daha önce Joseph araba çanlarının sevimli ama sert çınlamalarını duymuştu; at koşumlarının eğri tahtalarına iliştirilen bu kaba sesli küçük çanlar, dar yolda karşıdan gelen arabaları uyarıyordu. Joseph yıkanıp paklanmış, saçını sakalını taramıştı; gözleri umutla parlıyordu, çünkü iki haftadır bir Tanrı’nın kulunu görmemişti.</p>

  <p>Sonunda ağaçların arasından büyük arabalar göründü. Yeni yapılmış engebeli yolda ağır kalasları çekerek taşıyan atlar, küçük ve dikkatli adımlar atıyorlardı.</p>

  <p>En öndeki arabanın sürücüsü şapkasını çıkarıp Joseph’a salladı; güneş, şapkasının tokasında parıldadı. Joseph arabaları karşılamak üzere aşağı doğru yürüdü ve sürücünün yanındaki koltuğa çıkıp oturdu; orta yaşlı adamın düzensiz kesilmiş sakalı beyaz, yüzü esmer ve tıpkı tütün yaprağı gibi damar damardı. Sürücü, yuları sol eline alıp sağ elini uzattı.</p>

  <p>“Daha erken geleceğinizi düşünmüştüm,’ dedi Joseph. “Yolda bir sorun mu çıktı?”</p>

  <p>“Sorun sayılacak bir şey olmadı Bay Wayne. Juanito’nun arabasının dingili fazla ısındı, oğlum Willie’nin de ön tekerleği çamura saplandı. Herhalde o sırada oğlum uyuyordu. Bu son iki milde doğru dürüst yol yok.”</p>

  <p>“Olacak. Sizinkiler gibi arabalar üzerinden geçtikçe yol düzelecektir.” Joseph parmağıyla ileriyi gösterdi. “Keresteleri şu ilerideki büyük meşenin yanına bırakalım.”</p>

  <p>Sürücünün yüzünde neredeyse uğursuz bir ifade belirdi. “Evi ağacın altına mı yapacaksınız? Bu iyi olmaz. Dallardan biri kırılırsa çatıya düşer ve gece uyurken sizi ezebilir.”</p>

  <p>“Bu yaşlı ve sağlam bir ağaç,” diye adama güvence verdi Joseph. “Evimi bir ağacın uzağına yapmak istemiyorum. Senin evinin yakınında ağaç yok mu?”</p>

  <p>“Var, işte bu yüzden söylüyorum ya zaten. Kahrolası evim bir ağacın şamarını yemeye hazır durumda. Nasıl oldu da oraya ev yaptım bilmem ki... Çoğu gece uyuyamaz, rüzgârı dinler, fıçı kadar geniş bir dalın damdan içeri düşeceğini düşünürüm.” Koşum takımlarını geriye doğru çekti ve elindeki yularları frenin çevresine doladı. Öbür sürücülere, “Burada hizalı durun!” diye bağırdı.</p>

  <p>Keresteler yere indirilip de arabalara bakacak şekilde yularlarından bağlanan atlar yem torbalarındaki arpaları şapırtılarla yemeye başladığında, sürücüler arabalardaki yataklarda sarılı duran battaniyelerini çıkarıp açtılar. Joseph ateşi çoktan yakmış, akşam yemeğini pişirmeye girişmişti. Tavayı ateşin epey yukarısında tutuyor, domuz pastırmasını sürekli olarak alt üst çeviriyordu. Yaşlı sürücü Romas ona yaklaşıp ateşin başına oturdu. “Sabah erkenden işe koyuluruz,” dedi. “Arabaları boşaltmak bize zaman kazandırdı.”</p>

  <p>Joseph tavayı ateşin üstünden aldı. “Neden atların biraz ot yemesine izin vermiyorsunuz?”</p>

  <p>“Çalışırken mi? Yok, olmaz. Ot tutmaz onları. Sizinki gibi bir yolu aşarken daha tok tutacak bir şeyler yemeleri gerek. O pastırmayı pişirmek için tavayı ateşin içine koyup bir dakika bekletmeniz gerekir.”</p>

  <p>Joseph kaşlarını çattı. “Sizler domuz pastırması kızartmayı hiç bilmiyorsunuz. Ağır ateşte altını üstüne getirerek pişireceksin ki yağını kaybetmeden çıtır çıtır olsun.”</p>

  <p>“Altı üstü yemek,” dedi Romas. “Hepsi aynı.”</p>

  <p>Juanito’yla Willie yaklaştılar. Juanito’nun koyu renk, Kızılderiliye benzer bir ten rengi ve mavi gözleri vardı. Willie’nin bir kir tabakasının ardındaki yüzü, bilinmez bir hastalık nedeniyle buruşmuştu ve soluk beyazdı; kaçamak bakan gözleriyse ürkekti, çünkü geceleri vücudunu sarsan ağrılara, uykusunda kendisine işkence eden karanlık kâbuslara kimse inanmıyordu. Joseph başını kaldırıp bu iki adama gülümsedi.</p>

  <p>“Gözlerime bakıyorsunuz,” dedi Juanito cüretkâr bir ifadeyle. “Kızılderili değilim. Kastilyalıyım<a href="../Text/dipnot.xhtml#Footnote0002" id="Feedback0002"><sup class="dipnot_sayi">[2]</sup></a>. Gözlerim mavi. Ten rengime bakın. Tenim güneşten dolayı yanık ama Kastilyalıların gözleri mavidir.”</p>

  <p>Romas araya girdi. “Herkese böyle söyler. Yabancılara bunu anlatmaya bayılır. Annesinin Kızılderili olduğunu Nuestra Señora’daki herkes bilir, ama babası kim onu sadece Tanrı bilir.”</p>

  <p>Juanito hiddetle elini belindeki uzun bıçağa götürdü ama Romas bir kahkaha atıp Joseph’a döndü. “Juanito kendi kendine sürekli ‘Günün birinde bu bıçakla birini öldüreceğim,’ der durur. Böylece gururunu koruyor. Ama bunu asla yapmayacağını biliyor, böylece aşırı bir gurura da kapılmıyor. Pastırmayı yemek için bir sopanın ucunu sivrilt Juanito,” dedi aşağılayarak. “Ve bir daha Kastilyalı olduğunu anlatmaya kalktığında, etrafında seni tanıyan kimsenin olmamasına dikkat et.”</p>

  <p>Joseph tavayı yere bıraktı ve meraklı gözlerle Romas’a baktı. “Neden onu yalancı çıkarıyorsun? Eline ne geçiyor ki? Kastilyalı olmasının bir zararı yok...”</p>

  <p>“Bu bir yalan Bay Wayne. Her yalan aynıdır. Bu yalana inanırsanız, sonra bir yalan daha söyler. Bir hafta sonra İspanya kraliçesinin kuzeni olduğunu anlatacaktır. Juanito çok iyi bir arabacıdır. Kahrolası, çok iyidir. Prens olmasına izin veremem.”</p>

  <p>Ama Joseph ikna olmamış bir ifadeyle başını sağa sola salladı ve tavayı tekrar eline aldı. Kafasını yemekten kaldırmadan konuştu: “Bence o Kastilyalı. Gözleri mavi, ayrıca başka bir şey daha var. Bunu nereden bildiğimi bilmiyorum ama sanırım Kastilyalı.”</p>

  <p>Juanito’nun gözleri kararlı ve gururlu bir ifadeyle doldu. “Teşekkür ederim sinyor,’’ dedi. “Söyledikleriniz doğru.” Gösterişli bir tavırla Joseph’a yaklaştı. “Birbirimizi anlıyoruz sinyor. İkimiz de <i>caballero</i>’yuz.”<a href="../Text/dipnot.xhtml#Footnote0003" id="Feedback0003"><sup class="dipnot_sayi">[3]</sup></a></p>

  <p>Joseph domuz pastırmasını teneke tabaklara paylaştırdı ve herkese kahve koydu. Hafifçe gülümsüyordu. “Babam kendisinin neredeyse bir tanrı olduğunu düşünür. Ve öyledir de.”</p>

  <p>“Siz ne yaptığınızın farkında değilsiniz,” diye karşı çıktı Romas. “Bu <i>caballero</i>’ya katlanamam. Artık hiç çalışmaz. Kendini beğenmiş bir halde dolaşıp durur.”</p>

  <p>Joseph kahvesine üfleyerek yüzeyini dalgalandırdı. “Fazla kibirli bir Kastilyalı burada işime yarayabilir.”</p>

  <p>“Ama bu Tanrı’nın cezası adam çok çalışkandır.”</p>

  <p>“Biliyorum,” dedi Joseph hafif bir sesle. “Beyefendiler genellikle öyledir. Çalışmaya zorlanmaları gerekmez.”</p>

  <p>Juanito aceleyle yerinden kalkıp gitgide koyulaşan karanlığın içine daldı. Willie durumu açıkladı: “Atlardan biri ayağını yulara dolamış.”</p>

  <p>Batıdaki sıradağlar hâlâ günbatımı sonrasının gümüşi rengiyle çevrelenmiş durumdaydı, ama Meryem Ana vadisi dağların kenarlarına kadar karanlığa gömülmüştü. Gökyüzündeki çelik grisi dokuya serpiştirilmiş yıldızlar âdeta geceyle savaşıyor ve ona göz kırpıyordu. Dört adam, kömürleşmiş ateşin çevresinde oturuyor, yüzleri gölgelerle keskinleşiyordu. Joseph sakalını sıvazladı; bakışları düşünceli ve dalgındı. Romas iki koluyla birden dizlerini kavramıştı. Sigarası önce kızıl kızıl parlıyor, sonra külün ardında yok oluyordu. Juanito’nun başı ileriye bakıyordu, boynu dümdüzdü ama aralanmış kirpiklerinin ardındaki gözleri Joseph’ın üstünden ayrılmıyordu. Willie’nin solgun yüzü sanki vücudundan bağımsız bir parçaymış gibi havada asılıydı; ara sıra dudakları acıyla geriliyordu. Burnu ince ve kemikliydi; ağzının kenarı papağan gagası gibi kıvrıktı. Ateş tamamen sönüp adamların sadece yüzleri görünür hale geldiğinde Willie zayıf elini uzattı, Juanito bu eli tutup parmaklarını sımsıkı kavradı, çünkü Willie’nin karanlıktan ne kadar çok korktuğunu biliyordu. Joseph ateşe ince bir dal atıp küçük bir kıvılcım yarattı. “Romas,” dedi, “burada otlar güzel, toprak bereketli ve boş. Sadece sabanla biraz sürülmesi gerekiyor. Neden boş kalmış? Neden kimse burayı almamış?”</p>

  <p>Romas, ağzındaki izmariti tükürerek ateşe attı. “Bilmiyorum. İnsanlar yavaş yavaş geliyor. Burası anayola uzak. Kurak yıllar olmasaydı herhalde burası da tutulurdu. Kuraklık bu toprakları epey geri bıraktı.”</p>

  <p>“Kurak yıllar mı? Ne zamandı bu?”</p>

  <p>“Seksenlerle doksanlar arasında. Bütün topraklar kurudu, kuyularda su kalmadı, sığırlar öldü.” Acı acı güldü. “Bayağı kuraktı doğrusu. Burada yaşayanların yarısı göç etmek zorunda kaldı. Becerebilenler, sığırlarını daha içeride kalan San Joaquin’e götürdüler; orada nehir kıyısında otlar vardı. Yolda ölen sığırlar da oldu. Ben o zamanlar küçüktüm ama şişmiş sığır leşlerini hatırlıyorum. Onlara ateş edince patlak balon gibi sönerlerdi ve kokudan kendinizi kaybederdiniz.”</p>

  <p>“Ama yağmur geri geldi,” diye aceleyle konuştu Joseph. “Toprak artık suyla dolu.”</p>

  <p>“Evet, on yıl sonra yağmur geldi. Hatta sel gibi geldi. Sonra otlar yeniden bitti, ağaçlar yeşillendi. Çok mutlu olmuştuk, hâlâ hatırlarım. Nuestra Señora halkı yağmur altında şenlik yapmıştı; sadece gitarcılar teller ıslanmasın diye küçük bir saçağın altında duruyordu. İnsanlar sarhoş olup çamurun içinde dans ettiler. İnsanlar suyun şerefine içtiler. Üstelik sarhoş olanlar sadece Meksikalılar değildi. Sonra Peder Angelo şenliği bastı ve onları durdurdu.”</p>

  <p>“Neden?” diye sordu Joseph.</p>

  <p>“İnsanların çamurun içinde neler yaptıklarını bilmiyorsunuz siz. Peder Angelo delirmiş gibiydi. Şeytana davetiye çıkardığımızı söyledi. Şeytanı kovdu ve insanların gidip yıkanmasını, çamurda yuvarlanmayı kesmesini istedi. Herkese günahlarına karşılık cezalar verdi. Peder Angelo delirmiş gibiydi. Yağmur duruncaya kadar orada durup bekledi.”</p>

  <p>“Demek insanlar sarhoş oldu?”</p>

  <p>“Evet, bir hafta boyunca sarhoştular ve kötü şeyler yaptılar... Elbiselerini çıkardılar.”</p>

  <p>Juanito araya girdi. “insanlar mutluydu. Daha önce kuyular kurumuştu sinyor. Tepeler kül gibi bembeyazdı. Yağmur yağınca insanlar mutlu oldu. Bu kadar mutluluğu kaldıramadılar ve kötü şeyler yaptılar. İnsanlar fazla mutlu olduklarında her zaman kötü şeyler yaparlar.”</p>

  <p>“Umarım kuraklık bir daha gelmez,” dedi Joseph.</p>

  <p>“Peder Angelo bunun ilahi bir karar olduğunu söyledi, ama Kızılderililerin dediğine göre yaşlılar eskiden iki kuraklık daha olduğunu hatırlıyormuş.”</p>

  <p>Joseph gergin bir ifadeyle yerinden kalktı. “Bunu düşünmekten hoşlanmıyorum. Eminim tekrar gelmeyecektir. Otların şimdiden ne kadar büyüdüğünü hissedebiliyorum.”</p>

  <p>Romas kollarını gerdi. “Belki de gelmez. Ama buna güvenmeyin. Yatma vakti. Gün doğunca işe koyulacağız.”</p>

  <p>Joseph uyandığında henüz gün ağarmamıştı ve gecenin soğuğu hissediliyordu. Uykusunda keskin bir çığlık duymuştu sanki. “Bir baykuş olmalı,” diye düşündü. “Bazen rüya görürken sesler değişiyor ve yükselir gibi oluyor.” Ama dikkatle etrafı dinledi ve çadırının dışında birinin boğuk boğuk hıçkırdığını duydu. Kot pantolonunu ve çizmelerini hızla giyip çadırın etekleri arasında sürünerek dışarı çıktı. Sessiz hıçkırıklar arabaların birinden geliyordu. Juanito, Willie’nin uyuduğu arabanın yanına yaslanmış, içeri uzanıyordu.</p>

  <p>“Ne oldu?” diye sordu Joseph. Solgun ışıkta, Juanito’nun Willie’nin elini tuttuğunu gördü.</p>

  <p>Juanito kısık sesle açıkladı: “Rüya görüyor. Bazen ben ona yardım etmezsem uyanamıyor. Bazen de uyandığında bunun rüya olduğunu, asıl gerçeğin rüyadaki olduğunu sanıyor. Gel Willie. Bak, şimdi uyanıksın. Çok korkunç şeyler görüyor rüyasında sinyor ve ben de onu çimdikliyorum. Korkuyor işte.”</p>

  <p>Romas, yattığı arabadan seslendi: “Willie çok fazla yiyor. Sadece bir kâbus gördü. Oldum olası görür zaten. Gidip yatın Bay Wayne.”</p>

  <p>Ama Joseph eğilerek Willie’ye baktı ve yüzündeki dehşeti gördü. “Gecede sana zarar verecek hiçbir şey yok Willie,” dedi. ‘İstersen gelip benim çadırımda yatabilirsin.”</p>

  <p>“Rüyasında parlak ama kurak ve ölü bir yerde olduğunu görüyor; kovuklardan insanlar çıkıp kollarını ve bacaklarını çekiştiriyor sinyor. Hemen hemen her gece aynı rüyayı görüyor. Bak Willie, yanında kalacağım. Bak, atların hepsi etrafında, sana bakıyorlar Willie. Bazen, sinyor, rüyasında atlar ona yardım ediyor. Etrafında atlar varken uyumayı seviyor. Kurak ve ölü yere yine gidiyor ama atlar yakınındayken insanlardan korunuyor. Gidip yatın sinyor, ben bir süre böyle elini tutacağım.”</p>

  <p>Joseph elini Willie’nin alnına koyunca buz gibi olduğunu fark etti. “Ateş yakayım da ısınsın,” dedi.</p>

  <p>“Yararı olmaz sinyor, o her zaman buz gibidir. Isınamaz.”</p>

  <p>“Sen iyi bir çocuksun Juanito.”</p>

  <p>Juanito yüzünü diğer tarafa çevirdi. “Beni çağırıyor, sinyor.” Joseph elini bir atın sıcak böğründe gezdirdi, sonra çadırına döndü. Doğudaki dağ sırtının üstünde yeşermiş çam ormanı, sabahın soluk ışığında pürüzlü bir hat çiziyordu. Yeni yeni uyanan esintiyle otlar huzursuzca kıpırdanıyordu.</p>
</body>
</html>
