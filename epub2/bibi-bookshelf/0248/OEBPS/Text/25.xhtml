<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">25</p>

  <p>Joseph eyer kolanını sıkıp atın yularını yaşlı zeytin ağacından çözdü. Sonra atına binip çiftliğe doğru sürdü. Rahibin evindeyken akşam karanlığı çökmüştü. Ay doğmadan önce hava iyice karardı. Meryem Ana caddesinde birkaç evin penceresinden, camların içindeki nemden dolayı soluklaşan ışıklar görünüyordu. Joseph soğuk gecenin içinde henüz yüz adım kadar ilerlemişken Juanito da atıyla yetişti.</p>

  <p>Kararlı bir sesle, “Sizinle gelmek istiyorum sinyor,” dedi.</p>

  <p>Joseph içini çekti. “Olmaz Juanito. Sana daha önce de söyledim.”</p>

  <p>“Hiçbir şey yemediniz. Alice sizin için yemek hazırladı. Akşam yemeğiniz sıcacık bekliyor.”</p>

  <p>“Hayır, teşekkür ederim. Yoluma gideceğim.”</p>

  <p>Juanito ısrar etti. “Ama gece çok soğuk. Hiç olmazsa gelip bir içki için.”</p>

  <p>Joseph, barın pencerelerinden gelen soluk ışıklara baktı. “Bir içki içerim.” Atlarını girişteki kazığa bağlayıp barın kapısından girdiler. Barın arkasındaki uzun taburesinde oturan barmenden başka kimse yoktu. Joseph’la Juanito içeri girince barmen başını kaldırıp baktı, taburesinden kalktı ve tezgâhtaki bir lekeyi temizledi.</p>

  <p>“Hoş geldiniz Bay Wayne. Uzun süredir görüşmüyorduk.”</p>

  <p>“Kasabaya pek gelmiyorum. Viski.”</p>

  <p>Juanito, “Bana da viski,” dedi.</p>

  <p>“İneklerinizden bir kısmını kurtardığınızı duydum Bay Wayne.”</p>

  <p>“Evet, az sayıda.”</p>

  <p>“Çoğu kişiden iyi durumdasınız. Kayınbiraderim bütün hayvanlarını kaybetti.” Çiftliklerin terk edildiğini, bütün hayvanların öldüğünü, insanların Meryem Ana kasabasından kaçtığını anlattı. “Artık hiç iş yok,” dedi. “Günde bir düzine bile içki satamıyorum. Bazen birisi gelip bir şişe içki satın alıyor. İnsanlar artık birlikte içki içmek de istemiyor. Şişeyi alıp evlerine gidiyor, yalnız başlarına içiyorlar.”</p>

  <p>Joseph boşalan bardağını tezgâhın üstüne koydu. “Doldur.”</p>

  <p>“Galiba artık bir çölde yaşayacağız. Sen de içsene.”</p>

  <p>Barmen bardağını doldurdu. “Yağmur yağdığında hepsi dönecek. Yarın yağsa, hemen bir fıçı viskiyi bedava dağıtacağım sokakta.”</p>

  <p>Joseph içkisini içip meraklı gözlerle barmene baktı. “Peki hiç yağmazsa?”</p>

  <p>“Bilmiyorum Bay Wayne. Hiçbir zaman da bilemeyeceğim. Yakında yağmazsa ben de gitmek zorunda kalabilirim. Sağanak gelirse verandada bir varil viskiyi herkese bedava vereceğim.”</p>

  <p>Joseph bardağını tezgâha koydu. “İyi geceler. Umarım istediğin olur.”</p>

  <p>Juanito da hemen arkasından çıktı. “Alice akşam yemeğinizi sıcacık bekletiyor.”</p>

  <p>Joseph yolda durup, puslu görünen yıldızlara baktı. “içki karnımı acıktırdı. Geliyorum.”</p>

  <p>Alice onları baba evinin kapısında karşıladı. “Gelmenize sevindim. Yemek önemli değil de, sizin için bir değişiklik olur. Juanito dönünce annem ve babam San Luis Obispo’ya gittiler.” Konuğunun önemli bir insan olmasından dolayı heyecanlıydı. Mutfakta iki adamı kar beyazı bir örtü serdiği masaya oturttu; kuru fasulye, kırmızı şarap, ince tortillalar<a href="../Text/dipnot.xhtml#Footnote0017" id="Feedback0017"><sup class="dipnot_sayi">[17]</sup></a> ve lapa ikram etti. “Şeyden beri... Uzun zamandır benim fasulyelerimi yememiştiniz Bay Wayne.”</p>

  <p>Joseph gülümsedi. “Çok lezzetli. Elizabeth senin fasulyenin dünyadaki en iyi fasulye olduğunu söylerdi.”</p>

  <p>Alice nefesini tuttu. “Ondan söz etmenize sevindim.” Gözleri yaşlarla doldu.</p>

  <p>“Neden söz etmeyeyim ki?”</p>

  <p>“Size çok acı verebileceğini düşünmüştüm.”</p>

  <p>Juanito yumuşak bir sesle, “Sus Alice,” dedi. “Konuğumuz yemek yemeye geldi.”</p>

  <p>Joseph fasulyeleri yedikten sonra yemeğin suyunu tortilla’yla sıyırdı ve bir tabak daha yemeyi kabul etti.</p>

  <p>Alice çekinerek, “Bebeği görmek ister mi?” dedi. “Büyükbabası ona Chango diyor ama gerçek adı bu değil.”</p>

  <p>Juanito, “Bebek uyuyor,” dedi. “Uyandırıp getir.”</p>

  <p>Alice uykulu bebeği alıp Joseph’ın karşısına getirdi. “Bakın,” dedi. “Gözleri gri olacak. Juanito’nun gözlerinin mavisiyle benim gözlerimin siyahının karışımı.”</p>

  <p>Joseph dikkatle çocuğa baktı. “Güçlü ve yakışıklı. Buna memnun oldum.”</p>

  <p>“On ağacın ismini biliyor; güzel günler gelince Juanito ona bir midilli alacak.”</p>

  <p>Juanito keyifle başını salladı. “Chango,” dedi düşünceli bir sesle.</p>

  <p>Joseph masadan kalktı. “Asıl ismi ne?”</p>

  <p>Alice kıpkırmızı bir halde uykulu bebeği aldı. “Sizin adaşınız. Adı Joseph. Onu kutsar mısınız?”</p>

  <p>Joseph inanmayan gözlerle kadına baktı “Kutsamak mı? Ben mi? Evet,” dedi hemen. “Kutsarım.” Küçük oğlanı kollarına aldı ve alnındaki siyah saçları eliyle geriye taradı. Sonra bu alnı öptü. “Güçlü ol,” dedi. “Büyük ve güçlü ol.”</p>

  <p>Alice bebeği, sanki artık tam anlamıyla kendisinin değilmiş gibi geri aldı. “Yatırayım, sonra oturma odasına geçeriz.”</p>

  <p>Ama Joseph hızla kapıya yöneldi. “Artık gitmeliyim. Yemek için teşekkürler. Ve bebeğe benim adımı verdiğiniz için de teşekkür ederim.”</p>

  <p>Alice karşı çıkmaya çalışınca Juanito onu susturdu. Avluya kadar Joseph’le birlikte gitti, kolanı kontrol etti ve atın ağzına gemi verdi. “Sizi bırakmaktan korkuyorum sinyor.”</p>

  <p>“Neden korkasın ki? Baksana, ay yükseliyor.”</p>

  <p>Juanito başını kaldırınca heyecanla bağırdı. “Bakın, ayın çevresinde bir hale var!”</p>

  <p>Joseph kederle güldü ve eyere çıktı. “Burada uzun zaman önce öğrendiğim bir söz var: ‘Kurak bir yılda bütün işaretler boşa çıkar.’ iyi geceler Juanito.”</p>

  <p>Juanito kısa süre atın yanında yürüdü. “Hoşça kalın sinyor. Kendinize iyi bakın.” Atın arkasına vurup geri çekildi. Joseph ayın solgun ışığında gözden kayboluncaya kadar da arkasından baktı.</p>

  <p>Joseph sırtını aya verdi ve batıya doğru gitti. Toprak, sisli, soluk bir ışığın altında çok zayıftı. Kurumuş ağaçlar sanki daha yoğun bir sisin şekline benziyordu. Joseph kasabadan çıkıp nehir yoluna saptı ve kasabayla olan bağı geride kaldı. Atının toynaklarından yükselen yakıcı tozu kokluyor ama göremiyordu. Kuzeydeki karanlık noktada, bu kadar aşağıda nadiren görülen soluk bir kuzey ışığı göz kırpıyordu. Taş gibi soğuk ay yükselmiş, Joseph’ı izliyordu. Dağların kenarları fosforlu gibiydi ve toprağın yüzeyinden, sanki bir ateşböceğinin ışığı gibi, soluk ve soğuk bir ışık yansıyordu. Unutulacak bir gece değildi. Joseph babasının kendisini kutsadığı günü anımsadı. Bunu düşününce, adaşına da aynı kutsamayı yapmış olmayı diledi. Ve bir zamanlar toprağın, babasının ruhuyla dolu olduğunu, o yüzden her bir kayayı ve bitkiyi kendisine yakın hissettiğini, sevdiğini hatırladı. Nemli toprağın dokununca verdiği hissi ve kokusunu, bitki köklerinin yüzeyin hemen altında nasıl bir doku oluşturduğunu düşündü. At başını öne eğip ağırlığının bir kısmını başlığa vererek ağır ağır yürümeye devam ediyordu. Joseph’ın yorgun zihni geçmiş günlere gidiyordu ve her olay tıpkı gece gibi renkleniyordu.</p>

  <p>Artık topraktan uzaklaşmıştı. “Bir değişim başlıyor,” diye düşündü. “Yakın zamanda yeni bir şeyler olacak.” Bunu düşünürken rüzgâr esmeye başladı. Rüzgârın batıdan gelen sesini, kendisini hissetmeden çok daha önce duydu; yolda karşısına çıkan ölü ağaçların ve çalılıkların kalıntılarını taşıyan, şiddetli ve sürekli bir rüzgârdı. Toz insanın genzini yakıyordu. Uçuşan küçük taş parçaları Joseph’ın gözlerine batıyordu. Atını sürerken rüzgâr daha da hızlandı ve ayışığının aydınlattığı tepelerden aşağı uzun toz tabakaları savruldu. İleride bir çakal kesik kesik uluyarak bir soru sordu ve yolun diğer tarafındaki bir başka çakal onu yanıtladı. Sonra iki ses birbirine karıştı ve yüksek sesli tiz bir kıkırdama rüzgârla birlikte yayıldı. Sonra farklı bir yönden üçüncü soru geldi; bu kez üç çakal birden kıkırdadı. Joseph biraz ürperdi. “Açlar,” diye düşündü. “Yiyecek çok az leş kaldı.” Ardından, yolun yanındaki yüksek çalılıklardan bir buzağı sesi duydu; atını çevirip mahmuzlayarak kuru çalıların arasına daldı. Çalıların arasında bir açıklıkla karşılaştı. Ölü bir inek yan yatmış duruyor, sıska bir buzağı da çıldırmış gibi başıyla ineği iterek bir meme bulmaya çalışıyordu.</p>

  <p>Çakallar yine kahkaha attılar ve kenara çekilip beklediler. Joseph atından inip ölü ineğin yanına gitti. Kalçası bir dağın doruğu, kaburgalarıysa yamaçlardaki uzun suyolları gibiydi. Kurumuş çalılarla artık beslenemez hale gelince ölmüştü. Buzağı kaçmaya çalıştı ama açlıktan çok zayıf düşmüştü. Sendeledi, sert bir şekilde düştü, tekrar ayağa kalkabilmek için biraz çırpındı. Joseph kemendini çözüp buzağının sıska bacaklarını birbirine bağladı. Sonra buzağıyı eyerin önüne koydu ve kendisi de atına bindi. Çakallara, “Şimdi gelip yemeğinizi yiyin,” diye bağırdı. “İneği yiyin. Yakında yiyecek hiçbir şey kalmayacak.” Başını çevirip, tozların arasına süzülen kemik beyazı aya baktı. “Yakında ay aşağı inip dünyayı yiyecek.” Yolda giderken eliyle bu zayıf buzağıyı inceledi; parmaklarını sivri kaburga kemiklerinin üstünde dolaştırdı, kemikli bacaklarına dokundu. Buzağı başını atın omzuna yaslamaya çalışıyordu ama atın her hareketinde başı güçsüz bir şekilde sallanıyordu. Sonunda tırmanış bitti ve Joseph bembeyaz kümelenmiş çiftlik evlerini gördü. Yel değirmeninin kanatları ayışığında hafifçe parlıyordu. Manzara pek net değildi, çünkü hava beyaz tozlarla doluydu ve rüzgâr vadi boyunca deli gibi esiyordu.</p>

  <p>Joseph evleri görmemek için atını tepeye doğru sürdü. Karaçam ormanına doğru giderken ay batıdaki tepelerin üzerinde battı ve çiftlik görünmez oldu. Rüzgâr yamaçlardan aşağı uluyarak iniyor, ağaçların kuru yapraklarına çarpıp çığlık gibi sesler çıkarıyordu. At rüzgâr karşısında başını öne eğdi. Joseph çam ormanının siyah gölgesini görmeye başlamıştı, çünkü tepelerin üzerinde şafak sökmek üzereydi. Joseph birbirine çarpan dalları, rüzgârı bölen çam iğnelerinin hışırtısını, birbirine sürtünen kalın dalların iniltisini duyabiliyordu. Siyah dallar, sökmeye yaklaşan şafağın karşısında kıpırdanıyordu. At ağaçların arasında yorgun argın yürüdü ve rüzgâr dışarıda kaldı. Gri düzlük sessizdi; dışarıda çok gürültü olduğu için şimdi daha da sessiz gibiydi. Joseph atından inip buzağıyı yere koydu. Eyeri çıkardı, yemliğe iki ölçek arpa döktü. Ve sonunda korka korka kayaya döndü.</p>

  <p>Işık gizlice süzülüyordu; gökyüzü, ağaçlar ve kaya griydi. Joseph düzlüğü ağır ağır geçip küçük derenin yanında diz çöktü.</p>

  <p>Dere yok olmuştu. Sessizce oturup elini dere yatağına koydu. Çakıllar hâlâ nemliydi ama küçük mağaradan artık hiç su çıkmıyordu.</p>

  <p>Joseph çok yorgundu. Ormanın dışında kükreyen rüzgârla ve sinsi kuraklıkla savaşmasına olanak yoktu. “Artık bitti,” diye düşündü. “Zaten bunun olacağını biliyordum sanırım.”</p>

  <p>Şafak söktü. Solgun güneş ışınları, havayı kaplayan toz bulutlarının üzerinde parladı. Joseph ayağa kalkıp kayaya gitti, onu okşadı. Yosun şimdiden kurumaya, yeşil rengi solmaya başlamıştı. “Üstüne çıkıp biraz uyuyayım,” düşüncesi geçti aklından. Sonra güneş tepelerin üzerinde parladı, ışınları çam ağaçlarının gövdelerinin arasından sızdı ve toprağa çarparak Joseph’ın gözünü kamaştırdı. Arkasında hafif bir mücadele sesi duydu; buzağı bacaklarını kemendin halkalarından kurtarmaya çalışıyordu. Birden Joseph’ın aklına kayalığın tepesindeki yaşlı adam geldi. Gözleri heyecanla parladı. “Belki de yapılması gereken budur,” diye bağırdı. Buzağıyı derenin yanına taşıdı, başını kurak dere yatağının üzerinde tuttu ve çakıyla boğazını kesti. Buzağının kanı dere yatağına aktı, çakılları kırmızıya boyadı ve kovanın içine döküldü. Çok kısa sürmüştü. Joseph üzüntüyle, “Bu çok küçüktü,” diye düşündü. “Zavallı aç hayvan, kanı o kadar azdı ki.” Kan deresinin durup çakılların arasında yok oluşunu izledi. Bu sırada kırmızının parlaklığı kayboldu ve rengi koyulaştı. Joseph ölü buzağının yanına oturup yine yaşlı adamı düşündü. “Onun sırrı kendisineydi. Bende işe yaramayacak.”</p>

  <p>Güneş soldu ve ince bulutların arkasına saklandı. Joseph ölmekte olan yosunlara ve ağaçların oluşturduğu çembere baktı. “Hepsi gitti. Yapayalnızım.” Sonra telaşa kapıldı. “Neden bu ölü yerde kalayım ki?” Puerto Suelo’daki yeşil kanyonu anımsadı. Kaya ve dere artık onunla olmadığı için, gitgide yaklaşan kuraklıktan ölesiye korkuyordu. “Gideceğim!” diye bağırdı. Eyerini alıp düzlüğün öteki ucuna koştu. At başını kaldırıp korkuyla nefes verdi. Joseph ağır eyeri kaldırdı, üzengilerden biri atın böğrüne çarptı; at geri çekildi, sonra fırladı ve yularını kopardı. Eyer Joseph’ın kucağına düştü. Adam bir süre öylece durup gülümseyerek atın kaçışını izledi. Artık sakinleşmiş, korkusundan kurtulmuştu. “Kayanın üstüne çıkıp biraz uyuyacağım,” dedi.</p>

  <p>Bileğinde hafif bir acı hissedince kolunu kaldırıp baktı. Eyer kopçalarından biri elini kesmişti; bileği ve avcu kanlıydı. Bu küçük yaraya bakarken içindeki dinginlik güçlendi; bu kayıtsızlık onu çam ormanından ve tüm dünyadan kopardı. “Tabii ya,” dedi. “Kayanın üstüne çıkacağım.” Kayanın dik kenarlarından dikkatle çıktı ve sonunda üstündeki yumuşak yosunların içine uzandı. Birkaç dakika dinlendikten sonra çakısını çıkarıp bileğindeki damarları dikkatle kesti. Başlangıçta şiddetli bir acı duydu ama hemen geçti. Parlak kanının yosunların üstüne akışını izledi, çam ormanının çevresinde rüzgârın kükreyişini duydu. Gökyüzü grileşiyordu. Zaman geçtikçe Joseph’ın de rengi karardı. Bileğini uzatarak yan döndü ve bedeninin oluşturduğu uzun, siyah dağa baktı. Sonra bedeni büyüdü ve hafifledi. Gökyüzüne yükselip hızlı bir yağmura dönüştü. “Bilmeliydim,” diye fısıldadı. “Ben yağmurum.” Bedeninin dağlarına, aşağısı uçurum olan tepelerine boş gözlerle baktı. Yağmuru hissediyor, kamçı gibi indiğini, toprağa çarptığını duyuyordu. Kendi tepelerinin suyla karardığını gördü. Sonra dünyanın kalbine mızrak gibi bir acı saplandı. “Ben toprağım,” dedi. “Ve ben yağmurum. Az sonra benim üzerimde otlar bitecek.”</p>

  <p>Fırtına arttı ve dünyayı karanlığa, sulara boğdu.</p>
</body>
</html>
