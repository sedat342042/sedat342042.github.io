<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">6</p>

  <p>Aileler, Joseph’ın yaptığı evin çevresinde kümelendi. Herkes kendi arazisinin üstüne, yasanın buyurduğu gibi küçük kulübeler yaptı ama arazinin gerçekten de dörde bölündüğünü bir an bile düşünmediler. Tek bir çiftlik vardı ve resmi işlemler tamamlandığında burası Wayne çiftliği olacaktı. Kare biçimli dört ev, büyük meşe ağacının çevresinde toplanmıştı ve büyük ahır ortak kullanılıyordu.</p>

  <p>Belki de kutsanan kişi olduğu için Joseph sorgusuz sualsiz lider kabul edilmişti. Vermont’daki eski çiftliklerinde babası toprakla öylesine bütünleşmişti ki, sonunda birliğin, toprağın ve üstünde yaşayanların canlı simgesi haline gelmişti. Bu unvan daha sonra Joseph’a geçti. Otların, toprağın, vahşi ve evcil hayvanların izniyle konuşuyordu; çiftliğin babasıydı. Arazide kulübelerin kurulmasını izlerken, orada doğan ilk çocuğun (Thomas’ın yeni çocuğu) beşiğine bakarken, ilk buzağıların kulaklarına çentik atarken, kendisine edilen büyük vaadin gerçekleşmeye, ümmetinin ve keçilerinin sayısının artmaya başladığı dönemde İbrahim’in yaşadığı mutluluğu yaşıyordu.<a href="../Text/dipnot.xhtml#Footnote0004" id="Feedback0004"><sup class="dipnot_sayi">[4]</sup></a> Joseph’ın doğurganlığa olan tutkusu daha da büyüdü. Boğalarının yoğun ve bitmek bilmez şehvetini, ineklerinin sabırlı ve yorulmak bilmez doğurganlığını izledi. Büyük aygırı kısrakların yanına götürürken, “Hadi oğlum, doğruca gir içeri!” diye bağırıyordu. Burada dört çiftlik yoktu, hepsi bir bütündü ve kendisi de babaydı. Tarlaların arasında şapkasını çıkarıp dolaşırken rüzgârı sakalının arasında hissediyor, gözleri şehvetle yanıyordu. Çevresindeki her şey, toprak, hayvanlar ve insanlar doğurgandı ve bu doğurganlığın kaynağı, kökü Joseph’ti; her şeyi başlatan şehvet kendisininkiydi. Etrafındaki her şeyin büyümesini, hızla gelişmesini, gebe kalmasını ve katlanarak çoğalmasını istiyordu. En umutsuz günah kısırlıktı; hoş görülemez, affedilmez bir günahtı kısırlık. Joseph’ın mavi gözleri, bu yeni inancın etkisiyle daha da ateşli bakıyordu. Kısır hayvanları acımasızca öldürüyordu ama karnı yavrularla dolu bir dişi köpek kendisine sokulduğunda, bir inek karnındaki buzağı yüzünden şişmanladığında kutsal hale geliyordu. Joseph bütün bunları aklıyla değil, göğsüyle ve bacaklarındaki birbirine bağlı kaslarla düşünüyordu. Bu, bir milyon yıl boyunca toprağın memesini emmiş ve dünyayla bütünlük içinde yaşamış bir ırkın mirasıydı.</p>

  <p>Günün birinde Joseph, otlak çitinin yanında durmuş, bir boğanın inekle çiftleşmesini izliyordu. Ellerini çit tahtalarının üstüne vurdu; gözlerinde kızıl bir alev vardı. Arkasından gelen Burton gitgide yaklaşırken Joseph şapkasını fırlatıp attı, gömleğinin yakasını yırtarcasına açtı. “Üstüne çık, seni aptal! Kız hazır. Hemen üstüne çık!”</p>

  <p>Burton sert bir sesle sordu: “Çıldırdın mı Joseph?”</p>

  <p>Joseph arkasını döndü. “Çıldırmak mı? Ne demek istiyorsun?”</p>

  <p>“Tuhaf davranıyorsun Joseph. Bir gören olacak.” Burton, gerçekten de gören olup olmadığını anlamak için çevresine bakındı.</p>

  <p>Joseph sert bir sesle “Buzağı istiyorum,” dedi. “Bunun kime ne zararı var, hele sana ne zararı var?”</p>

  <p>Burton ağabeyine vaaz verirken kararlı ama yumuşak bir sesle konuştu: “Ama Joseph, bunun doğal bir iş olduğunu herkes bilir. Soyun devam etmesi için bu tür şeylerin gerekli olduğunu herkes bilir. Ama gerekmedikçe insanlar bunu izlemez. Bu haldeyken birisi seni görebilir.”</p>

  <p>Joseph isteksizce gözlerini boğadan ayırıp kardeşine baktı. “Görürlerse ne olur ki? Bu bir suç mu? Buzağılarını olsun istiyorum.</p>

  <p>Burton, söylemek zorunda olduklarının utancı içinde yere baktı. “Tıpkı benim gibi, insanlar da senin bu söylediklerini duyarlarsa hakkında konuşabilirler.”</p>

  <p>“Ne derler?”</p>

  <p>“Eminim bunu söylememi istemezsin Joseph. Kutsal kitabımız bunların yasak olduğunu söyler. İnsanlar, senin bunu isteme nedeninin... Kişisel olduğunu düşünebilir.” Ellerine baktı, sonra sanki söylediklerini duymalarını istemiyormuş gibi ellerini hemen cebine soktu.</p>

  <p>“Ah...” dedi Joseph şaşkınlıkla. “Diyebilirler ki... Anladım.” Sesi vahşileşmişti. “Kendimi boğanın yerine koyduğumu söyleyebilirler. Evet, koyuyorum Burton. Bir ineğin üstüne çıkıp onu dölleyebilecek olsaydım bunu yapmakta tereddüt edeceğimi mi sanıyorsun? Bak Burton, bu boğa günde yirmi dişiyi becerebilir. İnekler sadece hissetmeyle gebe kalsaydı, yüz ineğin üstüne çıkabilirdim. Ben böyle hissediyorum Burton.” Sonra kardeşinin yüzündeki hastalıklı, gri dehşeti gördü. “Anlamıyorsun Burton,” dedi yumuşak bir sesle. “Çoğalmak istiyorum. Bu toprağın yaşamla dolu olmasını istiyorum. Her yerde bir şeylerin yetişip büyümesini istiyorum.” Burton asık suratla arkasını döndü. “Dinle Burton, sanırım bir eşe ihtiyacım var. Topraktaki her şey ürüyor. Verimsiz olan tek şey benim. Bir eşe ihtiyacım var.”</p>

  <p>Burton uzaklaşmaya başlamıştı ama arkasını dönüp sözcüklerini tükürür gibi savurdu: “Her şeyden önce dua etmeye ihtiyacın var. Dua edebilecek hale geldiğinde haber ver bana.”</p>

  <p>Joseph kardeşinin uzaklaşmasını izledi ve şaşkınlık içinde başını salladı. “Onun bilip de benim bilmediğim ne, merak ediyorum,” dedi kendi kendine. “Düşündüğüm ya da yaptığım her şeyi kirli hale getiren bir sır var içinde. Bu sır bana söylendi ama benim için hiçbir şey ifade etmiyor.” Uzun saçlarını parmaklarıyla düzeltti, toprağa bulanmış siyah şapkasını yerden alıp giydi. Boğa, çite yaklaşarak başını eğdi ve derin bir nefes verdi. O zaman Joseph gülümsedi ve tiz bir sesle ıslık çaldı. Islığı duyan Juanito ahırdan başını uzattı. “Bir at eyerle,” diye bağırdı Joseph. “Bu yaşlı adamda hâlâ iş var. Bir inek daha gönder.”</p>

  <p>Tıpkı tepelerin bir meşe ağacı yaratmak için çabalaması gibi, kuvvetle, yavaşça ve kendini hırpalamadan çalışıyordu; hiç kuşkusuz, böylesine bir çalışma tepelerin hem cezası hem de mirasıydı.</p>

  <p>Sabahın ışıkları çiftliğe henüz ulaşmamışken, Joseph’ın elindeki fener avlunun karşısında parlıyor ve ahırda gözden kayboluyordu. Joseph, sıcak ve uykulu hayvanların arasında çalışıyordu; koşum takımlarını onarıyor, derileri sabunluyor, kopçaları temizliyordu. Elindeki kaşağı atların kaslı böğürlerinde hışırdıyordu. Oraya gittiğinde bazen arkasındaki samanların içinde uyuyan bir çakal yavrusuyla, karanlığın içinde bir yemliğin üstünde oturan Thomas’ı görüyordu. İki kardeş başlarıyla birbirlerine günaydın diyorlardı. Joseph, “Her şey yolunda mı?” diye sordu.</p>

  <p>“Atımız Güvercin nallarından birini düşürdü ve toynağını yardı. Bugün çıkmamalı. Kara şeytan Nine, Cehennem’i kendi bölmesinden attı. Bir gün birine zarar verecek, tabii daha önce kendisini öldürmezse. Mavi bu sabah bir tay doğurdu, ben de onu görmeye geldim zaten.”</p>

  <p>“Nereden anladın Thomas? Tayın bu sabah doğacağını nereden bildin?”</p>

  <p>Thomas, atlardan birinin alnının üzerindeki perçemden tutup kendisini aşağı çekerek yemlikten indi. “Bilmem. Bir tayın ne zaman doğacağını her seferinde biliyorum. Gel de şu küçük piçi gör. Mavi artık kızmayacaktır. Şimdiye kadar oğlunu temizlemeyi bitirmiştir.”</p>

  <p>Ahırdaki bölmeye gidip, yumru dizleri, küçük bir süpürgeye benzeyen kuyruğu ve örümcek bacaklarıyla yeni doğan bu taya baktılar. Joseph elini uzatıp tayın parlak ve nemli derisini okşadı. “Tanrım!” dedi, “Bu küçük şeyleri neden bu kadar çok seviyorum acaba?” Tay, başını kaldırıp, bulanık koyu mavi gözleriyle görmeden baktı, sonra Joseph’tan kaçtı.</p>

  <p>“Hep dokunmak istiyorsun,” diye şikâyet etti Thomas. “Bu kadar küçükken kendilerine dokunulmasını sevmezler.”</p>

  <p>Joseph elini geri çekti. “Sanırım gidip kahvaltı etsem daha iyi olacak.”</p>

  <p>“Ah, bu arada,” diye seslendi Thomas, “Etrafta birkaç kırlangıç gördüm. Gelecek ilkbaharda ahırın saçaklarında ve yel değirmeni haznesinin altında çamurdan yuvalar yapacaklar.”</p>

  <p>Benjy dışındaki bütün kardeşler bir arada gayet iyi çalışıyorlardı; Benjy ise her fırsatta işten kaytarıyordu. Joseph’ın gözetiminde, evlerin arka tarafında uzun bir bostan oluşturmuşlardı. Yüksek dayanaklar üstünde bir yel değirmeni duruyor, akşamüstü rüzgâr çıktığında kanatları hızla dönüyordu. Büyük ahırın yanında uzun, duvarsız bir mandıra vardı. Arazinin çevresini kuşatmak üzere dikenli çitler çekilmişti. Düzlüklerde ve tepenin yamaçlarında dizi dizi yabani otlar bitiyor, hayvanların sayısı çoğalıyordu.</p>

  <p>Joseph ahırdan çıkmak üzere arkasını dönerken, güneş dağların üzerinden doğdu ve kare camların içinden sıcak, beyaz ışınlarını gönderdi. Genç adam bir ışık sütununun içine girerek kısa bir süreliğine kollarını yanlara açtı. Camın dışındaki bir gübre tepesinin üstünde duran kızıl bir horoz Joseph’a baktı, sonra acı acı bağırarak ve kanat çırparak kaçtı. Böylesine güzel bir günde korkunç bir şeyin olacağını söylemek üzere gürültülü bir şekilde tavukları uyarmaya gitti. Joseph kollarını yere indirerek Thomas’a döndü. “Birkaç at hazırla Thomas. Bugün gidip yeni buzağılar var mı diye bakalım. Görürsen Juanito’ya da söylersin.”</p>

  <p>Üç adam kahvaltıdan sonra evden ayrıldılar. Joseph ve Thomas yan yana gidiyor, Juanito ise arkadan geliyordu. Juanito, Garcia ailesinin Nuestra Señora’daki mutfağında ağırbaşlı ve nezih bir akşam geçirdikten sonra şafak vakti eve dönmüştü. Alice Garcia, Juanito’nun tam karşısında oturmuş, sürekli olarak kucağında birleştirdiği ellerine bakmıştı; koruyucu ve hakem konumundaki yaşlı Garcialar ise Juanito’nun her iki yanında oturmuşlardı.</p>

  <p>Yaşlılar takdirle ama biraz da kuşkuyla dinlerken, “Bakın Sinyor Wayne’in sadece kâhyası değilim,” diye açıklamıştı Juanito. “Bay Joseph’ın oğlu gibiyim. O nereye giderse, ben de onunla giderim. Çok önemli konularda sadece bana güvenir.” Birkaç saat boyunca böyle kibarca kendini övdükten sonra, görgü kuralları gereğince Alice ve annesi yatmaya gidince Juanito birkaç resmi söz söyleyip öğrenilmiş beden dilini kullanmış, sonunda da Jesus Garcia tarafından, uygun bir gönülsüzlük ifadesi eşliğinde, damat olarak kabul görmüştü. Sonra Juanito oldukça yorgun bir halde, ama Garcia ailesinin en azından bir tane gerçek İspanyol atasının olduğunu öğrenmenin gururuyla çiftliğe dönmüştü. Ve şimdi de Joseph’la Thomas’ın arkasından atını sürerken, bu haberi nasıl vereceğinin provasını yapıyordu.</p>

  <p>Kulaklarına çentik atabilecekleri ve kesebilecekleri buzağılar arayarak otlarla kaplı bir yükseltide ilerlerken, güneş toprağın üstünde parıldıyordu. Kuru otlar atların toynakları altında hışırdıyordu. Thomas’ın atı ürkerek sıçradı, çünkü küçük, şeytanca bakan gözleriyle âdeta siyah bir maskenin ardından çevreyi seyreden hain rakun, Thomas’ın tam önünde, eyer kaşının üstünde oturuyor, küçük siyah ellerinden biriyle atın yelesine sımsıkı tutunarak dengede duruyordu. Thomas, güneş yüzünden gözlerini kısarak ileriye baktı. “Biliyor musun,” dedi, “Cumartesi günü Nuestra Señora’ya gittim.”</p>

  <p>“Evet,” dedi Joseph sabırsız bir sesle. “Benjy de gitmiş olmalı. Gece geç vakitte şarkı söylediğini duydum. Tom, bu çocuk başını belaya sokacak. Buranın halkı bazı şeyleri kaldıramaz. Günün birinde Benjy’yi boğazında bir bıçakla bulacağız. Bak sana söylüyorum Thomas, bir gün onu bıçaklayacaklar.”</p>

  <p>Thomas kıkırdadı. “Çocuğu rahat bırak Joe. Hayatın tadını bir düzine ayık adamdan daha fazla çıkarmış ve Metuşelah’tan<a href="../Text/dipnot.xhtml#Footnote0005" id="Feedback0005"><sup class="dipnot_sayi">[5]</sup></a> daha uzun yaşamış olacak.”</p>

  <p>“Ama Burton sürekli endişe ediyor. Bu konuda benimle defalarca konuştu.”</p>

  <p>“Şunu anlatacaktım,” dedi Thomas. “Cumartesi öğleden sonra Nuestra Señora’daki dükkânda oturuyordum, Chinita’dan gelen at bakıcıları da oradaydı. Seksenle doksan arasındaki kurak yıllardan söz ettiler. Sen bunu biliyor muydun?”</p>

  <p>Joseph, eyerindeki kemende bir düğüm daha attı. “Evet,” dedi hafif bir sesle. “Duymuştum. Bir terslik olmuş o dönemde. Bir daha kuraklık gelmeyecek.”</p>

  <p>“At bakıcıları bundan söz ediyordu. Bütün bölgenin kuruduğunu, hayvanların öldüğünü, toprağın un ufak olduğunu söylediler. İnekleri iç bölgelere götürmeye çalıştıklarını ama çoğunun yolda öldüğünü anlattılar. Sen gelmeden birkaç yıl önce yağmurlar yeniden başlamış.” Rakunun kulaklarını o kadar çok çekti ki, canı yanan bu vahşi küçük yaratık keskin dişleriyle Thomas’ın elini kanattı.</p>

  <p>Joseph’ın bakışları sıkıntılıydı. Tıpkı babası gibi, eliyle sakalını sıvazladı ve uçlarını kıvırdı. “Bunu duymuştum Tom. Ama artık hepsi geçti. Dedim ya, bir terslik olmuş. Bir daha asla kuraklık gelmeyecek. Tepeler suyla dolu.”</p>

  <p>“Bir daha gelmeyeceğini nereden biliyorsun? Adamlar daha önce de kuraklık yaşandığını söylediler. Bir daha gelmeyeceğini nasıl söyleyebilirsin ki?”</p>

  <p>Joseph’ın ağzı kararlı bir ifadeyle gerildi. “Gelemez. Tepelerdeki su kaynaklarının hepsi çağlıyor. Ben buna... Tekrar gelmesi mümkün değil bence.”</p>

  <p>Juanito atını iki adamın yanına sürdü. “Don Joseph, tepenin ardından bir inek çanı duydum.”</p>

  <p>Üçü de atlarını sağa döndürüp eşkin sürmeye başladılar. Rakun Thomas’ın omzuna sıçradı ve küçük ama güçlü kollarıyla boynuna sarıldı. Tepeyi çıkarken dörtnala gittiler. Kızıl ineklerden oluşan küçük bir sürü gördüler; iki buzağı, ineklerin arasında yalpalayarak dolaşıyordu. Buzağıları anında yere indirdiler. Juanito cebinden bir şişe ağrı kesici sıvı çıkardı; Thomas da geniş ağızlı bıçağını açtı. Buzağılar umutsuzca haykırır, anneleri de korku içinde feryat ederken, parlak bıçak her iki yavrunun da kulağına Wayne damgasını kazıyıverdi. Sonra Thomas erkek buzağının yanına diz çöktü. Sadece iki bıçak darbesiyle hayvanı hadım etti ve yaranın üstüne ağrı kesiciyi boca etti. İnekler kan kokusunu alınca korkuyla böğürdüler. Juanito buzağıların ayaklarını çözünce, hadım edilmiş yavru güçlükle ayağa kalkarak topallaya topallaya annesinin yanına gitti. Üç adam atlarına binip yola devam ettiler.</p>

  <p>Joseph buzağı kulaklarından kesilen parçaları almıştı. Küçük kahverengi parçalara bir anlığına baktı, sonra bunları cebine attı.</p>

  <p>Thomas bu sırada kardeşini izliyordu. “Joseph,” dedi aniden, “Öldürdüğün şahinleri neden evinin yanındaki meşe ağacına asıyorsun?”</p>

  <p>“Tabii ki diğer şahinlerin tavuklara saldırmasını engellemek için. Bunu herkes yapıyor.”</p>

  <p>“Ama bunun işe yaramadığını pekâlâ biliyorsun Joe. Dünyadaki hiçbir şahin, sırf ölü bir kuzeni ayağından asılmış diye bir pilicin yanından geçip gitmesine izin vermez. Hatta gerekirse kendi kuzenini bile yer.” Bir anlığına durdu, sonra sözüne devam etti: “Kulak parçalarını da ağaca çiviliyorsun Joe.”</p>

  <p>Kardeşi eyerin üstünde dönerek öfkeli bir bakış attı. “Kulak parçalarını çiviliyorum çünkü kaç buzağımız olduğunu bilmek istiyorum.”</p>

  <p>Thomas’ın aklı karışmıştı. Rakunu tekrar omzuna aldı; hayvan orada oturmuş dikkatle Thomas’ın kulağının içini yalıyordu. “Ne yaptığını biliyor gibiyim Joe. Ne yapmak istediğini anlamaya bazen çok yaklaşıyorum. Bu, kurak yıllarla mı ilgili Joseph? Şimdiden buna hazırlık mı yapıyorsun?”</p>

  <p>“Sana söylediğim nedenle yapmıyorsam, gerisi seni ilgilendirmez, öyle değil mi?” diye inatçı bir yanıt verdi Joseph. Gözleri kaygılıydı ve sesi şaşkınlıkla yumuşadı. “Ayrıca bunu neden yaptığımı ben de tam olarak anlamıyorum. Sana anlatırsam Burton’a söylemezsin, değil mi? Burton hepimiz için endişeleniyor.”</p>

  <p>Thomas bir kahkaha attı. “Hiç kimse Burton’a bir şey anlatmıyor ki! O her zaman her şeyi bilir.”</p>

  <p>“Peki, sana anlatacağım. Ben buraya gelmeden önce babamız beni kutsadı. Eski türde bir kutsama, sanırım İncil’dekilerden biri. Ama buna rağmen Burton’ın bundan hoşlanacağını düşünmüyorum. Babamla ilgili hep tuhaf bir his duydum. Öylesine sakindi ki! Diğer babalara benzemezdi pek, ama bir kurtarıcıydı, ona sığınabilirdin, o asla değişmezdi. Sen de böyle hissediyor muydun?”</p>

  <p>Thomas yavaşça başını salladı. “Evet, öyleydi.”</p>

  <p>“Ardından buraya geldim. Kendimi hâlâ güvende hissediyordum. Sonra Burton’dan bir mektup geldi ve bir saniyeliğine dünyadan kovulmuş gibi oldum; düşüyordum, konabileceğim hiçbir yer yoktu, hiç. Okumaya devam ettim; babam, öldükten sonra beni görmeye geleceğini söylemişti. O sırada ev yapılmamıştı daha, bir kereste yığınının üstünde oturuyordum. Yukarı baktım... Ve o ağacı gördüm...” Joseph sustu ve gözlerini atının yelesine dikti. Bir süre sonra kardeşine döndü, ama Thomas bakışlarını kaçırdı. “Hepsi bu işte. Belki anlayabilirsin. Yaptığım şeyleri öylesine yapıyorum, neden yaptığımı da bilmiyorum ama bunlar beni mutlu ediyor.” İnandırıcı olmayan bir ifadeyle ekledi: “Ne de olsa insanın bir şeye sığınması gerekiyor, sabah baktığında aynı yerde bulacağından emin olduğu bir şeye... ”</p>

  <p>Thomas rakunu, hayvanlara her zaman gösterdiğinden daha büyük bir şefkatle okşadı, ama hâlâ Joseph’a bakmıyordu. “Hatırlıyor musun, çocukken kolumu kırmıştım hani? Göğsümün hizasında kırık tahtasıyla bağlamışlardı ve canım çok yanıyordu. Babam gelip elimi açtı ve avucumu öptü. Tek yaptığı bu oldu. Bir babanın böyle bir şey yapması beklenmez ama sorun değildi, çünkü bu bir öpücük değil, âdeta ilaçtı. Sanki soğuk bir su kırık koluma doğru ilerledi. Bunu böylesine açık seçik hatırlayabilmem çok komik.”</p>

  <p>Uzaktan bir inek çanı duyuldu. Juanito atını tırısa kaldırdı. “Çamların arasında sinyor. Neden çamlara gittiklerini anlamıyorum, orada hiç yiyecek yok ki!”</p>

  <p>Koyu renk çamlarla süslenmiş tepeye doğru atlarını sürdüler. İlk sıradaki ağaçlar karakol noktaları gibi dağılmıştı. Gövdeleri gemi direkleri gibi dümdüzdü; kabuklarıysa gölgenin etkisiyle mor görünüyordu. Kahverengi çam iğneleriyle kaplı kalın ve süngersi toprakta hiç ot bitmemişti. Rüzgârın hafif fısıltısı dışında koru sessizdi. Kuşlar çam ağaçlarını sevmiyor, kahverengi örtü de üzerinde dolaşan hayvanların seslerini boğuyordu. Atlılar ağaçların arasından ilerlediler ve sarı günışığından uzaklaşıp gölgeliğin mor kasvetine daldılar. Ağaçlar gittikçe birbirine yaklaşıyordu, destek almak için birbirlerine dayanıyor, tepelerini birleştirerek, çam iğnelerinden oluşan kesintisiz bir tavan yaratıyorlardı. Gövdelerinin arasında ahududu, böğürtlen çalıları ve soluk, ışığa hasret <i>guatras</i> yaprakları uzanıyordu. Her adımda bu arapsaçı daha da yoğunlaştı ve sonunda atlar durup, dikenli engellerin arasında daha fazla ilerlemeyi reddettiler.</p>

  <p>Sonra Juanito atını ani bir hareketle sola çevirdi. “Bu taraftan gidelim beyler. Burada bir patika olması lazım.”</p>

  <p>Çam iğnelerinin altında kalmış ama hiçbir otun yeşermediği ve iki kişinin yan yana gidebileceği genişlikte eski bir yola çıktılar. Yaklaşık yüz metre boyunca bu yolu izlediler, sonra Joseph ve Thomas aniden durup karşılarına çıkan şeye bakakaldılar.</p>

  <p>Neredeyse yusyuvarlak ve bir gölet gibi dümdüz, açık bir alana çıkmışlardı. Çevrede, sütun gibi pürüzsüz ve âdeta tetikte olmak için birbirine yanaşmış koyu renk ağaçlar vardı. Düzlüğün ortasında, bir ev kadar büyük, gizemli ve olağanüstü bir kaya duruyordu. Ustalıkla ve bilgece yontulmuş gibiydi, ama daha önce hiç görülmemiş bir şekli vardı. Kısa ve yoğun bir yeşil yosun tabakası kayayı yumuşak bir kumaşla sarıyor gibiydi. Bu yapı, eriyip kendi kendisinin üstüne dökülmüş bir sunağa benziyordu. Kayanın bir tarafında, beş uçlu eğreltiotlarıyla kuşatılmış küçük ve siyah bir mağara vardı; mağaradan küçük bir dere çıkıp sessizce akıyor, açıklığı boydan boya geçiyor, kenardaki karmaşık çalıların arasında kayboluyordu. Derenin yanında, ön ayaklarını altına almış büyük, siyah bir boğa duruyordu; alnında parlak siyah lüleleri olan, boynuzsuz bir boğa...</p>

  <p>Üç adamın düzlüğe girdiği sırada boğa geviş getirerek yeşil kayaya bakıyordu. Sonra başını çevirdi, etrafı kızarmış gözlerini adamlara dikti. Burnundan soluyarak ayağa kalktı, adamların karşısında başını eğdi, arkasını dönerek çalıların arasına girdi ve bir yol bulup dışarı çıktı. Adamlar boğanın kuyruğunun ucunu ve neredeyse dizlerine kadar inen, sallanan, uzun, siyah haya torbalarını bir anlığına gördüler; sonra boğa yok oldu, çalılara çarparak ilerleyişini dinlediler.</p>

  <p>Her şey bir anda olup bitmişti.</p>

  <p>Thomas bağırdı. “Bu bizim boğamız değil. Daha önce hiç görmedim onu.” Sonra huzursuz bir ifadeyle Joseph’a baktı. “Burayı da daha önce hiç görmedim. Burayı sevmedim sanırım, emin değilim.” Sesi boğuktu. Kolunun altında sımsıkı tuttuğu rakun debeleniyor, ısırıyor, kaçmaya çalışıyordu.</p>

  <p>Joseph’ın gözleri büyümüştü, düzlüğe bir bütün olarak bakıyordu. İçinde tek tek şeyler görmüyordu. Çenesi öne çıkmıştı. Göğsünü acıtıncaya kadar sıkmış, kol ve omuz kaslarını germişti. Yuları bırakmış, ellerini eyer kaşının üstünde birleştirmişti.</p>

  <p>“Biraz sakin ol Tom,” dedi isteksizce. “Burada bir şey var. Sen ondan korkuyorsun ama ben onu tanıyorum. Bir yerlerde, belki de çok eskide kalan bir rüyada burayı görmüştüm. Ya da belki buranın yarattığı hissi yaşamıştım.” Ellerini yanına salarak fısıldadı; doğru sözcükleri bulmaya çalışıyordu. “Burası kutsal... Ve eski. Çok eski... Ve kutsal.” Düzlük sessizdi. Bir şahin, ağaçların tepesinden alçak uçuş yaparak gökyüzünün yuvarlağını boydan boya geçti.</p>

  <p>Joseph yavaşça başını çevirdi. “Juanito, sen burayı biliyordun. Daha önce gelmiştin.”</p>

  <p>Juanito’nun açık mavi gözleri yaşlarla doluydu. “Annem getirmişti beni buraya sinyor. Annem Kızılderiliydi. Küçük bir çocuktum ve annemin bir bebeği olacaktı. Buraya gelip kayanın yanına oturdu. Uzun süre oturup kaldı, sonra döndük. Annem Kızılderiliydi Sinyor. Bazen eski insanların buraya hâlâ geldiğini düşünüyorum.”</p>

  <p>“Eski insanlar mı?” diye sordu hemen Joseph. “Hangi eski insanlar?”</p>

  <p>“Eski Kızılderililer sinyor. Sizi buraya getirdiğim için üzgünüm. Ama bu kadar yaklaşınca, içimdeki Kızılderili beni buraya taşıdı.”</p>

  <p>Thomas gergin bir ifadeyle bağırdı. “Hadi buradan defolup gidelim! İnekleri bulmamız gerek.” Joseph boyun eğerek atını çevirdi. Ama düzlüğün sessizliğinden çıkıp patika boyunca ilerlerken, yatıştırıcı bir sesle kardeşiyle konuştu.</p>

  <p>“Korkma Tom. Orada güçlü, hoş ve iyi bir şey var. Orada yiyecek gibi, soğuk su gibi bir şey var. Şimdilik bunu unutalım. Bir gün gerekirse tekrar geliriz... Beslenmek için...”</p>

  <p>Ve üç adam sessizliğe gömülüp inek çıngıraklarını dinlemeye koyuldular.</p>
</body>
</html>
