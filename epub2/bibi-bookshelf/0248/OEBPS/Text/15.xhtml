<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">15</p>

  <p>Yağmurlar kasım başında geldi. Joseph her sabah gökyüzüne bakıyor, gitgide büyüyen iri bulutları inceliyor, akşamları da gökyüzünü kızıla boyayarak batan güneşi izliyordu. O sırada, bir kehanete benzeyen çocuk şiirlerini anımsıyordu:</p>

  <p><br /></p>

  <div class="girintili">
    <p>“Gökyüzü sabahleyin kızılsa eğer,</p>

    <p>Denizciler buna dikkat eder.</p>

    <p>Gökyüzü geceleyin kızılsa eğer,</p>

    <p>Denizciler buna bayram eder.”</p>
  </div>

  <p><br /></p>

  <p>Veya başka bir yorum:</p>

  <p><br /></p>

  <div class="girintili">
    <p>“Gökyüzü sabahleyin kızılsa eğer,</p>

    <p>Şafak sökerken yağmur iner.</p>

    <p>Gökyüzü geceleyin kızılsa eğer,</p>

    <p>Güneşli günler bizi bekler. ”</p>
  </div>

  <p><br /></p>

  <p>Barometreye saatten daha sık bakıyor, çubuk aşağı indikçe mutlu oluyordu. Avluya çıkıp ağaca fısıldadı: “Birkaç güne kalmaz yağmur yağar. Yaprakların üstündeki tozları temizleyecek.”</p>

  <p>Bir gün, tavukla beslenen bir şahin avlayıp meşe ağacının yüksek dallarına baş aşağı astı. Sonra atları ve tavukları dikkatle izlemeye daldı.</p>

  <p>Thomas ona gülüyordu. “Böyle yapmakla yağmurun gelişini erkene alamazsın. Oturup çaydanlığı seyreder gibisin Joe. Fazla gerilirsen yağmuru geri kaçırabilirsin. Bu arada, sabah domuzlardan birini keseceğim.”</p>

  <p>“Domuzu asmak için evimin yanındaki meşe ağacına bir haç yapacağım. Sosisleri Rama hazırlayacak, değil mi?”</p>

  <p>Domuz çığlıklar atarken Elizabeth başını bir yastığın altına soktu; oysa Rama kocasının yanında durup hayvanın boğazından çıkan kanı bir süt kovasında topluyordu. Erken davrandıkları söylenemezdi, çünkü domuzun böğrünü ve jambonları tam da yeni yaptıkları tütsü ocağına koymuşlardı ki yağmur başladı. Bu kez kandırmaca yoktu.</p>

  <p>Bütün sabah rüzgâr güneybatıdan ve okyanus tarafından sert esti; bulutlar birleşti, dağıldı ve dağların zirvelerini gizleyecek kadar aşağı indi; ardından sonra iri damlalar düşmeye başladı. Çocuklar Rama’nın evinde toplanıp pencereden yağmuru izlediler. Burton Tanrı’ya şükretti ve kendisini iyi hissetmeyen karısının şükretmesine de yardımcı oldu. Thomas ahıra gidip yemliklerden birinin üstüne oturdu ve dama düşen yağmurun sesini dinledi.</p>

  <p>Depolanan samanlar hâlâ yazın yamaçlarda biriken güneşin sıcaklığını taşıyordu. Atlar huzursuzlukla bacaklarını kıpırdatıyor, yularlarına rağmen boyunlarını çeviriyor, küçük gübre pencerelerinden dışarıdaki havayı koklamaya çalışıyorlardı.</p>

  <p>Yağmur başladığında Joseph meşe ağacının altında duruyordu. Ağacın kabuğuna sürdüğü domuz kanı parlak siyahtı. Elizabeth verandadan kocasına seslendi: “Yağmur geliyor, ıslanacaksın.” Joseph gülerek ona baktı.</p>

  <p>“Cildim çok kuru. Islanmak istiyorum.” İlk iri damlaların yerdeki tozların üstüne düşerek onları havalandırdığını gördü; sonra toprak siyah damlalarla doldu. Yağmur arttı ve serin bir rüzgârla damlalar eğri düşmeye başladı. Nemlenen tozların keskin kokusu havaya yayıldı, sonra kışın ilk fırtınası tam anlamıyla ortaya çıktı; fırtına havayı yırtıyor, çatıların üzerinde gümbürdüyor, ağaçlardaki zayıf yaprakları koparıyordu. Toprağın rengi koyulaştı; avluda küçük derecikler oluşmaya başladı. Joseph başını kaldırıp öylece durdu; yağmur yanaklarına ve gözkapaklarına vuruyor, sular sakallarının arasından geçip gömleğinin açık yakasından içeri süzülüyordu; giysileri ağırlaşmıştı. Gelip geçici bir yağmur olmadığını iyice anlamak için uzun süre orada durdu.</p>

  <p>Elizabeth yine seslendi: “Joseph, üşüteceksin.”</p>

  <p>“Soğuk değil. Bu yağmur sağlıklı.”</p>

  <p>“O zaman saçlarından otlar sürgün verecek. Joseph, içeri gel, sobayı yaktım. Gel de giysilerini çıkar.”</p>

  <p>Ama Joseph yağmurun altında durmaya devam etti, sular meşe ağacının gövdesinin altına ulaşıncaya kadar da içeri girmedi. “İyi bir yıl olacak. Şükran Günü’nden önce kanyondaki dereler dolup taşacak.”</p>

  <p>Elizabeth büyük deri koltukta oturuyordu; hava sızdırmayan sobanın üstünde yahni pişiyordu. Kocası gelince bir kahkaha attı Elizabeth; evde büyük bir coşku vardı. “Tertemiz yere su damlatıyorsun...”</p>

  <p>“Biliyorum,” dedi Joseph. Toprağına ve Elizabeth’e karşı öylesine büyük bir sevgi duydu ki hızla odanın diğer tarafına gitti ve ıslak elini sanki kutsar gibi karısının saçlarına dokundurdu.</p>

  <p>“Joseph, boynuma su damlıyor!”</p>

  <p>“Biliyorum.”</p>

  <p>“Joseph, elin çok soğuk. Kiliseye kabul törenimde başpapaz da elini senin gibi başımın üzerine koymuştu, onun eli de soğuktu. Sırtım ürpermişti. Bunun Kutsal Ruh olduğunu sanmıştım.” Mutlulukla kocasına gülümsedi. “Sonra bundan söz ettik ve diğer kızlar da ürpertinin Kutsal Ruh olduğunu söylediler. Çok uzun zaman önceydi Joseph.” Elizabeth anılarına döndü; uzun ve ince zaman çizgisinin ortasında dağlardaki beyaz geçit duruyordu ve o bile çok gerilerde kalmıştı. Joseph hızla eğilip karısını yanağından öptü. “İki haftada otlar biter toprakta.”</p>

  <p>“Islak sakal kadar sevimsiz bir şey olamaz. Kuru giysilerini yatağın üstüne koydum canım.”</p>

  <p>Joseph bütün akşam pencerenin yanındaki sallanan sandalyesinde oturdu. Elizabeth ara sıra onun yüzüne bakıyor, yağmurun şiddeti azalınca kaşlarını çattığını, daha da şiddetli yağdığını duyunca rahatlayarak hafifçe gülümsediğini görüyordu. Akşamın geç bir saatinde Thomas geldi ve ayaklarını ön verandada yere vurup sildi.</p>

  <p>“Güzel yağıyor,” dedi Joseph.</p>

  <p>“Evet, güzel. Yarın birkaç hendek kazmamız gerek. Ağıl su altında kaldı. Suyu boşaltmak lâzım.”</p>

  <p>“O sular gübre dolu Tom. Bostana doğru akıtalım.”</p>

  <p>Yağmur, zaman zaman çiseleyerek, zaman zaman da bardaktan boşanırcasına yağarak bir hafta sürdü. Damlalar ölü otların boynunu büktü, birkaç gün içinde yeni sürgünler çıktı. Nehir batı tepelerinden gürültüyle gelerek yatağından taştı, söğütleri koparıp sulara karıştırdı ve iri kayaların arasından gümbürdeyerek aktı. Küçük kanyonların her birinden ve tepelerdeki bütün kıvrımlardan küçük dereler çıkarak nehre karıştı. Suyun topraktaki izi derinleşti ve sular bütün oluklara doldu.</p>

  <p>Evlerin içinde ve ahırda oynayan çocuklar yağmurdan bıkmışlardı. Yeni eğlenceler bulması için Rama’yı sıkıştırıyorlardı. Kadınlar da mutfaklarına astıkları ıslak kıyafetlerden şikâyet etmeye başlamışlardı.</p>

  <p>Joseph her gün üstüne bir yağmurluk giyip çiftlikte dolaşıyordu; bir gün suların ne kadar derine indiğini görmek için kürekle çukur kazıyor, başka bir gün nehir kıyısında gezip çalıların, kütüklerin ve dalların suyun içinde inip çıkarak savrulmasını izliyordu. Geceleri sürekli yağmuru dinleyerek tedirgin uyuyor ya da sadece uyuklayarak yağmur arttığı zaman hemen uyanıyordu.</p>

  <p>Sonra bir sabah gökyüzü açıldı ve güneş sıcacık parladı. Yağmurla temizlenen hava hoş kokulu ve berraktı; meşe yaprakları pırıl pırıldı. Yeni otlar bitiyordu, bunu herkes görebilirdi; uzak tepelerde renkler çoğalmıştı, yakınlarda mavi bir gölge vardı, hemen ayaklarının dibinde ise topraktan incecik yeşil dallar çıkıyordu.</p>

  <p>Çocuklar, kafesten salınmış hayvanlar gibi kendilerini dışarı attılar ve o kadar çok oynadıklar ki ateşlenip yatağa düştüler.</p>

  <p>Joseph sabanı çıkarıp bostanın toprağını havalandırdı, Thomas tırmıkladı, Burton da sürdü. Sanki bir geçit töreni vardı; erkeklerin her biri, ellerini toprağa daldırmaya çok istekliydi. Çocuklar bile turpların ve havuçların toprağıyla birazcık uğraşabilmek için yalvardılar. En hızlı büyüyen sebze turptu ama en güzel manzara havuçlarınkiydi, ama çocukların bununla uğraşacak sabrı yoktu. Bütün bu süre boyunca otlar gittikçe büyüdü. İğne halindeki yapraklar genişledi, sonra bu yapraklar bölünerek çoğaldı. Tepelerin sırtı ve yamaçlar yeniden yumuşak, pürüzsüz ve çekici oldu. Adaçayları sevimsiz koyu renklerinden kurtuldu. Bütün kasabada bir tek doğu kıyısındaki çam ormanı uğursuz karanlığını korudu.</p>

  <p>Şükran Günü’nde büyük bir şölen yapıldı; Noel’den çok daha önce, otlar ayak bileğine kadar yükselmişti.</p>

  <p>Bir akşamüzeri, yaşlı bir Meksikalı seyyar satıcı çiftliğe geldi. Çantasında işe yarar pek çok şey vardı: Dikiş iğnesi, toplu iğne, iplik, küçük balmumu parçaları, kutsal resimler, bir kutu sakız, ağız mızıkaları, kırmızı ve yeşil krepon kâğıtları. Beli bükülmüş, yaşlı bir adamdı ve sadece ufak tefek malları taşıyabiliyordu. Elizabeth’in ön verandasında çantasını açıp mahcup bir gülümsemeyle geriye çekildi. Toplu iğnelerin daha iyi görünmesi için paketi çeviriyor, verandaya toplanmış kadınların dikkatini çekmek için sakızı işaret parmağıyla öne doğru itiyordu. Ahırın kapısında duran Joseph kalabalığı görünce ağır ağır yaklaştı. Yaşlı adam bir tek onu görünce şapkasını çıkardı. “<i>Buenas tardes sinyor.</i>”<a href="../Text/dipnot.xhtml#Footnote0011" id="Feedback0011"><sup class="dipnot_sayi">[11]</sup></a></p>

  <p>“<i>Tardes.</i>”</p>

  <p>Seyyar satıcı abartılı bir utanç gösterisiyle sırıttı. “Beni hatırladınız mı sinyor?”</p>

  <p>Joseph, çizgilerle dolu bu esmer yüze dikkatle baktı. “Hatırlayamadım.”</p>

  <p>“Bir gün siz Nuestra Señora’dan dönüyordunuz. Sizin ava gittiğinizi sanıp bir parça av eti istemiştim sizden.”</p>

  <p>“Evet,” dedi Joseph yavaşça. “Şimdi hatırladım. Sen Yaşlı Juan’sın.”</p>

  <p>Seyyar satıcı başını yaşlı bir kuş gibi salladı. “Ondan sonra fiesta’dan söz etmiştik sinyor. Kasabadan uzakta, San Luis Obispo’nun da aşağısındaydım. Fiesta’yı yaptınız mı sinyor?”</p>

  <p>Joseph’ın gözleri sevinçle parladı. “Hayır, ama yapacağım. En uygun zaman nedir Yaşlı Juan?”</p>

  <p>Adam, kendisine bahşedilen bu büyük onur karşısında ellerini iki yana açıp başını öne eğdi. “Sinyor, bu kasabada her zaman fiesta vaktidir. Ama bazı günler daha uygundur. Noel var, <i>Natividad</i><a href="../Text/dipnot.xhtml#Footnote0012" id="Feedback0012"><sup class="dipnot_sayi">[12]</sup></a> yani.”</p>

  <p>“Olmaz. Çok yakın bir tarih. O zamana yetişmez.”</p>

  <p>“O zaman yılbaşı var sinyor. Bence en uygun zamandır, çünkü herkes mutludur ve insanlar fiesta ister.”</p>

  <p>“Tamamdır!” diye bağırdı Joseph. “Yılbaşında fiesta yapacağız.”</p>

  <p>“Damadım gitar çalar sinyor.”</p>

  <p>“O da gelsin. Kimleri davet etmeliyim Yaşlı Juan?”</p>

  <p>“Davet etmek mi?” Yaşlı adam şaşkınlıkla baktı. “Burada kimse ‘davet’ edilmez sinyor. Nuestra Señora’ya gidince sizin yılbaşında fiesta yapacağınızı söyleyeceğim ve herkes gelecek. Belki rahip de mihrabını eyerine yükleyip gelir ve ayin yapar. Bu iyi olur.”</p>

  <p>Joseph, meşe ağacına bakıp bir kahkaha attı. “O zamana kadar otlar iyice büyür.”</p>
</body>
</html>
