<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">21</p>

  <p>Sonbaharın bitimine yakın, soğuk hava vadiyi sardı ve yüksek gri bulutlar günlerce havada kaldı. Elizabeth, yaklaşmakta olan kışın altın rengi hüznünü hissediyordu ama fırtınaların yarattığı heyecan eksikti. Meşe ağacına bakmak için sık sık verandaya çıkıyordu. Yaprakları artık soluk kahverengiydi ve yağmurun toprağa düşmesini bekliyordu. Joseph artık ağaca hiç bakmıyordu. Ağaçtaki yaşam sona erince, Joseph’ın içindeki duygular da ölmüştü. Genellikle yamaçlardaki çıtır çıtır otların üstünde dolaşıyordu. Şapka takmıyor, kot pantolon, gömlek ve siyah bir yelekle çıkıyordu. Sık sık gri bulutlara bakıp havayı kokluyor, ama içini rahatlatacak hiçbir şey bulamıyordu. Thomas’a, “Bu bulutlarda yağmur yok,” dedi. “Okyanustan gelen yüksek bir sis bu.”</p>

  <p>Thomas ilkbaharda iki yavru şahin yakalamıştı; onlar için gözbağı yapıyor ve gökyüzünde ıslık çalarak uçan yaban ördeklerini avlamak üzere eğitmek için hazırlıyordu. “Zamanı değil Joseph. Biliyorum, geçen yıl yağmurlar erken bastırmıştı ama Noel’den önce pek yağmur yağmamasının burada alışılmış bir durum olduğunu duydum.”</p>

  <p>Joseph eğilip bir avuç kuru toz aldı ve parmaklarının arasından savurdu. “Çok yağmur yağması gerek. Yaz, derinlerdeki suları bile tüketti. Kuyudaki suyun ne kadar alçaldığını fark ettin mi? Nehirdeki çukurlar bile kurudu.”</p>

  <p>“Ölü yılanbalıklarının kokusunu aldım. Bak! Bu küçük deri gözbağını şahinin başına takacağım, böylece onu ava çıkarıncaya kadar hiçbir şey görmeyecek. Ördek vurmaktan daha iyi bir yöntem.” Deri gözbağını şahine takarken, hayvan Thomas’ın elindeki kalın eldivenleri gagalayıp parçaladı.</p>

  <p>Kasım ayı da yağmursuz geçince Joseph kaygıdan suskunlaştı. Kaynaklara gidip kuruduklarını gördü; çok derin çukurlar kazdı ama nemli toprağa ulaşamadı. Otlar tükendikçe tepelerin rengi de griye dönüyor, beyaz taşlar ortaya çıkıyor ve ışığı yansıtıyordu. Aralık ayının ortasında bulutlar dağıldı. Güneş çevreyi ısıtmaya başladı ve vadiye sanki yaz mevsimi geldi.</p>

  <p>Elizabeth kaygının Joseph’ı günden güne nasıl erittiğini, kocasının gözlerinin süzüldüğünü ve yüzünün solduğunu görüyordu. Onu meşgul edecek işler bulmaya çalışıyordu. Yeni bir dolaba, çamaşır iplerine ihtiyaç vardı; bebek için mama sandalyesi yapmanın zamanı gelmişti. Joseph hemen işe koyuluyor ve Elizabeth başka işler düşünmeye fırsat bulamadan her şeyi tamamlıyordu. Bir seferinde kocasını erzak almak için kasabaya gönderdi; Joseph döndüğünde atı terden sırılsıklam ve nefes nefeseydi.</p>

  <p>“Neden bu kadar hızlı döndün?”</p>

  <p>“Bilmiyorum. Uzaklaşmaktan korkuyorum. Kötü şeyler olabilir.” Kurak yılların geldiği korkusu içinde gitgide büyüyordu. Tozlu hava ve barometrenin yüksek basınç göstermesi de içini sıkıyordu. Çiftlikteki herkes nezle olmuştu. Çocuklar bütün gün burunlarını çekiyorlardı. Elizabeth fena öksürüyordu; asla hastalanmayan Thomas bile geceleri siyah bir çoraptan yapılmış soğuk kompresi boynuna bağlıyordu. Ama Joseph gitgide zayıflıyor ve kötüleşiyordu. Boyun ve çene kaslarının üstünde incecik bir esmer deri tabakası kalmıştı. Elleri hiç boş durmuyor, ya sopa parçalarıyla veya bir çakıyla oynuyor ya da sürekli sakalını sıvazlayarak düzeltiyor, uçlarını yukarı kıvırıyordu.</p>

  <p>Toprağına bakıyor ve ölmekte olduğunu görüyordu. Soluk renkli tepeler ve tarlalar, tozlu ve gri adaçayları, çıplak taşlar onu korkutuyordu. Tepelerde değişmeyen tek şey, karaçam ormanıydı. Her zamanki gibi en tepede kara kara düşünüyordu.</p>

  <p>Elizabeth evle meşguldü. Alice, kocası günün birinde dönecek olan mutsuz kadın rolüne uygun olarak Nuestra Señora’daki baba evine dönmüştü. Bu durumu ağırbaşlılıkla karşılıyordu; herkes annesine Alice’in direncini ve ağırbaşlı yasını övüyordu. Genç kadın her güne, sanki Juanito akşama dönecekmiş gibi başlıyordu.</p>

  <p>Yardımcısının gidişiyle Elizabeth’in yükü artmıştı. Günleri bebeğe bakmak, çamaşır yıkamak ve yemek yapmakla geçiyordu. Evlenmeden önceki günlerini belli belirsiz ve epeyce iğrenerek anımsıyordu. Akşamları Joseph’ın yanında otururken, bebek doğmadan önce kocasıyla kurduğu güzel iletişimi canlandırmaya çalışıyordu. Küçük bir kızken Monterey’de yaşadıklarını ona anlatmayı seviyordu; oysa bunların hiçbiri Elizabeth’e artık gerçekten olmuş gibi gelmiyordu. Joseph, sobanın küçük pencerelerinden görünen küçük kıvılcımlara mutsuz bir ifadeyle bakarken, Elizabeth konuşuyordu.</p>

  <p>“Bir köpeğim vardı. Adı Camille’di. Dünyanın en güzel isminin bu olduğunu düşünürdüm. Adı Camille olan bir arkadaşım vardı ve tam ismi gibiydi. Kamelyanın yumuşaklığına benzer bir cildi vardı; bu yüzden köpeğime onun adını verdim ve kız bana çok sinirlendi.” Tarpey’nin, başkasının toprağına yerleşen birini vurduğunu ve balık tablalarının üstündeki bir ağaç dalına asıldığını; Joe Burnu’ndaki deniz fenerine göz kulak olan zayıf, aksi kadını anlattı. Joseph karısının yumuşak sesini duymayı seviyor ama genellikle anlattıklarını dinlemiyor, bunun yerine elini tutup parmak uçlarıyla her noktasını keşfediyordu.</p>

  <p>Bazen Elizabeth kocasının korkularından söz etmeye çalışıyordu. “Yağmur için endişelenme. Yağacak. Bu yıl çok su olmasa bile, gelecek yıl olacak. Bu toprakları tanıyorum canım.”</p>

  <p>“Ama çok yağmur lazım. Hemen başlamazsa çok geç olacak. Yağmurlar takvimin gerisinde kalacak.”</p>

  <p>Bir akşam Elizabeth, “Yeniden ata binmek istiyorum sanırım,” dedi. “Rama artık binebileceğimi söylüyor. Benimle gelir misin canım?”</p>

  <p>“Elbette. Azar azar başlarız. O zaman canın yanmaz.”</p>

  <p>“Çam ormanına gitmek istiyorum. Çam kokusu iyi gelecektir.”</p>

  <p>Joseph yavaşça karısına döndü. “Ben de oraya gitmeyi düşünüyordum. Düzlükte bir kaynak var. Bütün sular gibi onun da kuruyup kurumadığını merak ediyorum.” Çam ormanının ortasındaki çemberi düşününce gözleri parladı. Son gördüğünde kaya yemyeşildi. “Derin bir kaynak olmalı. Kuruduğunu sanmıyorum.</p>

  <p>“Benim gitmek için başka nedenlerim var,” diye güldü Elizabeth. “Sanırım sana bundan söz etmiştim. Hamileyken bir gün Thomas’ı kandırıp çam ormanına gittim. Büyük kayanın ve kaynağın olduğu alana vardım.” Neler olduğunu tam olarak anımsamaya çalışırken kaşlarını çattı. “Tabii ki olanların tek nedeni içinde bulunduğum durumdu. Aşırı hassastım.”</p>

  <p>Başını kaldırdığında Joseph’ın kendisine merakla baktığını gördü. “Evet?” dedi kocası. “Anlatsana.”</p>

  <p>“Şey, dediğim gibi, durumumdan kaynaklanıyordu. Hamileyken küçük şeyler bile büyük gibi görünüyordu. İç kısma giden yolu bulamadım. Çalıların arasından geçip daire şeklindeki merkeze geldim. Çok sessizdi Joseph, o güne dek görmediğim kadar sessizdi. Kayanın önünde oturdum, çünkü orası huzur dolu gibiydi. İhtiyacım olan bir şeyi bana veriyordu sanki.” Anlatırken aynı duyguyu tekrar yaşıyordu. Saçlarını kulaklarının arkasına itti ve büyümüş gözleri uzaklara daldı. “Ve kayayı çok sevdim. Açıklaması zor. Kayayı senden, bebekten ya da kendimden daha çok sevdim. Bunu söylemek daha da zor, orada otururken kayayla bütünleştim. Küçük dere benden çıkıyordu, ben kayaydım ve kaya da... Bilemiyorum. Kaya, dünyadaki en güçlü, en güzel şeydi.” Tedirgin bir tavırla odaya baktı. Parmakları eteğiyle oynuyordu. Şaka olarak söylediği şey, yine üzerinde bir baskı yaratıyordu.</p>

  <p>Joseph karısının titreyen elini alıp parmaklarını tuttu. “Anlat bana,” diye kibarca ısrar etti.</p>

  <p>“Uzunca bir süre orada kalmış olmalıyım, çünkü güneş yer değiştirmişti, ama bana her şey bir anda olup bitti gibi geldi. Sonra orasıyla ilgili hislerim değişti. Kötülük doldu.” Bu anının etkisiyle sesi boğuklaştı. “Orada kötü bir şey vardı, beni yok etmek isteyen bir şey. Kaçtım. O büyük, şekilsiz kayanın beni kovaladığını düşündüm. Dışarı çıktığımda dua ettim. Uzun bir süre dua ettim.”</p>

  <p>Joseph’ın parlak gözleri Elizabeth’in gözlerini delip geçiyordu. “Neden tekrar gitmek istiyorsun?”</p>

  <p>“Anlamıyor musun?” dedi Elizabeth heyecanla. “Hepsinin nedeni hamileliğimdi. Ama birkaç kez rüyama girdi ve sık sık da aklıma geliyor. Şimdi iyileştiğime göre yine gitmek ve onun sadece yosunla kaplı yaşlı bir kaya olduğunu görmek istiyorum. O zaman rüyama girmeyecek. O zaman beni tehdit etmeyi bırakacak. Ona dokunmak istiyorum. Beni korkuttuğu için ona hakaret etmek istiyorum.” Parmaklarını Joseph’ın elinden kurtarıp acısını azaltmak için ovuşturdu. “Elimi acıttın canım. Sen de mi korkuyorsun oradan?”</p>

  <p>“Hayır. Korkmuyorum. Seni oraya götüreceğim.” Juanito’nun kayanın önüne oturan hamile Kızılderililerle ve ormanda yaşayan yaşlılarla ilgili anlattıklarını karısına söyleyip söylemeyeceğini düşünürken sessizleşti. “Bu onu korkutabilir,” diye düşündü. “Oradan korkmayı bırakması daha iyi.” Sobayı açıp içine bir kucak dolusu odun attı ve alevlerin gürlemesi için kapağı dik tuttu. “Ne zaman gitmek istersin?”</p>

  <p>“Herhangi bir zaman olabilir. Yarın hava güzel olursa heybesine yiyecek koyarız. Rama bebeğe bakar. Biz de piknik yaparız.” Heyecanlıydı. “Buraya geldiğimden beri hiç piknik yapmadık. Daha çok sevdiğim hiçbir şey yok. Evdeyken öğle yemeklerimizi alıp Huckleberry Tepesi’ne gider, yemeğimizi yedikten sonra annemle birlikte kovalar dolusu dut toplardık.”</p>

  <p>“Yarın gideriz. Şimdi çıkıp ahıra bakmam gerek canım.”</p>

  <p>Elizabeth kocasının odadan çıkışını izlerken, kendisinden bir şey gizlediğini çok iyi biliyordu. “Büyük olasılıkla yağmur kaygısıdır,” diye düşündü. Alışkanlıkla barometreye baktı ve ibrenin yüksekte olduğunu gördü.</p>

  <p>Joseph verandadan indi. Meşe ağacına yaklaşınca öldüğünü gördü. “Keşke canlı olsaydı,” diye düşündü. “O zaman ne yapacağımı bilirdim. Artık akıl danışacağım hiç kimse yok.” Thomas’ı bulma umuduyla ahıra girdi ama her yer karanlıktı ve arkalarından geçtiği atlar hırçınca soludular. “Bu yıl hayvanlar için bol saman var.” Bunu bilmek içini rahatlattı.</p>

  <p>Dışarı çıkıp avluyu geçtiğinde gökyüzü pusluydu. Ayın çevresinde solgun bir halka gördüğünü sandı ama halka öylesine soluktu ki emin olamadı.</p>

  <p>Ertesi sabah güneş doğmadan ahıra gidip iki atı tımar etti, son süs olarak da toynaklarını siyaha boyayıp tüylerini yağla ovdu.</p>

  <p>O bu işlerle uğraşırken Thomas geldi. “Epey titizleniyorsun. Kasabaya mı?”</p>

  <p>Joseph, atların tüyleri maden gibi parlayıncaya kadar yağladı hayvanları. “Elizabeth’i gezmeye götürüyorum. Uzun zamandır ata binmiyordu.”</p>

  <p>Thomas elini atlardan birinin pırıl pırıl parlayan arkasına sürdü. “Keşke ben de gelebilsem ama yapacak işlerim var. Çukur kazmak için adamları nehir yatağına götüreceğim. Yakında hayvanlar için su bulmakta sıkıntı çekeceğiz.”</p>

  <p>Joseph elindeki işi bırakıp kaygıyla Thomas’a baktı. “Biliyorum. Ama nehir yatağının altında su olmalı. Birkaç metre kazmak gerek.”</p>

  <p>“Yakında yağmur yağar Joseph. Umarım yağar. Toz yutmaktan bıktım.”</p>

  <p>Güneş, sıcaklığını emen ve ışığını solduran ince bir bulut tabakasının ardında doğdu. Tepelerden gelen soğuk ve sürekli bir rüzgâr, tozları havalandırıyor ağaçlardan düşen sarı yaprakları uçuruyordu. Toprağı süpüren, sabit hızda, çok az ses çıkaran yalnız bir rüzgârdı.</p>

  <p>Joseph kahvaltıdan sonra atları dışarı çıkardı; Elizabeth de pantolon eteği ve yüksek topuklu çizmeleriyle evden çıktı; elinde bir yemek sepeti vardı.</p>

  <p>Joseph, “Kalın bir şeyler al üstüne,” diye karısını uyardı.</p>

  <p>Elizabeth gökyüzüne baktı. “Nihayet kış geldi, değil mi Joseph? Güneş ısıtmıyor artık.”</p>

  <p>Kocası ata binmesine yardım etti. Eyere oturmanın keyfiyle Elizabeth bir kahkaha atıp eyer kaşının tepesini okşadı. “Tekrar ata binmek güzel. İlk önce nereye gidiyoruz?”</p>

  <p>Joseph, çamların yukarısında doğudaki sırtta bulunan küçük bir zirveyi gösterdi. “Oraya çıkarsak Puerto Suelo geçidini ve ötesindeki okyanusu görebiliriz. Servilerin tepesini de görebiliriz.”</p>

  <p>“Atın hareketini hissetmek güzel. Özlemişim de haberim yokmuş.”</p>

  <p>Atların toynaklarının çıkardığı beyaz tozlar onlar geçtikten sonra da havada kalıyor, arkalarında tren dumanı gibi bir hat oluşturuyordu. Cılız otların arasından geçip hafif eğimli yamacı çıktılar; suyollarında ise çevik hareketlerle attan inip sonra tekrar bindiler.</p>

  <p>Elizabeth, “Geçen yıl suyollarının sularla nasıl dolup taştığını anımsıyor musun? Yakında yine öyle olacak,” dedi.</p>

  <p>Uzaklardaki bir tepenin yamacında, yavaş ve pisboğaz akbabaların neredeyse tümüyle kapladığı bir inek leşi gördüler. “Umarım rüzgâr bunun kokusunu bize getirmez Joseph.”</p>

  <p>Genç adam gözlerini diğer tarafa çevirdi. “Etin bozulmasına fırsat vermiyorlar. Ölmekte olan bir hayvanın çevresinde halka olup ölüm anını beklediklerini görmüştüm. O anı biliyorlar.”</p>

  <p>Tepe dikleşti ve artık karanlık, susuz ve yapraksız kalıp çıtırdayan adaçaylarının arasına girdiler. Sürgünler öylesine kırılgandı ki cansız gibi görünüyorlardı. Bir saat sonra tepeye vardılar ve tıpkı düşündükleri gibi, geçidin ötesinde üçgen biçiminde uzanan okyanusu gördüler. Su mavi değil, çelik grisiydi ve ufukta karanlık sis kümeleri sanki surlar gibi uzanıyordu.</p>

  <p>“Atları bağla Joseph. Biraz oturalım. Okyanusu çok uzun zamandır görmüyorum. Bazen geceleri uyanıp dalgaların, deniz fenerindeki sis sireninin, Çin Burnu’nun açıklarındaki çanlı şamandıranın sesini arıyor kulaklarım. Ve bazen duyuyorum da Joseph. Herhalde içime iyice yer etmişler. Bazen duyabiliyorum. Sabah erkenden, hava durgunken dalgalara çarpan balıkçı teknelerini ve tekneden tekneye seslenen balıkçıların seslerini duyardım.”</p>

  <p>Joseph başını çevirdi. “Bunları hiç yaşamadığım için özleyemem.” Elizabeth’in bu anlattıkları ona biraz ters geliyordu.</p>

  <p>Elizabeth derin derin içini çekti. “Kafamda bu sesleri duyunca evi özlüyorum Joseph. Bu vadi beni kapana kıstırıyor ve buradan asla kaçamayacağımı, dalgaları ya da çanlı şamandırayı tekrar duyamayacağımı, rüzgârda savrulan martıları göremeyeceğimi hissediyorum.”</p>

  <p>Kocası yumuşak bir sesle, “İstediğin zaman ziyarete gidebilirsin,” dedi. “Sonra gelip seni alırım.”</p>

  <p>Ama kadın başını salladı. “Asla aynı olmayacak. Eskiden Noel’de ne kadar heyecanlanırdım ama sonra bir daha hiç öyle olmadı.”</p>

  <p>Joseph başını kaldırıp rüzgârı kokladı. “Tuz kokusunu alabiliyorum. Seni buraya getirmemeliydim Elizabeth. Üzdüm seni.”</p>

  <p>“Ama bu güzel bir üzüntü canım. Zevkli bir üzüntü. Sular alçaldığında göletlerin sabah erken saatte nasıl ışıl ışıl ve nemli olduğunu, yengeçlerin kayaların arasında dolaştığını, yuvarlak taşların altında kayan küçük yılanbalıklarını anımsıyorum. Joseph, öğle yemeğini şimdi yesek olmaz mı?”</p>

  <p>“Öğle saati yaklaşmadı bile. Acıktın mı?”</p>

  <p>Elizabeth gülümseyerek, “Pikniklerde hep aç olurum,” dedi. “Annemle Huckleberry Tepesi’ne giderken bazen henüz evin menzilinden bile çıkmadan yemeye başladığımız olurdu. Burada yemek hoşuma gider.”</p>

  <p>Joseph atların yanına gitti ve eyer kolanlarını açıp heybeleri getirdi. Kocaman sandviçlerini iştahla yerken geçide ve ötesindeki öfkeli okyanusa uzun uzun baktılar. Elizabeth, “Bulutlar yaklaşıyor gibi,” dedi. “Belki bu gece yağmur yağar.”</p>

  <p>“Bu sadece sis Elizabeth. Bu yıl hep sisli geçiyor. Toprak beyaza dönüyor. Görüyor musun? Kahverengi yok oluyor.”</p>

  <p>Elizabeth sandviçini yerken sürekli denize bakıyordu. “O kadar çok şey anımsıyorum ki... Atış alanındaki ördekler gibi aniden aklıma geliveriyorlar. Şimdi de İtalyanların sular alçaldığında ellerinde büyük ekmek dilimleriyle kayalara çıktığını anımsadım. Denizkestanelerini açıp içindekini ekmeğe sürerlerdi. Erkekler tatlı, dişiler ekşi olurdu. Denizkestanelerinden söz ediyorum elbette, İtalyanlardan değil.” Sandviçleri sardığı kâğıtları buruşturup heybeye geri koydu. “Artık gidelim canım. Uzun süre kalmanın faydası yok.”</p>

  <p>Bulutların hiç hareket etmemesine karşın güneşin çevresindeki sis yoğunlaşıyor, rüzgârsa serinliyordu. Joseph’la Elizabeth atlarını yamaçtan aşağı indirdiler. “Çam ormanına gitmeyi hâlâ istiyor musun?” diye sordu Joseph.</p>

  <p>“Elbette. Gezimizin asıl amacı o. Kayanın canını yakacağım.” Elizabeth konuşurken bir şahin pençelerini yumruk yaparak aniden ortaya çıktı. Bir et sesi duydular ve bir saniye içinde şahin, pençelerinde çığlık atan bir tavşanla yeniden havalandı. Elizabeth dizginleri bırakıp ses duyulmaz oluncaya kadar elleriyle kulaklarını tıkadı. Dudakları titriyordu. “Bir şey yok; bunu biliyorum. Ama bunu görmekten de nefret ediyorum.”</p>

  <p>“Hamleyi yapamamış. İlk darbede kurbanının boynunu kırmalıydı ama kaçırmış.” Şahinin çam ormanına doğru uçarak gözden kayboluşunu izlediler.</p>

  <p>Çok mesafe yoktu; uzun bir yamaçtan indiler, sonra tepe boyunca gittiler ve sonunda düzlüğü çevreleyen ağaçlara ulaştılar. Joseph dizgini çekti. “Atları buraya bırakıp yaya devam edelim.” Yürümeye başladıklarında Joseph aceleyle küçük dereye gitti. “Kurumamış. Bir parmak bile alçalmamış.”</p>

  <p>Elizabeth de gelip kocasının yanında durdu. “Kendini daha iyi hissediyor musun Joseph?”</p>

  <p>Karısının sözlerinde hafif bir alay sezen Joseph hemen dönüp ona baktı ama yüzünde küçümseyici bir ifade yoktu. “Uzun zamandır gördüğüm ilk akarsu. Sanki bu dere akarken bölgenin geri kalanı ölmemiş gibi. Burası sanki hâlâ kan pompalayan bir damar.”</p>

  <p>“Saçma. Sen sık sık yağmur yağan bir yerden geliyorsun. Gökyüzünün nasıl karardığına baksana Joseph. Yağmur yağarsa hiç şaşmam.”</p>

  <p>Joseph havaya baktı. “Bu sadece sis. Ama yakında hava soğur. Gel, içeri girelim.”</p>

  <p>Düzlük her zamanki gibi sessizdi ve kaya hâlâ yeşildi. Elizabeth sessizliği bölmek için yüksek sesle konuştu. “Gördün mü? Hamilelikten dolayı korktuğumdan emindim zaten.”</p>

  <p>“Derinlerdeki bir kaynak hâlâ akıyor olmalı. Kaya da yosunlardan su emmek için gözeneklidir herhalde.”</p>

  <p>Elizabeth eğilip içinden derenin çıktığı karanlık mağaraya baktı. “İçeride bir şey yok. Sadece kayanın içinde derin bir oyuk ve ıslak toprak kokusu var.” Doğrulup kayanın yosunla kabarmış yanlarını okşadı. “Çok güzel bir yosun Joseph. Baksana, ne kadar derin.” Bir avuç dolusu yosun koparıp nemli, siyah köklerini görmesi için Joseph’a uzattı. Sonra kayaya, “Bir daha asla seninle ilgili düşler görmeyeceğim,” dedi. Gökyüzü koyu griydi ve güneş yok olmuştu.</p>

  <p>Joseph titreyerek arkasını döndü. “Hadi gidelim canım. Soğuk hava geliyor.” Patikaya yöneldi.</p>

  <p>Elizabeth hâlâ kayanın yanındaydı. “Sersem olduğumu düşünüyorsun, öyle değil mi Joseph? Kayanın üstüne çıkıp onu evcilleştireceğim.” Topuğunu yosunlu kayanın dik kısmına sapladı, bir adım atarak kendini yukarı çekti, sonra bir adım daha attı.</p>

  <p>Joseph döndü. “Dikkat et de kayma,” diye seslendi.</p>

  <p>Topuğu üçüncü adım için kayaya bastı. Sonra yosun biraz sıyrıldı. Elizabeth elleriyle yosuna tutundu ama yosunlar koptu. Joseph karısının başının küçük bir yay çizerek yere çarptığını gördü. Ona doğru koşarken, Elizabeth yavaşça yana döndü. Bütün bedeni bir saniyeliğine titredi, sonra gevşedi. Joseph kısa bir an karısının başında kalakaldıktan sonra kaynağa koşup avuçlarını suyla doldurdu. Ama Elizabeth’in yanına gittiğinde suyu yere bırakıverdi, çünkü boynunun şeklini ve yanaklarına sızan griliği görmüştü. Hissiz bir halde yere, karısının yanına oturdu. Alışkın bir hareketle elini alıp, çam iğneleriyle dolu kıvrık parmaklarını açtı. Nabzını aradı ama bulamadı. Sanki uyandırmaktan korkarmış gibi, yavaşça elini yere koydu. Yüksek sesle, “Ne olduğunu bilmiyorum,” dedi. Buz gibi bir soğuk içini kaplıyordu. “Onu çevirmeliyim,” diye düşündü. “Onu eve götürmeliyim.” Karısının topuklarının kısacık bir an önce bastığı kayanın üstünde bıraktığı siyah izlere baktı. “Çok sade, çok kolay, çok kısa oldu,” dedi yüksek sesle. “Çok hızlıydı.” Olanları kavrayamadığının farkındaydı. Anlamaya çalıştı. “Yaşamı oluşturan bütün öyküler, bütün olaylar bir saniye içinde durdu. Görüşler durdu, hissetme yetisi, hepsi anlamsızca durdu.” Ne olduğunu kendi kendisine anlatmak istiyordu, çünkü üstüne bir dinginliğin çökmekte olduğunu hissediyordu. Dünyadan kopup üzüntü ya da öfke hissedemez hale gelmeden önce kendi acısıyla oturup ağlamak istiyordu. Başına küçük, soğuk damlalar inmeye başladı. Başını kaldırınca yağmurun çiselediğini gördü. Damlalar Elizabeth’in yanaklarına düştü, saçlarının arasında parıldadı. Joseph sakinleşiyordu. “Hoşça kal Elizabeth,” dedi. Henüz cümlesini tamamlamamıştı ki bağlantısı kesildi ve hissizleşti. Paltosunu çıkarıp karısının üstüne örttü. “İletişim kurmak için tek fırsatım buydu. O da gitti.”</p>

  <p>Hızlanan yağmur, düzlükteki tozları sıçratıyordu. Joseph, derenin açıklıktan geçip çalılıkların arasında kaybolurken çıkardığı hafif fısıltıyı duydu. Hâlâ Elizabeth’in cesedinin yanında oturuyor, kıpırdamak istemiyor, sükûnetine sarınıyordu. Aniden kalkıp çekingen bir tavırla kayaya dokundu ve üstündeki düzlüğe baktı. Yağmurla birlikte yaşamın kıpırtıları da gelmişti. Joseph, sanki dinlermiş gibi başını kaldırdı, sonra şefkatle kayayı okşadı. “Artık iki kişisiniz burada. Artık nereye gelmem gerektiğini biliyorum.”</p>

  <p>Yüzü ve sakalları ıslanmıştı. Yağmur gömleğinin açık yakasından içeri giriyordu. Eğilip cesedi kollarına aldı ve sarkan başını omzuna yasladı. Yoldan geçip açıklığa çıktı.</p>

  <p>Doğuda, her iki ucu tepelere yaslanmış, solgun bir gökkuşağı vardı. Joseph boşta kalan atı kendilerini takip etmesi için çözdü. Atına tırmanırken yükü omzuna attı, sonra bu gevşek bohçayı eyerin ön kısmına yerleştirdi. Güneş çıktı ve aşağıdaki çiftlik binalarının camlarından yansıdı. Yağmur durmuş, bulutlar yine okyanusa doğru çekilmişti. Joseph, denizkestanelerini ekmeğe süren İtalyanları anımsadı. Sonra aklına Elizabeth’in çok uzun zaman önce söyledikleri geldi. “Homeros’un İsa’dan dokuz yüz yıl önce yaşadığı sanılıyor.” Kendi kendine defalarca tekrarladı. “İsa’dan önce, İsa’dan önce. Sevgili dünya, sevgili toprak! Rama çok üzülecek. Bilemezdi. Bütün güçler toplanır, buluşur, tek ve güçlü olur. Ben bile buna katılacağım.” Kolunu dinlendirmek için bohçayı diğer koluna aktardı. Kayayı ne kadar sevdiğini, ondan ne kadar nefret ettiğini biliyordu. Yorgunluktan gözkapakları yarı kapalıydı. “Evet, Rama üzülecek. Bebeğe bakmama yardım etmesi gerekecek.”</p>

  <p>Thomas, Joseph’ı karşılamak için avluya çıktı. Önce bir soru sordu, sonra Joseph’ın yüzünün ne kadar gergin ve gri olduğunu görünce sessize yaklaşıp cesedi almak için kollarını uzattı. Joseph bitkin bir halde atından indi, boştaki atı tutup ahır çitine bağladı. Thomas hâlâ kucağında cesetle birlikte sessizce bekliyordu.</p>

  <p>“Ayağı kaydı ve düştü,” dedi Joseph ifadesiz bir sesle. “Hafif bir düşüştü. Sanırım boynu kırıldı.” Bohçayı geri almak için kollarını uzattı. “Çam ormanındaki kayaya tırmanmaya çalıştı. Yosun soyuldu. Hafif bir düşüştü. Görsen inanamazdın. İlk başta sadece bayıldığını düşündüm. Öldüğünü görmeden önce su getirdim ona.”</p>

  <p>“Sakin ol!” dedi Thomas sert bir sesle. “Şimdi bundan söz etme.” Ve cesedi ona vermedi. “Git Joseph, ben ilgilenirim. Atını alıp dolaş. Nuestra Señora’ya gidip sarhoş ol.”</p>

  <p>Joseph bu emre uydu. “Nehir kıyısında yürüyeceğim. Bugün su buldunuz mu?”</p>

  <p>“Hayır.”</p>

  <p>Thomas arkasına dönüp, kucağında Elizabeth’in cesediyle evine girdi. Hatırladığı kadarıyla ilk kez ağlıyordu. Joseph, merdivenlerden çıkıncaya kadar kardeşini izledi, sonra hızla, neredeyse koşar adım uzaklaştı. Kurumuş nehre geldi, yumuşak, pürüzsüz taşların üstünden hızla geçti. Puerto Suelo’nun ağzında güneş batıyordu; az da olsa yağmur getiren bulutlar doğuda kırmızı duvarlar gibi birikmiş, toprağa kırmızı ışık yansıtmaya başlamış, yapraksız ağaçların rengini mora çevirmişti. Joseph nehre koştu. “Derin bir gölcük vardı,” diye düşündü. “Hepsi kurumuş olamaz, çok derindi.” Nehir yatağının yukarısına doğru en az bir buçuk mil gitti ve sonunda, derin, kahverengi ve kötü kokulu gölcüğü buldu.</p>

  <p>Akşam karanlığında, yavaş kıvrımlarla yüzen büyük siyah yılanbalıklarını görebiliyordu. Gölcüğün iki yanı, yuvarlak, pürüzsüz kayalarla çevriliydi. Bereketli zamanlarda buradan küçük bir şelale akıyordu. Üçüncü yanda, hayvan izleriyle dolmuş bir kumluk vardı; zarif geyik boynuzları, aslan tabanları, rakunların küçük patileri, hepsinin üstünde de yabandomuzlarının çamurlu toynak izleri... Joseph, suyun aşındırdığı kayalardan birinin üstüne oturdu ve bir dizini çekerek kollarıyla sardı. Soğuğu hissetmemesine karşın hafifçe titredi. Gölcüğe bakarken, bütün gün, tek bir gün değil de ayrı bir dönemmiş gibi gözünün önünden geçti. Daha önce gördüğünü bilmediği küçük el hareketlerini anımsadı. Elizabeth’in sözlerini hatırladı; tonlamalar o kadar doğru, vurgular o kadar kusursuzdu ki bu sözleri gerçekten tekrar duyduğunu sandı. Sözler kulaklarında çınladı.</p>

  <p>“işte fırtına bu,” diye düşündü. “Bu, bildiğim şeyin başlangıcı. Bir döngü var; sabit, hızlı ve değişmez, tıpkı bir çark gibi.” Yorgun zihnine bir fikir geldi: Gölcüğe dikkatle bakıp zihnini bütün karışık resimlerden temizlerse, döngüyü anlayabilirdi belki.</p>

  <p>Çalılardan keskin bir homurtu duyuldu. Joseph odağını kaybetti ve sahile baktı. Beş zayıf yabandomuzu ve büyük kıvrık boynuzlu bir erkek domuz düzlüğe çıkıp suya yaklaştı. Dikkatle su içtikten sonra gürültüyle suya girerek yılanbalıklarını yakaladılar; bu yapışkan balıklar ağızlarının içinde kıvranıp savaşırken onları yediler. İki domuz aynı yılanbalığını yakalamıştı; öfke içinde bağrışırlarken yılanbalığı ikiye ayrıldı, domuzlar kendi paylarına düşeni yediler. Yine kumsala dönüp su içtiklerinde neredeyse gece olmuştu. Aniden sarı bir ışık parladı. Domuzlardan biri, öfkeli bir ışık huzmesinin altında kaldı. Bir kemik sesi ve tiz bir çığlık duyuldu; ince, zarif aslan çevresine bakıp erkek domuzdan kaçarken ışık huzmesi kıvrıldı. Erkek domuz, leşe baktı, sonra aceleyle dönüp diğer dört domuzu çalılıkların içine götürdü. Joseph ayağa kalkınca aslan kuyruğunu sallayarak onu izledi. Joseph yüksek sesle konuştu: “Keşke seni vurabilseydim. O zaman bir son ve yeni bir başlangıç olurdu. Ama silahım yok. Gidip yemeğini ye.” Kayadan inip ağaçlara doğru yürüdü. “Gölcük kuruduğunda hayvanlar ölecek,” diye düşündü. “Ya da tepenin diğer tarafına giderler belki.” Ağır ağır çiftliğe döndü; aslında gitmek istemiyordu ama gece dışarıda olmak onu biraz ürkütmüştü. Toprakla yeni bir bağ kurduğunu ve arazisinin artık kendisine daha yakın olduğunu düşündü.</p>

  <p>Ahırın arkasındaki kulübede ışık yanıyor ve çekiç sesi geliyordu. Joseph kapıya yaklaşınca Thomas’ın tabut yaptığını gördü ve içeri girdi. “Yeterince büyük değil sanki.”</p>

  <p>Thomas kardeşine bakmadı. “Ölçtüm. Tam gelecek.”</p>

  <p>“Bir aslan gördüm Thomas. Bir yabandomuzunu öldürüşünü gördüm. Çok vakit geçirmeden köpekleri alıp onu öldürsen iyi olur. Yoksa buzağıları yer.” Aceleyle devam etti: “Tom, Benjy öldüğünde konuşmuştuk seninle. Bir yeri yuva yapmak için mezarların olması gerekir demiştik. Bu doğru. Bizi de toprağın bir parçası haline getiriyor. Bunda müthiş bir gerçeklik var.”</p>

  <p>Thomas işini bırakmadan başını salladı. “Biliyorum. Jose ve Manuel sabah mezarı kazacak. Kendi ölülerimizin mezarını kazmak istemiyorum.”</p>

  <p>Joseph, kulübeden çıkma isteğiyle arkasına döndü. “Yeterince büyük olduğundan emin misin?”</p>

  <p>“Elbette, ölçtüm.”</p>

  <p>“Tom, çevresine çit çekme. Toprağa batıp olabildiğince çabuk yok olmasını istiyorum.” Sonra hızla uzaklaştı. Avluda, tembihlenmiş çocukların fısıltılarını duydu.</p>

  <p>“İşte geliyor,” dedi Martha. “Hiçbir şey söylemeyeceksiniz.”</p>

  <p>Joseph karanlık evine gidip lambaları ve sobayı yaktı. Elizabeth’in kurduğu saat hâlâ çalışıyor, içindeki yay da karısının elinin gücünü taşıyordu; soba siperliğinin üstünde kurumaya bıraktığı yün çoraplar hâlâ nemliydi. Bunlar Elizabeth’in henüz ölmemiş önemli parçalarıydı. Joseph ağır ağır bunları düşündü... Yaşam kolayca yok olmuyordu. İnsan, yaptığı değişiklikler ölmeden ölmüyordu. Yaşamın tek kanıtı, yaratılan etkilerdi. Hüzünlü bir anı bile kalsa geriye, insan kopmuş, ölmüş olmuyordu. “Bir insanın ölmesi uzun, yavaş bir süreç,” diye düşündü. “İnek kesiyoruz, eti yendiği anda inek de ölmüş oluyor. Ama bir insanın yaşamı ancak durgun sudaki hareketler ölünce ölüyor, küçük dalgalar halinde yayılarak yeniden durgunlaşıyor.” Sandalyesine yaslanıp lambanın alevi küçücük mavi bir ışığa dönüşünceye kadar fitili kıstı. Rahatlayıp düşüncelerini tekrar yönlendirmeye çalıştı ama çok dağılmış, yüzlerce farklı yöne gitmişlerdi; dikkatini kaybetmişti. Tonlarla, hareketlerle, renklerle, yavaş bir ritimle düşündü. Kamburlaşmış bedenine, kıvrık kollarına, kucağında duran ellerine baktı.</p>

  <p>Boyutlar değişti.</p>

  <p>Uzun bir kavis yapan bir dağ sırasının ucunda beş küçük sıradağ vardı ve aralarında dar vadiler bulunuyordu. Dikkatle bakınca, vadilerde kasabaların olduğu görülüyordu. Uzun ve kavisli dağ sırası siyah adaçaylarıyla kaplıydı; vadilerin ucunda ise millerce uzunlukta, koyu renkli, işlenebilir toprak vardı ve bu topraklar sonunda dipsiz uçurumlara açılıyordu. Güzel tarlalar vardı; evler ve insanlar öylesine küçüktü ki zar zor seçiliyordu. Dağ sıralarına ve vadilere tepeden bakan çok büyük bir dağın üzerinde dünyanın beyni ve dünyanın bedenine yukarıdan bakan gözler duruyordu. Beyin, bedenindeki yaşamı anlayamıyordu. Öfkeli bir depremle yaşamı, kasabaları, tarlalardaki küçük evleri yıkabileceğinin belli belirsiz bilinciyle, hareketsiz duruyordu. Beyin uyuşuk, dağlar hareketsiz, tarlalarsa uçuruma uzanan yuvarlak tepelerin üzerinde huzurluydu. Böylece bir milyon yıl değişmeden ve sükûnetle kalmıştı; dünyanın en tepedeki beyni uyukluyordu. Biraz üzgündü, çünkü günün birinde hareket etmesi gerektiğini, o zaman yaşamın sarsılıp yok olacağını, uzun zamandır sürülen toprakların mahvolacağını, vadilerdeki evlerin çökeceğini biliyordu. Beyin üzgündü ama hiçbir şeyi değiştiremezdi. “Kazara ortaya çıkan bu düzeni korumak için ufak tefek rahatsızlıklara dayanacağım,” diye düşündü. “Bu düzeni bozmak utanç verici olur.” Ne ki yüce toprak hep aynı konumda oturmaktan bıkmıştı. Aniden kıpırdandı ve evler yıkıldı, dağlar korkunç bir şekilde kabardı, bir milyon yılın emeği yok oldu.</p>

  <p>Ve boyutlar değişti, zaman değişti.</p>

  <p>Verandada hafif bir ayak sesi duyuldu. Kapı açıldı, Rama içeri girdi. Koyu renk gözleri kocaman açıktı ve üzüntüyle parlıyordu. “Neredeyse karanlıkta oturuyorsun Joseph.”</p>

  <p>Joseph ellerini kaldırıp sakalını sıvazladı. “Lambayı kıstım.”</p>

  <p>Rama yaklaşıp fitili biraz yükseltti. “Zor bir dönem bu Joseph. Bu durumda nasıl göründüğünü bilmek istiyorum. Evet, değişiklik yok. Bu bana tekrar güç veriyor. Bir kırılma yaşamandan korkmuştum. Elizabeth’i mi düşünüyorsun?”</p>

  <p>Joseph nasıl cevap vereceğini düşündü. Ne düşündüğünü olabildiğince açık söyleme isteği vardı içinde. “Evet, sayılır,” dedi yavaşça ve kendinden pek de emin olmayan bir tavırla. “Elizabeth’i ve ölen her şeyi. Yaşam dışında her şey yinelenen bir ritimle işliyor sanki. Tek bir doğum ve tek bir ölüm var. Başka hiçbir şey böyle değil.”</p>

  <p>Rama yaklaşıp yanına oturdu. “Elizabeth’i sevmiştin.”</p>

  <p>“Evet, sevmiştim.”</p>

  <p>“Ama insan olarak onu tanımıyordun. Sen hiç kimseyi tanımadın. Sen bireyleri görmüyorsun Joseph; sadece insanları tanıyorsun. Parçaları değil, sadece bütünü görebiliyorsun.” Omuzlarını silkip doğruldu. “Beni dinlemiyorsun bile. Yiyecek bir şey var mı diye bakmaya gelmiştim.”</p>

  <p>“Yemek istemiyorum.”</p>

  <p>“Bu anlaşılabilir bir şey. Bebek şu anda bende. Bizim evde kalmasını ister misin?”</p>

  <p>“En kısa zamanda bebeğe bakması için birini bulacağım.”</p>

  <p>Rama ayağa kalkarak gitmeye hazırlandı. “Yorgunsun Joseph. Git yat ve mümkünse biraz uyu. Uyuyamazsan da en azından yatıp dinlen. Sabaha acıkırsın, o zaman gelip bizde kahvaltı edersin.”</p>

  <p>“Evet,” dedi Joseph dalgın bir tavırla. “Sabaha acıkırım.”</p>

  <p>“Şimdi yatıyor musun?”</p>

  <p>Ne dediğinin farkında bile olmadan Rama’nın isteğini onayladı. “Evet, yatıyorum.” Rama dışarı çıkınca, onun emrine hiç düşünmeden boyun eğdi. Kıyafetlerini çıkarıp sobanın önünde durdu, zayıf ve sert karnına, bacaklarına baktı. Rama’nın sesi zihninde çınlamaya devam ediyordu. “Yatıp dinlenmelisin.” Lambayı asılı olduğu çengelden çıkarıp yatak odasına gitti, yatağa girdi; lambayı masanın üstünde bırakmıştı. Eve girdiğinden beri duyuları düşüncelerinin arasında kaybolmuştu ama artık bedeni uzanıp gevşediği için gecenin seslerini duyabiliyordu; rüzgârın mırıltısını, ölü meşe ağacındaki kuru yaprakların fısıltısını dinledi. Bir ineğin uzaktan gelen iniltisini duydu. Araziye yeniden yaşam gelmiş, düşüncelerle ölen hareketlilik yeniden başlamıştı. Lambayı kapatmayı düşündü ama gönülsüz bedeni bu işi yapmayı reddetti.</p>

  <p>Verandada kaçamak bir ayak sesi duyuldu. Ön kapı sessizce açıldı. Oturma odasından bir hışırtı geldi. Joseph kıpırdamadan yatıp dinledi ve eve kimin girdiğini boş boş merak etmekle yetindi, hiç seslenmedi. Yatak odasının kapısı açılınca kimin geldiğine bakmak için başını çevirdi. Rama eşikte çırılçıplak duruyor, lambanın ışığı üzerine vuruyordu. Joseph kadının, koyu ve sert uçlu dolgun göğüslerini, yuvarlak ve kalın belini, güçlü bacaklarını, sert, siyah tüylerle dolu üçgenini gördü. Rama, sanki koşarak gelmiş gibi sık nefesler alıyordu.</p>

  <p>Boğuk bir sesle, “Bu da bir ihtiyaç,” diye fısıldadı.</p>

  <p>Joseph’ın boğazı ve göğsü, sanki sıcak çakıllara basmış gibi yandı, sonra bu his aşağılara indi.</p>

  <p>Rama ışığı söndürüp kendini yatağa bıraktı. Bedenleri sert bir şekilde birleşti, kasıkları birbirine çarptı, vurdu, kadının kaslı bacakları erkeğe dolandı. Nefesleri boğazlarında tıkandı. Joseph, sert meme uçlarının göğsüne değdiğini hissediyordu; sonra Rama sert bir sesle inledi ve geniş kalçaları Joseph’ın bedenine vurdu; sımsıkı sardığı kolları erkeğin göğsündeki nefesi ezinceye dek ve acıkmış bacakları Joseph’ın acı veren döllerini karşı konulmaz bir şekilde içine çekinceye kadar bedeni titredi.</p>

  <p>Sonra Rama rahatladı ve derin derin nefes aldı. Gerilmiş kasları yumuşadı; yorgun bir halde yatıp kaldılar.</p>

  <p>Rama, “Bu, senin için bir ihtiyaçtı,” diye fısıldadı. “Benim için bir açlıktı ama senin için ihtiyaçtı. Uzun ve derin keder ırmağı artık bana yöneldi ve içime girdi; sıcak ve soluk bir zevk olan kederse bir anda dışarı çıktı. Sen de böyle mi düşünüyorsun Joseph?”</p>

  <p>“Evet, bu bir ihtiyaçtı.” Kadının içinden çıkıp sırtüstü yanına uzandı.</p>

  <p>Rama uykulu bir sesle konuştu. “Artık bu benim için bir anı. Hayatım boyunca bir kez... Hayatım boyunca bir kez! Bütün yaşamım ona yaklaştı ve sonra bütün yaşamım aç bir şekilde ondan uzaklaştı. Bunu senin için yapmadım. Şimdilik yeterli gibi görünüyor, belki de gerçekten öyledir ama korkarım arzu kalıntıları ortaya çıkacak ve bunların her biri, kendisini doğuran arzudan daha büyük olacak.” Yatakta oturup adamın alnını öptü. Bir an için saçları Joseph’ın yüzüne düştü. “Masanın üstünde mum var mı Joseph? Biraz ışık gerekecek bana.”</p>

  <p>“Evet, masanın üstünde, metal bir şamdanın içinde. Kibritler de tepsinin içinde.”</p>

  <p>Rama ayağa kalkıp mumu yaktı. Bedenine baktı ve göğsündeki koyu kırmızı izleri parmağıyla inceledi. “Bunu düşünmüştüm. Sık sık düşünmüştüm. Ve düşüncelerimde, birleştikten sonra birlikte yatmıştık, sana bir sürü soru sormuştum. Düşüncelerimde hep böyle olmuştu.” Sanki birden utanmış gibi mum ışığını eliyle kapatarak vücudunu gizledi. “Sanırım ben sorularımı sordum, sen de yanıtladın.”</p>

  <p>Joseph dirseğinin üstünde doğruldu. “Rama, benden ne istiyorsun?”</p>

  <p>Kadın o zaman dönüp kapıyı açtı. “Artık hiçbir şey istemiyorum. Yeniden tamamlandın. Senin bir parçan olmak istemiştim ve belki de oldum. Ama... Sanmıyorum.” Sesi değişti. “Şimdi uyu. Sabah da kahvaltıya gel.” Çıkarken kapıyı arkasından kapattı. Joseph kadının giyinirken çıkardığı hışırtıları duydu ama o kadar çabuk uyudu ki evden çıkışını işitmedi.</p>
</body>
</html>
