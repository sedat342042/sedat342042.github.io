<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">11</p>

  <p>Araba geçidin ağzında göründü. Atlar ayaklarını epeyce kaldırarak çapraz hareketlerle ilerliyor, başlarını kaldırarak nehre bakıyorlardı; Joseph ise dizginlerini sıkı sıkı tutuyor, tekerlekleri bağırtacak kadar sert bir şekilde frene basıyordu. Dar bölgeden çıkınca atlar sakinleştiler ve uzun yolculukları yeniden başladı. Joseph, Elizabeth’i arabaya çıkardı ve oturmasına yardım etti. Genç kadın ciddi bir tavırla oturdu, toz önlüğünü dizlerinin üzerine çekip yüzünü örttü.</p>

  <p>“Kasabanın içinden geçeceğiz, herkes bizi görecek,” dedi.</p>

  <p>Joseph atlara gitme komutu verip dizginleri gevşetti. “Bu senin için sorun olur mu?”</p>

  <p>“Tabii ki olmaz. Hatta hoşuma gider. Sanki sıradışı bir şey yapmış gibi gurur duyacağım. Ama beni gördüklerinde düzgün oturuyor ve düzgün görünüyor olmalıyım.”</p>

  <p>Joseph kıkırdadı. “Belki de hiç kimse bakmaz.”</p>

  <p>“Eminim bakacaklardır. Bakmalarını sağlayacağım.”</p>

  <p>Meryem Ana kasabasının, evlerin sanki ısınmak için yan yana dizildiği tek büyük caddesinden geçtiler. Bu sırada kadınlar evlerinden çıktılar, hiç çekinmeden gözlerini dikip baktılar, tombul ellerini salladılar ve Elizabeth’in yeni unvanını kibarca söylediler, çünkü bu, genç kadın için yeni bir isimdi. “Buenas tardes, señora,”<a href="../Text/dipnot.xhtml#Footnote0006" id="Feedback0006"><sup class="dipnot_sayi">[6]</sup></a> diyerek omuzlarının üstünden evlerindeki insanlara seslendiler, “Ven aca, mira! Mira! La nueva señora Wayne viene”<a href="../Text/dipnot.xhtml#Footnote0007" id="Feedback0007"><sup class="dipnot_sayi">[7]</sup></a> Elizabeth sevinçle el salladı ve ağırbaşlı görünmeye çalıştı. Caddenin ilerisinde, kendilerine verilen hediyeleri almak için durmak zorunda kaldılar. Yaşlı Bayan Gutierrez caddenin ortasında durmuş, bacaklarından tuttuğu bir tavuğu sallıyor, bağıra çağıra tavuğun özelliklerini anlatıyordu. Tavuk arabanın arkasına konup boğuk sesler çıkarmaya başlayınca Bayan Gutierrez kendine geldi. Saçlarını düzeltip ellerini önünde birleştirdi; sonunda hızla bahçesine gitti ve kollarını sallayarak, “No le hace,”<a href="../Text/dipnot.xhtml#Footnote0008" id="Feedback0008"><sup class="dipnot_sayi">[8]</sup></a> dedi.</p>

  <p>Henüz caddeden çıkmadan, araba ayakları bağlanmış hayvanlarla dolmuştu: iki küçük domuz, bir kuzu, memeleri tuhaf bir şekilde küçülmüş, kötü bakışlı bir dişi keçi, dört tavuk ve bir dövüş horozu. Araba barın önünden geçerken müşteriler dışarı çıkıp çiftin şerefine kadeh kaldırdılar. Bir süre çevreleri selam çığlıklarıyla kuşatıldı, ardından son ev de geride kaldı ve nehir kıyısındaki yol önlerine serildi. Elizabeth arabanın koltuğuna yaslandı ve ciddiyetinden sıyrıldı. Eli Joseph’ın dirseğini bulup bir an kuvvetle bastırdı, sonra sessizce orada durdu. “Sirk gibiydi,” dedi. “Sanki geçit töreni yaptık.” Joseph şapkasını çıkarıp kucağına koydu. Saçları karmakarışık ve terli, bakışları yorgundu. “iyi insanlar bunlar. Eve varınca çok mutlu olacağım, ya sen?”</p>

  <p>“Evet, ben de.” Sonra birden, “Joseph, bazen insanlara duyulan sevgi çok güçlü ve tıpkı hüzün gibi sıcacık oluyor,” deyiverdi. Joseph, karısının kendi aklından geçenleri söylemesi karşısında şaşkınlık içinde ona baktı. “Bu nereden geldi aklına canım?”</p>

  <p>“Bilmem. Neden sordun?”</p>

  <p>“Çünkü o an ben de aynı şeyi düşünüyordum. Ve bazen insanlar, tepeler, toprak, yani yıldızlar dışında her şey ‘bir’ haline geliyor ve bunların hepsinin sevgisi de tıpkı üzüntü gibi güçlü oluyor.”</p>

  <p>“Yıldızlar yok mu?”</p>

  <p>“Hayır, yıldızlar asla böyle olmuyor. Yıldızlar her zaman yabancıdır; bazen kötüdürler ama her zaman yabancıdırlar. Adaçayı kokusunu içine çek Elizabeth. Eve yaklaşıyoruz, ne güzel!”</p>

  <p>Genç kadın yüzündeki örtüyü burnuna kadar kaldırdı ve uzun uzun, derin nefesler aldı. Firavunincirleri sararıyordu ve toprak şimdiden ağaçlardan düşen ilk yapraklarla kalınlaşmıştı. Nehri saklayan uzun yola girdiler; güneş, denize doğru uzanan dağların üzerinde alçalıyordu. Joseph, “Eve ancak gece yarısı varabileceğiz,” dedi. Korulukta altın sarısıyla mavi karışımı bir ışık vardı ve nehir yuvarlak kayaların arasında tıslayarak akıyordu.</p>

  <p>Akşam inince hava nemden dolayı berraklaştı; dağlar tıpkı kristal parçaları gibi sert ve sivri görünüyordu. Güneş tamamen kaybolduğunda, Joseph ve Elizabeth önlerinde apaçık uzanan tepelere sanki büyülenmiş gibi baktılar ve gözlerini alamadılar. Atların yola vuran toynakları ve suyun mırıltıları bu trans halini daha da yoğunlaştırdı. Joseph, batıdaki dağ sırası boyunca uzanan ışık demetini gözlerini bile kırpmadan izledi. Düşünceleri ağırlaştı ve bu yavaşlıkla birlikte resimlere dönüştü; şekiller dağların tepelerinde birikti. Okyanustan kara bir bulut gelerek dağın sırtında dinlendi; Joseph bu bulutu siyah bir keçinin kafasına benzetti. Keçinin sarı, uçları aşağı dönük, bilge ve alaycı gözlerini, kıvrık boynuzlarını görebiliyordu. “Biliyorum, çenesini dağ sırasına yaslayıp vadiye bakan bu keçi gerçekten orada,” diye düşündü. “Orada olmalı. Okuduğum ya da dinlediğim bir şey bana, okyanustan bir keçinin geleceğini söylüyordu.” Toprak gibi temel şeyleri yaratma gücü verilmişti kendisine. “Keçinin orada olduğunu kabul edersem, gerçekten de orada olacak. Ve bunu ben yapmış olacağım. Bu keçi önemli.”</p>

  <p>Bir kuş sürüsü başlarının epey üzerinde dolaştı, kıvrılıp büküldü, güneşin son ışıklarını kanatlarına alarak küçük yıldızlar gibi yanıp söndü. Ava çıkmış bir baykuş üzerlerinden uçtu ve küçük hayvanları huzursuz ederek otların arasından görünmelerini sağlamak üzere yaratılmış sesiyle bir çığlık attı. Vadi hızla karardı ve kara bulut, sanki yeterince bakmış gibi, yeniden denize yöneldi. “Bunun bir keçi olduğuna inanmaya devam etmeliyim. İnanmayarak keçiye ihanet etmemeliyim,” diye düşündü Joseph.</p>

  <p>Elizabeth hafifçe titreyince kocası dönüp ona baktı. “Üşüdün mü canım? At örtüsünü vereyim de dizlerine ört.” Genç kadın yine titredi ama bu kez o kadar başarılı değildi, çünkü zorla yapıyordu bunu. “Üşümedim,” dedi. “Ama tuhaf bir an bu. Benimle konuşmanı isterdim. Tehlikeli bir zaman.”</p>

  <p>Joseph keçiyi düşündü. “Tehlikeli mi?” Karısının birbirine kenetlenmiş ellerini alıp dizinin üstüne koydu.</p>

  <p>“Kaybolma tehlikesi var. Işık azalıyor. Sanki bir an için tıpkı bir bulut gibi yayılıp dağıldığımı, çevremdeki herşeyle bütünleştiğimi hissettim. Güzel bir histi Joseph. Sonra üzerimizden bir baykuş geçti ve tepelerle çok fazla bütünleşirsem yeniden Elizabeth olamamaktan korktum.”</p>

  <p>“Bu sadece günün bir saati,” diye onu rahatlatmaya çalıştı Joseph. “Bütün canlıları etkiliyor sanırım. Akşam olduğunda hayvanların ve kuşların neler yaptığına dikkat ettin mi hiç?”</p>

  <p>Elizabeth, “Hayır,” diyerek merakla kocasına döndü, çünkü bir iletişim yolu bulduğunu düşünüyordu. “Sanırım hayatım boyunca hiçbir şeye yakından bakmadım. Sanki şimdi gözümün merceği tertemiz oldu. Hayvanlar akşamları ne yapar?” Sesi yükselmiş ve Joseph’ı düşlerinden uzaklaştırmıştı.</p>

  <p>“Bilmiyorum,” dedi aksi bir sesle. “Yani biliyorum ama biraz düşünmem gerek. Böyle şeyleri hemen açıklamak mümkün olmuyor,” diyerek özür diledi. Sonra sustu ve yoğunlaşan karanlığa baktı. Sonunda, “Evet,” dedi, “Böyle oluyor. Akşam karanlığı çökünce bütün hayvanlar hareketsiz kalıyor. Gözlerini bile kırpmıyorlar ve düşlere dalıyorlar.” Sonra yine sustu.</p>

  <p>“Bir şey hatırlıyorum,” dedi Elizabeth. “Bunu ne zaman fark ettiğimi bilmiyorum ama şimdi... Sen az önce bunun günün bir saati olduğunu söyledin ya, bu resim, günün bu saatinde önemli.”</p>

  <p>“Nedir o?”</p>

  <p>“Kediler yemek yerken kuyrukları dümdüz, yassı ve hareketsiz olur.”</p>

  <p>“Evet, biliyorum,” diyerek başını salladı Joseph.</p>

  <p>“Ve sadece o zaman kuyrukları düz olur, sadece o zaman kıpırtısız kalırlar.” Neşeyle güldü. Böylesine aptalca bir şey söyleyince, bunun Joseph’ın düş gören hayvanlara ilişkin düşüncelerine bir taşlama olabileceğini fark edip mutlu oldu. Bunu söylediği için kendini çok akıllı buldu.</p>

  <p>Joseph ise kedi kuyruğu konusunda nasıl bir yorum yapılabileceğini düşünmedi. “Bir tepe aşacak, yeniden nehrin kıyısındaki koruya inecek, sonra geniş bir araziden geçerek eve varacağız. Tepeden bakınca ışıkları görürüz.” Hava iyice kararmıştı; koyu ve sessiz bir geceydi. Gecenin sessizliğini bozan araba karanlığın içinde tepeyi tırmandı. Elizabeth bedenini Joseph’a yasladı. “Atlar yolu biliyor. Kokudan mı anlıyorlar?”</p>

  <p>“Yolu görüyorlar canım. Gece sadece bizim için karanlık. Onlar için yoğun bir alacakaranlık gibi. Az sonra tepenin tam üstünde olacağız, o zaman ışıkları görebiliriz.” Joseph sonra, “Etraf fazla sessiz. Bu geceyi sevmedim. Hiçbir hareket yok,” diye şikâyet etti. Zirveye bir saat sonra vardılar ve Joseph bu tırmanışın ardından atların dinlenmesi için mola verdi. Atlar başlarını öne eğmiş, ritmik bir şekilde hızlı hızlı soluyorlardı. “Bak, ışıklar orada işte. Geç oldu ama demek ki kardeşlerim bizi bekliyor. Ne zaman geleceğimizi söylememiştim, tahmin ettiler herhalde. Bak, birkaç ışık hareket ediyor. Sanırım bahçede bir fener var. Tom atlara bakmak için ahıra gitmiş olmalı.”</p>

  <p>Gece yine kesifleşti. İleride derin bir iç çekiş duydular ve ses gittikçe yaklaştı; vadiden ılık bir rüzgâr esiyor, kuru otları hafifçe kıpırdatıyordu. Joseph huzursuzca mırıldandı. “Bu gece bir düşman var dışarıda. Hava hiç dost canlısı değil.”</p>

  <p>“Ne dedin canım?”</p>

  <p>“Hava değişiyor. Yakında fırtınalar başlayacak.”</p>

  <p>Rüzgâr hızlandı ve bir köpeğin uzun, boğuk ulumasını beraberinde getirdi. Joseph öfkeyle doğruldu. “Benjy kasabaya gitmiş. Ben yokken gitmemesini söylemiştim. Bu onun köpeğinin uluması. Benjy her gittiğinde köpeği bütün gece ulur.” Dizginleri kaldırıp atları harekete geçirdi. Önce ağır ağır yürüdüler, ama sonra boyunları gerildi ve kulakları öne uzandı. Joseph’la Elizabeth dörtnala gelen bir atın düzenli gürültüsünü duydular. Joseph, “Birisi geliyor,” dedi. “Belki de Benjy kasabaya gidiyordur. Onu engellemeye çalışacağım.”</p>

  <p>At gitgide yaklaştı ve sürücüsü aniden dizginleri öyle bir çekti ki neredeyse hayvanın kalçası yere değecekti. Tiz bir ses bağırdı: “Sinyor? Siz misiniz Don Joseph?”</p>

  <p>“Evet Juanito, ne oldu? Ne istiyorsun?”</p>

  <p>Eyerli at şimdi yanlarından geçiyordu. Tiz ses tekrar bağırdı: “Biraz sonra beni görmek isteyeceksiniz dostum. Çamların arasındaki kayada bekleyeceğim. Bilmiyordum sinyor. Yemin ederim ki bilmiyordum.”</p>

  <p>Ata çarpan mahmuzların sesini duydular. At kişnedi ve ileri fırladı. Tepenin üstüne doğru deli gibi koşuyordu. Joseph kamçıyı çıkardı ve atları tırısa geçirdi. Elizabeth kocasının yüzünü görmeye çalışıyordu. “Ne oldu canım? Ne demek istedi?”</p>

  <p>Atların dizginlerini sımsıkı tutup bir yandan da onları hızlı koştururken elleri bir aşağı bir yukarı gidiyordu. Tekerlekler taşların üstünde gıcırdıyordu. “Neler oluyor bilmiyorum. Bu gecenin kötü olduğunu biliyordum.”</p>

  <p>Artık düzlüğe gelmişlerdi ve atlar yavaşlamak istiyordu, ama Joseph onları deli gibi koşturuyordu. Araba engebeli yolda sallanıyor, savruluyordu; Elizabeth ayaklarını birbirine yapıştırdı ve iki eliyle birden koltuğun kenarındaki kulpa tutundu.</p>

  <p>Artık evleri görebiliyorlardı. Gübre yığınının önünde bir fener duruyor, ışığı da ambarın yeni badanasından yansıyordu. Evlerin ikisinde ışık vardı; araba yaklaştıkça Joseph pencerelerin arkasında insanların oraya buraya gidip geldiklerini gördü. Eve vardıklarında Thomas dışarı çıkıp fenerin yanında durdu. Atların dizginlerini tutup avuçlarıyla hayvanların boyunlarını okşadı. Asla değişmeyen bir gülümsemesi vardı. “Hızlı gelmişsiniz,” dedi.</p>

  <p>Joseph arabadan atladı. “Burada neler oldu? Yolda Juanito’yla karşılaştım.” Thomas dizginleri çengelden çıkardı ve koşum kayışlarını çözmek üzere geri gitti. “Bunun bir gün başımıza geleceğini biliyorduk. Bir seferinde konuşmuştuk da seninle.”</p>

  <p>Karanlığın içinden Rama arabanın yanında beliriverdi. “Elizabeth, sen benimle gelsen daha iyi olur.”</p>

  <p>“Neler oluyor?” diye bağırdı Elizabeth.</p>

  <p>“Benimle gel canım, sana anlatırım.”</p>

  <p>Elizabeth, soran gözlerle Joseph’a baktı. “Evet, onunla git. Birlikte eve gidin.”</p>

  <p>Arabanın mili yere düştü ve Thomas koşumları atların terli sırtlarından çıkardı. “Biraz burada bırakacağım bunları,” diye açıklama yapıp koşumları ağıl çitinin üzerine attı. “Hadi gel benimle.”</p>

  <p>Joseph ruhsuz bir halde fenere bakıyordu. Sonra bunu eline alıp kardeşine döndü. “Tabii ki sorun Benjy. Kötü mü yaralanmış?”</p>

  <p>“Öldü. En az iki saat önce öldü.”</p>

  <p>Benjy’nin küçük evine gittiler; karanlık oturma odasından geçip, bir lambanın aydınlattığı yatak odasına geçtiler. Joseph, Benjy’nin bir anlık acıyla kendinden geçmiş halde kasılmış yüzüne baktı. Dudaklarında bir sırıtma ifadesi vardı, burnu kızarmış ve genişlemişti. Gözlerinin üzerinde duran yarım dolarlık madeni paralar hafifçe parlıyordu.<a href="../Text/dipnot.xhtml#Footnote0009" id="Feedback0009"><sup class="dipnot_sayi">[9]</sup></a></p>

  <p>“Yüzü bir süre sonra biraz düzelir,” dedi Thomas.</p>

  <p>Joseph’ın gözleri yavaşça, yatağın yanındaki masanın üstünde duran kanlı bıçağa yöneldi. Sanki olanları yüksek bir yerden izliyor gibiydi genç adam; tuhaf ve güçlü bir sükûnetle, evrendeki her şeyi bildiği hissiyle doluydu. Yarı soru, yarı cevapla, “Bunu Juanito yaptı demek?” dedi.</p>

  <p>Thomas bıçağı alıp kardeşine verdi. Joseph almak istemeyince de yeniden masaya bıraktı. “Sırtından vurmuş. Juanito, kıyameti koparan şu uzun boynuzlu boğa için bir boynuz kesici ödünç almak üzere Nuestra Señora’ya gitmişti. Ama fazla hızlı döndü.”</p>

  <p>Joseph gözlerini yataktan ayırdı. “Üstünü örtelim. Bir şey serelim üstüne. Juanito’yla yolda karşılaştım. Bilmediğini söyledi.”</p>

  <p>Thomas vahşi bir sesle güldü. “Nasıl bilebilirdi ki? Yüzünü görmemiş. Sadece bir adam görmüş ve bıçağı saplamış. Gidip teslim olmak istedi ama seni beklemesini söyledim. Mahkeme olursa başımız derde girer.”</p>

  <p>Joseph arkasını döndü. “Sence şüpheli ölüm için soruşturma yaparlar mı? Herhangi bir şeyi değiştirdiniz mi Tom?”</p>

  <p>“Benjy’yi alıp eve getirdik. Ve pantolonunu çektik.”</p>

  <p>Joseph elini sakalına götürdü, sıvazladı ve uçlarını aşağı doğru kıvırdı. “Jennie nerede?”</p>

  <p>“Burton kendi evine götürdü onu. Birlikte dua ediyorlar. Evden çıkarken ağlıyordu. Şimdiye kendini kaybetmiş olmalı.”</p>

  <p>“Onu doğuya, evine göndermeliyiz. Burada yaşaması mümkün değil.” Joseph kapıya yöneldi. “Gidip durumu bildirmen gerek Tom. Kaza olarak anlat. Belki de hiç sorgulamazlar. Kazaydı zaten.” Evden çıkmadan önce hızla yatağa dönüp Benjy’nin elini okşadı.</p>

  <p>Avlu boyunca, gökyüzünün önünde duran siyah ağacına doğru yavaş yavaş yürüdü. Ağaca vardığında, sırtını gövdesine yaslayıp yukarı baktı; dalların arasında birkaç soluk yıldızın puslu parlayışını gördü. Elleriyle ağacın kabuğunu okşadı. “Benjamin öldü,” diye haber verdi kısık sesle. Bir an derin bir nefes aldı, sonra dönüp ağaca tırmandı, büyük dalların arasına oturdu ve yanağını soğuk, pürüzlü kabuğa dayadı. Kendi zihninde konuşunca düşüncelerinin duyulacağını biliyordu. “Kutsamanın ne olduğunu artık anladım. Üstüme aldığım sorumluluğun farkındayım. Thomas ve Burton bir şeyleri sevme ya da sevmeme hakkına sahip ama ben farklıyım. Farklıyım. Ne şanslı ne de şanssız olabilirim ben. İyiye ya da kötüye ilişkin bir bilgim olamaz benim. Zevk’le acı arasındaki farkı tam olarak hissedebilmek bile yasak bana. Her şey bir ve hepsi de benim bir parçam.” Az önce çıktığı eve baktı. Pencereden görünen ışık bir parlıyor bir kayboluyordu. Benjy’nin köpeği yine uludu; uzaklardaki çakallar bu ulumayı duydular ve kıkırdamaya benzer çılgınca seslerle yanıt verdiler. Joseph kollarını ağaca dolayıp sımsıkı sarıldı. “Benjy öldü ve ben ne memnunum ne de üzgün. Böyle hissetmek için bir nedenim yok. Sadece durum bu. Senin nasıl birisi olduğunu şimdi anlıyorum baba; yalnızlığın ötesinde yalnız ve sakindin sen, çünkü hiçbir şeyle bağlantın yoktu.” Ağaçtan inip bir kez daha açıkladı. “Benjamin öldü efendim. Bunu engelleyebilecek olsaydım bile yapmazdım. Hiçbir bedel ödenmesini istemiyoruz.”</p>

  <p>Ahıra doğru yürüdü, Juanito’nun onu beklediği büyük kayaya gitmek için bir at eyerlemesi gerekiyordu.</p>
</body>
</html>
