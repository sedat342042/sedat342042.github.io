<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">5</p>

  <p>Kardeşler aileleriyle birlikte gelip topraklarına yerleştiklerinde otlar yaz sıcağında kavrulup kahverengiye dönmüş, kesilmeye hazır hale gelmişti. En büyükleri olan Thomas kırk iki yaşındaydı; altın rengi saçlı, sarı, uzun bıyıklı, iri kıyım, güçlü bir adamdı. Yanakları dolgun ve kırmızıydı, kısık gözkapaklarının ardındaki gözleri soğuk bir buz mavisiydi. Thomas, bütün hayvanlarla güçlü bir bağ kurabiliyordu. Atlar otlarken genellikle bir yemliğin kenarına otururdu. Doğum yapan bir ineğin hafif iniltisini bile duyup gecenin herhangi bir saatinde yatağından kalkar, gerçekten doğum olup olmadığına bakar ve gerekirse doğuma yardım ederdi.</p>

  <p>Thomas tarlaların arasından geçerken atlar ve inekler otlaklardan başlarını kaldırır, havayı koklar ve ona doğru yürürlerdi. Köpeklerin kulaklarını, güçlü ve ince parmaklarının tüm gücüyle onları bağırtıncaya kadar çeker, bıraktığında ise köpekler çekmesi için kulaklarını yeniden dikerlerdi.</p>

  <p>Thomas’ın oldum olası bir yarı vahşi hayvan koleksiyonu vardı. Yeni araziye geleli henüz bir ay bile olmamışken, bir rakunu, sessizce onun ayaklarının dibinde dolaşıp başka herkese hırlayan iki yarı yetişkin çakal yavrusu, bir kutu dolusu yaban gelinciği, kırmızı kuyruklu bir şahini ve dört melez köpeği vardı. Hayvanlara iyi davranmazdı; en azından, hayvanların birbirlerine davrandıklarından daha iyi değildi ama onların anlayabildiği bir tutarlılıkla hareket ediyor olmalıydı, çünkü bütün yaratıklar ona güveniyordu. Köpeklerden biri aptallık edip rakuna saldırarak bir gözünü kaybettiğinde Thomas hiç istifini bozmadı. Parçalanmış göz küresini çakısıyla çıkardı ve köpeğin başındaki acıyı unutmasını sağlamak için ayağını kuvvetle sıktı. Thomas hayvanları seviyor ve anlıyordu; onları öldürürken, birbirlerini öldürdükleri sıradaki hislerle vuruyordu. Duygusal olamayacak kadar hayvani bir yapısı vardı. Bir tek inek bile kaybetmemişti, çünkü başıboş bir sığırın nerede dolaşıyor olabileceğini içgüdüleriyle biliyor gibiydi. Nadiren avlanırdı ama ava çıktığında da, doğrudan kurbanının saklandığı yere gider, bir aslan çevikliği ve dikkatiyle onu öldürürdü.</p>

  <p>Thomas hayvanları anlıyordu ama insanları ne anlıyor ne de onlara güveniyordu. İnsanlara söyleyecek çok sözü yoktu; ticaret, partiler, din ve siyaset gibi konular aklını karıştırıyor, onu korkutuyordu. Bir toplantıya katılması gerektiğinde göze çarpmamaya özen gösterir, hiçbir şey söylemez ve gergin bir halde tutsaklığının bitmesini beklerdi. Thomas’ın ilişki kurabildiği tek insan Joseph’ti; Joseph’le korkusuzca konuşabilirdi.</p>

  <p>Thomas’ın karısı Rama, kara kaşları neredeyse burnunun üzerinde birleşen, güçlü, dolgun göğüslü bir kadındı. Erkeklerin düşündüğü ya da yaptığı her şeyi hemen hemen her zaman küçümserdi. İyi ve becerikli bir ebe, yaramaz çocuklar içinse tam anlamıyla bir caydırıcıydı; üç küçük kızını asla dövmemesine karşın, çocuklar annelerini üzmekten çok korkarlardı, çünkü Rama insanların ruhundaki zayıf noktaları bulup can yakabilirdi. Thomas’ı anlıyor, ona bir hayvanmış gibi davranıyor, onu temiz, tok ve sıcak tutuyor, genellikle korkutmamaya dikkat ediyordu.</p>

  <p>Rama kendi dünyasını kurmuştu: Yemek pişirmek, dikiş, çocuk bakımı, ev temizliği ona sanki dünyanın en önemli işleriymiş gibi geliyordu; erkeklerin yaptıklarından çok daha önemliydi bu işler. Çocuklar iyi şeyler yaptıkları zaman Rama’ya bayılırlardı çünkü ruhun hassas noktalarını okşamayı iyi bilirdi. Verdiği ceza ne kadar korkunçsa, övgüsü de o kadar güzel ve coşkulu olabilirdi. Yanına yaklaşan tüm çocukların sorumluluğunu kendiliğinden alırdı. Burton’ın iki çocuğu, Rama’nın otoritesini yumuşak huylu annelerinin değişken kurallarından çok daha ciddiye alıyorlardı, çünkü Rama’nın kuralları asla değişmezdi; kötü kötüydü ve cezalandırılırdı, iyi ise sonsuza kadar iyi ve güzeldi. Rama’nın evinde iyi olmak çok keyifliydi.</p>

  <p>Burton, dinsel bir yaşam sürmek üzere yaratılmış bir adamdı. Kendisini kötüden uzak tutar, yakın insani ilişkilerin hepsinde bir kötülük bulurdu. Bir seferinde, kilisedeki bir ayinden sonra rahip kürsüden Burton’ı överek, “Tanrı katında güçlü bir adam,’’ demiş, Thomas ise Joseph’ın kulağına eğilerek, “iştah katında zayıf bir adam,’’ diye fısıldamıştı. Burton karısıyla sadece dört kez birlikte olmuştu. İki çocukları vardı. Cinsel ilişkiye girmemek onun açısından doğal bir durumdu. Burton hiçbir zaman sağlıklı biri olmamıştı. Yanakları süzgün ve inceydi, gözleriyse bu dünyada var olmadığını düşündüğü bir zevkin peşindeydi. Bir anlamda, sağlığının kötü olmasından memnundu, çünkü bu, Tanrı’nın kendisini acı çekmesini isteyecek kadar düşündüğünü gösteriyordu. Burton, müzmin hastaların güçlü direncine sahipti. Zayıf kol ve bacakları örgü ipler kadar sağlamdı.</p>

  <p>Burton karısını sıkı ve kutsal kitaba uygun bir şekilde yönetiyordu. Düşüncelerinin bir kısmını karısıyla paylaşıyor, kadının duyguları sınırı aşarsa onlara gem vuruyordu. Karısının kurallara ne zaman karşı geldiğini, ara sıra olduğu gibi, içindeki zayıf bir noktanın ne zaman yüzeye çıkarak onu hezeyanlar içinde bırakacağını biliyor, böyle zamanlarda Harriet’ın ağzı yeniden sıkılaşıp mırıldanmayı bırakıncaya kadar yatağının yanında dua ediyordu.</p>

  <p>Dört kardeşin en genci olan Benjamin, ağabeylerinin üzerinde bir yüktü. Zevk düşkünü ve güvenilmezdi; her fırsatta kafası bulanıncaya kadar içer, etrafta dolaşıp çok güzel şarkılar söylerdi. Öylesine genç, yalnız ve zavallı görünüyordu ki pek çok kadın ona karşı şefkatli bir acıma hissi duyuyordu, bu nedenle de Benjamin’in başı hemen hemen her zaman şu ya da bu kadınla beladaydı. Çünkü ne zaman sarhoş olsa, şarkı söylese ve gözlerine o zavallı bakış yerleşse, kadınlar onu bağırlarına basıp kendi hatasından korumak istiyorlardı. Benjamin’e böyle annelik edenler, onun kendilerini baştan çıkardığını görünce şaşkınlığa düşüyorlardı. Bunun nasıl olduğunu hemen hemen hiçbir zaman anlayamıyorlardı, çünkü Benjamin ölümcül bir zavallılık içindeydi. Her şeyde öylesine başarısızdı ki herkes ona yardım etmeye çalışıyordu. Yeni evlendiği genç karısı Jennie, Benjamin’in zarar görmesini engellemeye çabalıyordu. Geceleri kocasının yine sarhoş halde şarkılar söylediğini duyduğu zaman, düşüp de yaralanmaması için dua ediyordu. Benjamin’in şarkısı karanlıkta kaybolurken, Jennie, gün doğmadan önce, kafası karışmış, şaşkın bir kızın Benjamin’le yatacağını biliyordu. Kocasının zarar göreceği korkusuyla biraz gözyaşı döküyordu.</p>

  <p>Benjy mutlu bir adamdı ve çevresindeki herkese mutluluk ve acı veriyordu. Yalan söylüyor, küçük hırsızlıklar yapıyor, insanları aldatıyor, sözünde durmuyor, iyi niyetleri kötüye kullanıyordu. Ve herkes onu seviyor, hoş görüyor, koruyordu. Aileler batıya giderken, tek başına kalırsa açlıktan ölmesinden korktukları Benjy’yi de yanlarında getirdiler. Thomas ve Joseph, kardeşlerine güzel bir ev yaptılar. Ağabeyleri evi yapıncaya kadar, Benjy, Joseph’ın çadırını ödünç aldı ve orada yaşadı. Benjy’yi lanetleyen, onunla birlikte dua eden, onun yaşam tarzından iğrenen Burton bile çadırda yaşamasına razı olmazdı. Viskiyi nereden bulduğunu ağabeyleri asla anlamazdı ama her zaman elinde içki vardı. Meryem Ana vadisindeki Meksikalılar ona içki veriyor, şarkılarını öğretiyorlardı; Benjy de gizlice onların eşlerini alıyordu.</p>
</body>
</html>
