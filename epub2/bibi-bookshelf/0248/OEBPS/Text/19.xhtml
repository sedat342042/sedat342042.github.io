<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">19</p>

  <p>Yaz, insanı bezdirecek kadar uzun sürdü ve sonbahar ayları geldiğinde bile sıcaklık azalmadı. Burton, Pasifik Korusu’ndaki kamp toplantısından büyük bir coşkuyla dolu olarak döndü. Güzel yarımadayı, mavi körfezi heyecanla anlattı ve vaizlerin öğrettiklerini aktardı. Joseph’a, “Günün birinde oraya gidip küçük bir ev yapacağım ve yıl boyu orada yaşayacağım,” dedi. “Bir sürü insan oraya yerleşiyor. Bir gün çok güzel bir kasaba olacak.”</p>

  <p>Bebeğe çok sevinmişti. “Bu bizim soyumuz. Sadece biraz değişmiş, o kadar.” Elizabeth’le konuşurken soyuyla övündü. “Güçlü bir soyumuz var. Her seferinde baskın çıkıyor. Yaklaşık iki yüz yıldır erkek çocukların gözleri böyle oluyor.”</p>

  <p>Elizabeth, “Benim göz rengimden çok da farklı değil,” diye itiraz etti. “Üstelik bebekler büyüdükçe gözlerinin rengi değişir.”</p>

  <p>“Gözlerindeki ifadeden söz ediyorum. Gözlerde hep bu Wayne bakışı vardır. Ne zaman vaftiz ettireceksiniz?”</p>

  <p>“Bilmiyorum. Belki yakında San Luis Obispo’ya gideriz. Tabii bir ara Monterey’e de gitmek istiyorum.”</p>

  <p>Gündüz sıcağı, sabahın erken saatlerinde dağların üzerinden aşıp geldi ve tavukların, gübre yığınları üstündeki sabah sohbetini bitirdi. Saat on bir olduğunda güneşin altında kalmak korkunçtu ama Joseph ve Elizabeth on bire kadar sandalyelerini evin dışına çıkarıyor, büyük meşenin dallarının gölgesi altında oturuyorlardı. O sırada Elizabeth sabah emzirmesini yapıyordu, çünkü Joseph bebeğin memeden süt emişini seyretmeyi seviyordu.</p>

  <p>“Düşündüğüm kadar hızlı büyümüyor,” diye şikâyet etti.</p>

  <p>“Sen hayvanlarla kıyaslıyorsun. Onlar çok daha hızlı büyüyorlar ama çok uzun yaşamıyorlar.”</p>

  <p>Joseph sessizce karısını izledi. “Ne kadar bilge oldu,” diye düşündü. “Hiçbir eğitim almadan ne çok şey öğrendi.” Bu onu şaşırtıyordu. “Nuestra Señora’ya öğretmen olarak gelen kızdan çok farklı hissediyor musun kendini?”</p>

  <p>Elizabeth güldü. “Farklı görünüyor muyum Joseph?”</p>

  <p>“Elbette.”</p>

  <p>“O halde sanırım farklıyım.” Göğsünü değiştirip bebeğini öteki dizine aldı; bebek, yeme atlayan alabalık gibi açlıkla memeye saldırdı. Elizabeth, “Bölündüm,” diye sözüne devam etti. “Daha önce bunu düşünmemiştim. Okuduklarıma göre düşünüyordum. Şimdi hiç öyle yapmıyorum. Hiç düşünmüyorum. Sadece içimden gelenleri yapıyorum. Bebeğin ismi ne olacak Joseph?”</p>

  <p>“Şey, sanırım John olacak. Ailede her zaman bir Joseph ya da John olmuştur. John her zaman bir Joseph’ın oğludur, Joseph de hep bir John’ın oğludur. Hep böyle olmuştur.”</p>

  <p>Elizabeth başını salladı ve uzaklara daldı. “Evet, güzel bir isim. Başına hiç dert olmaz ya da onu utandırmaz. Hatta pek bir anlamı da yok. O kadar çok John gelmiş geçmiş ki... Kimisi iyi, kimisi kötü, türlü türlü John...” Göğsünü çekip elbisesinin düğmelerini ilikledi, sonra gazını çıkarmak üzere bebeği çevirdi. “Dikkat ettin mi Joseph, bütün John’lar ya iyi ya kötü, ikisinin ortası yok gibi. Ortalama bir çocuğun adı John’sa, o adı uzun süre taşımıyor. Jack oluyor.” Bebeği tekrar çevirip yüzüne baktı; bebek, tıpkı yavru bir domuz gibi gözlerini kıstı. “Senin ismin John, beni duydun mu? Duydun mu? Umarım asla Jack olmaz. Jack olmandansa çok kötü biri olmanı tercih ederim.”</p>

  <p>Joseph keyifle karısına baktı. “Ağaca hiç oturmadı daha canım. Sence zamanı gelmedi mi?”</p>

  <p>“Hep şu ağaç! Her şeyin senin ağacının emriyle hareket ettiğini sanıyorsun.”</p>

  <p>Büyük ve şefkatli dallara bakmak için başını yukarı kaldırdı. “Artık onu tanıyorum, anlıyor musun?” dedi Joseph yumuşak bir sesle. “Artık o kadar iyi tanıyorum ki, yapraklarına bakıp nasıl bir gün olacağını anlayabiliyorum. Ağacın çatalında bebek için bir oturak yapacağım. Biraz daha büyüyünce, tırmanabilmesi için merdivenler de oyarım gövdesine.”</p>

  <p>“Ama düşüp yaralanabilir.”</p>

  <p>“Bu ağaçtan düşmez. Ağaç, düşmesine izin vermez.”</p>

  <p>Elizabeth büyük bir dikkatle kocasına baktı. “Hâlâ oyun olmayan oyunu mu oynuyorsun Joseph?”</p>

  <p>“Evet, hâlâ oynuyorum. Hadi, bebeği bana ver. Onu kollarına bırakacağım.” Yaz tozuyla ağacın yaprakları parlaklığını yitirmişti. Gövde soluk gri ve kuruydu.</p>

  <p>“Düşebilir Joseph. Kendi başına oturamadığını unutma.”</p>

  <p>Burton bostandan çıkıp yanlarına gelerek, terli alnını büyük bir mendille sildi. “Kavunlar olmuş. Rakunlar dadanıyor. Birkaç kapan koysak iyi olur.”</p>

  <p>Joseph ellerini uzatarak Elizabeth’e doğru eğildi.</p>

  <p>“Ama bebek düşebilir.”</p>

  <p>“Onu tutarım. Düşmesine izin vermem.”</p>

  <p>“Ne yapacaksın Joseph?” diye sordu Burton.</p>

  <p>“Joseph bebeği ağaca oturtmak istiyor.”</p>

  <p>Burton’ın yüzü birden sertleşti, gözleri öfkeyle doldu. “Yapma Joseph,” dedi sert bir sesle. “Bunu yapmamalısın.”</p>

  <p>“Düşmesine izin vermem. Hep tutacağım onu.”</p>

  <p>Burton’ın alnında kocaman ter damlaları vardı. Gözlerine bir dehşet ve yalvarma ifadesi yerleşti. Yaklaşıp eliyle Joseph’ı omzundan tuttu. “Lütfen yapma,” diye yalvardı.</p>

  <p>“Ama düşmesine izin vermeyeceğimi söyledim sana.”</p>

  <p>“Sorun bu değil. Ne demek istediğimi biliyorsun. Bunu asla yapmayacağına yemin et.”</p>

  <p>Joseph öfkeyle kardeşine döndü. “Hiçbir şey için yemin etmeyeceğim. Neden yemin etmeliymişim? Yaptığım şeyde bir kötülük yok.”</p>

  <p>Burton kısık sesle konuştu. “Joseph, hiçbir şey için yalvarmadım bugüne dek. Yalvarmak ailemizde olan bir şey değil. Ama şimdi, bu işe bir son vermen için sana yalvarıyorum. Eğer yalvarmayı göze alıyorsam, bunun ne kadar önemli olduğunu anlıyor olmalısın.” Gözleri duygularının yoğunluğundan yaşarmıştı.</p>

  <p>Joseph’ın yüzü yumuşadı. “Seni bu kadar rahatsız ediyorsa yapmam.”</p>

  <p>“Ve asla yapmayacağına da yemin eder misin?”</p>

  <p>“Hayır, yemin etmeyeceğim. Senin isteğin için kendi isteğimden vazgeçmeyeceğim. Bunu neden yapayım?”</p>

  <p>“Çünkü şeytana davetiye çıkarıyorsun,” diye bağırdı Burton heyecanla. “Çünkü şeytana kapıları açıyorsun. Böyle bir şey cezasız kalmaz.”</p>

  <p>Joseph bir kahkaha attı. “O zaman bırak da cezamı çekeyim.”</p>

  <p>“Anlamıyor musun Joseph, bu sadece seninle ilgili değil! Hepimiz mahvolacağız.”</p>

  <p>“O halde kendini mi koruyorsun Burton?”</p>

  <p>“Hayır, hepimizi korumaya çalışıyorum. Bebeği ve Elizabeth’i de düşünüyorum.”</p>

  <p>Elizabeth bir kocasına bir kardeşine bakıyordu. Sonra ayağa kalkıp bebeği göğsüne bastırdı. “Siz ikiniz neyi tartışıyorsunuz? Bilmediğim bir şeyler var.”</p>

  <p>Burton, “Ona anlatacağım,” diye tehdit etti.</p>

  <p>“Neyi anlatacaksın? Anlatacak ne var?”</p>

  <p>Burton derin derin iç çekti. “Sen bilirsin. Elizabeth, kardeşim İsa’yı reddediyor. Eski putperestler gibi tapınıyor. Ruhunu kaybediyor, şeytana davetiye çıkarıyor.”</p>

  <p>“İsa’yı falan reddetmiyorum,” diye bağırdı Joseph. “Sadece hoşuma giden basit bir şey yapıyorum.”</p>

  <p>“Yani kurbanların asılması, kan akıtılması, her güzel şeyin bu ağaca sunulması basit şeyler, öyle mi? Geceleri gizlice evden çıktığını gördüm, bu ağaçla konuştuğunu duydum. Bu basit bir şey mi?”</p>

  <p>“Evet, basit bir şey. Kimseye zararı yok.”</p>

  <p>“İlk çocuğunu ağaca sunman... Bu da mı basit bir şey?”</p>

  <p>“Evet, küçük bir oyun sadece.”</p>

  <p>Burton, arkasına dönüp araziye baktı; sıcak dalgası öylesine güçlüydü ki rengi maviye dönmüştü, eğilip bükülerek tepeleri âdeta kıvrandırıyor, titretiyordu. “Sana yardım etmeye çalıştım,” dedi üzgün bir ifadeyle. “Kutsal Kitap’ta yazılandan bile daha çok uğraştım.” Öfkeyle yüzünü döndü. “Demek yemin etmeyeceksin?”</p>

  <p>“Hayır. Beni sınırlayan, yaptıklarımı engelleyen hiçbir şey için yemin etmeyeceğim. Tabii ki etmeyeceğim.”</p>

  <p>“O halde seni dışlıyorum.” Ellerini ceplerine saklamıştı. “O halde burada kalmayacağım.”</p>

  <p>“Söyledikleri doğru mu?” diye sordu Elizabeth. “Söylediklerini yaptın mı?”</p>

  <p>Joseph üzgün bir yüzle yere baktı. “Bilmiyorum.” Elini kaldırıp sakalını sıvazladı. “Sanmıyorum. Yaptıklarıma benzemiyor anlattıkları.”</p>

  <p>Burton araya girdi. “Onu gördüm. Geceler boyunca karanlıkta ağacın altına geldiğini gördüm. Ben yapabileceğim her şeyi yaptım. Şimdi bu günahtan uzaklaşıyorum.”</p>

  <p>“Nereye gideceksin Burton?” diye sordu Joseph.</p>

  <p>“Harriet’ın üç bin doları var. Pasifik Korusu’na gidip orada bir ev yapacağız. Çiftlikte payıma düşen araziyi satacağım. Belki küçük bir dükkân açarım. O kasaba çok gelişecek, biliyorum.”</p>

  <p>Joseph, kardeşinin kararını engellemek ister gibi ileri atıldı. “Benim yüzümden gitmen beni üzer.”</p>

  <p>Burton, Elizabeth in yanında durup çocuğa baktı. “Sadece seninle ilgili değil Joseph. Bozulma babamla başladı ve temizlenmedi. Onu tamamen ele geçirinceye dek büyüdü. Ölmeden önceki son sözleri ne kadar ileri gittiğini gösteriyordu. Sen henüz batıya gelmemişken bile bunun olacağını biliyordum. İncil’i bilen ve benimseyen insanların arasına gitseydin bu şey yok olabilirdi... Ama buraya geldin.”</p>

  <p>Ellerini uzatıp çevreyi gösterdi. “Dağlar fazla yüksek,” diye bağırdı. “Burası çok vahşi. Ve insanlar da içlerinde bu kötülüğün tohumlarını taşıyor. Onları görünce anladım. Fiesta’yı görünce anladım. Tek yapabileceğim, oğlunun da bu bozulmayı miras almaması için dua etmek.”</p>

  <p>Joseph hemen bir karar verdi. “Kalırsan yemin edeceğim. Yeminimi nasıl tutacağımı bilmiyorum ama yemin edeceğim. Ama bazen unutup eskisi gibi düşünebilirim.”</p>

  <p>“Hayır Joseph, dünyayı çok fazla seviyorsun. Öbür dünyayı hiç düşünmüyorsun. Bir yeminin gücünü hissedemiyorsun sen.” Evine doğru yürüyüp uzaklaştı.</p>

  <p>Joseph, “En azından bu konuyu tartışıncaya kadar gitme,” diye seslendi ama Burton ne dönüp baktı ne de bir yanıt verdi.</p>

  <p>Joseph bir dakika arkasından baktıktan sonra Elizabeth’e döndü. Karısının yüzünde küçümseyici bir gülümseme vardı. “Bence gitmek istiyor.”</p>

  <p>“Evet, biraz öyle. Ama benim günahlarımdan da gerçekten korkuyor.”</p>

  <p>“Günah mı işliyorsun Joseph?”</p>

  <p>Joseph düşünceli bir tavırla kaşlarını çattı. “Hayır,” dedi en sonunda. “Günah işlemiyorum. Benim yaptığımı Burton yapıyor olsaydı o zaman günah olurdu. Ben sadece oğlumun bu ağacı sevmesini istiyorum.” Bebeği almak için kollarını uzattı ve Elizabeth, kundaklanmış küçük bedeni kocasının kollarına bıraktı. Burton, evine girerken arkasına dönüp baktı ve Joseph’ın bebeği ağacın çatalında tuttuğunu, boğum boğum dalların çocuğu korumak için kıvrıldığını gördü.</p>
</body>
</html>
