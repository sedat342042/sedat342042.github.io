<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">10</p>

  <p>Düğün Monterey’de yapıldı; küçük bir Protestan kilisesinde kasvetli bir tören oldu. Kilise, iki olgun bedenin evlilik yoluyla ölümüne o kadar sık tanıklık etmişti ki, bu törenle gizemli bir “çifte ölüm”ü kutluyor gibiydi. Hem Joseph hem de Elizabeth, verilen bu kararın kasvetini hissetmişlerdi. “Dayanmalısınız,” diyordu kilise; müzikse karanlık bir kehanet gibiydi.</p>

  <p>Elizabeth beli bükülmüş babasına baktı; yaşlı adam Hıristiyanlıkla ilgili eşyalara öfkeli bakışlar atıyordu, çünkü bunlar onun zekâsına hakaret ediyordu. Babasının meşinleşmiş parmaklarında hiçbir kutsama işareti yoktu. Yanında duran ve her saniye kocası olmaya bir adım daha yaklaşan adama baktı hemen. Joseph’ın yüzü sabit ve sertti. Çene kaslarının gergin bir şekilde titrediğini görebiliyordu. Birden onun için üzüldü. Biraz çılgınca bir üzüntüyle düşündü: “Annem burada olsaydı ona şöyle derdi: ‘İşte Elizabeth karşında; iyi bir kızdır o, çünkü onu seviyorum Joseph. Nasıl iyi eş olunacağını öğrendiğinde sana iyi bir eş olacaktır. Umarım sert kabuğunun dışına çıkarsın Joseph, böylece Elizabeth’e karşı şefkat hissedebilirsin. Onun tek istediği bu ve hiç de olanaksız bir şey değil.”’</p>

  <p>Elizabeth’in gözleri aniden parlak yaşlarla doldu. Yüksek sesle, “Evet,” derken, içinden başka bir şey söylüyordu: “Dua etmeliyim. Yüce İsa işlerimi kolaylaştır, çünkü korkuyorum. Kendi hakkımda bir şeyler öğrenmeye çalıştığım süre boyunca aslında hiçbir şey öğrenmedim. En azından nasıl biri olduğumu anlayıncaya kadar bana iyi davran Yüce İsa.” Kilisede bir haç olmasını isterdi ama burası bir Protestan kilisesiydi; zihninde çizmeye çalıştığı İsa resmi ise, yanında duran Joseph’ın yüzünü, diri sakalını ve insanın içine işleyen şaşkın gözlerini yansıtıyordu.</p>

  <p>Joseph’ın düşünceleri meraklı bir korkuyla gerilmişti. “Burada bir kokuşmuşluk var,” diye düşündü. “Evliliğimize ulaşmak için neden buradan geçmek zorundayız ki? Kilisede, bulabilenler için bir güzellik olduğunu düşünmüştüm ama sarsak bir şeytana tapınma ayininden başka bir şey yok.” Hem Elizabeth hem de kendisi adına hayal kırıklığına uğramıştı. Elizabeth’in evliliğe böyle lekeli bir başlangıç yapmasından dolayı utanç içindeydi.</p>

  <p>Elizabeth, Joseph’ın kolunu çekiştirerek fısıldadı: “Bitti artık. Dışarı çıkmalıyız. Yavaşça bana dön.” Dönmesine yardım etti ve koridorda ilk adımlarını atarken, üstlerindeki çan kulesinde çanlar çalmaya başladı. Joseph titreyerek içini çekti. “Düğüne geç kalan Tanrı geldi. Demirden tanrı geldi sonunda.” Etkili bir yolunu bilseydi o anda dua edebilirdi. “işte bizi asıl bağlayan bu! Evlilik bu... Güzel demir ses! Bu bana ait ve bunu biliyorum. Sevgili çanlar, bedenlerinizi çılgın kalplerinize çarpıyorsunuz! Sabahları gökyüzünün çanını çalar güneş çubukları; yağmur toprağın şişman karnına yankılar içinde çarpar; tabii ki biliyorum, işkence çeken gökyüzünü şimşek kamçılar. Ve bazen, sarı bir akşamüstünde sıcak, tatlı bir rüzgâr ağaçların tepelerini yağmalar.”</p>

  <p>Yanına dönüp hafifçe eğilerek fısıldadı: “Çanlar güzeldir Elizabeth. Çanlar kutsaldır.”</p>

  <p>Elizabeth irkilerek ve hayret içinde ona baktı, çünkü kafasındaki görüntü değişmemişti; İsa’nın yüzü hâlâ Joseph’ın yüzüydü. Tedirgin bir gülümsemeyle kendi kendisine itiraf etti: “Kocama dua ediyorum.”</p>

  <p>Çift giderken, eyerci McGreggor düşünceliydi. Elizabeth’i beceriksizce alnından öptü. “Babanı unutma,” dedi. “Ama unutsan da bu şaşılacak bir şey olmaz. Bugünlerde âdet böyle.”</p>

  <p>“Çiftliğe ziyaretimize gelirsin, değil mi baba?”</p>

  <p>“Ben kimseyi ziyaret etmem,” diye yanıtladı yaşlı adam öfkeyle. “Bir zorunluluk olduğunda insan bundan sadece zayıflık ve çok az da keyif duyar.”</p>

  <p>Joseph, “Gelirseniz memnun oluruz,” dedi.</p>

  <p>“Sen ve dört yüz dönümlük çiftliğin daha çok beklersiniz. Ben ziyarete gelinceye kadar cehennemde görüşürüz zaten.”</p>

  <p>Bir süre sonra Joseph’ı kenara çekerek, Elizabeth’in duymayacağı şekilde ve hüzünlü bir ifadeyle konuştu. “Senden nefret ediyorum, çünkü benden daha güçlüsün. Seni sevmek istiyorum ama yapamıyorum, çünkü ben güçsüz bir adamım. Elizabeth’le ve onun deli anasıyla da aynı şey oldu. İkisi de benim güçsüz olduğumu biliyorlardı ve ikisinden de nefret ettim.”</p>

  <p>Joseph eyerciye gülümserken ona karşı hem bir acıma hem de sevgi hissetti. “Şu anda yaptığın şey güçsüzlük değil,” dedi.</p>

  <p>“Hayır, değil,” diye bağırdı McGreggor. “Güzel ve güçlü bir şey. Ah, aslında nasıl güçlü olacağımı biliyorum ama bunu yapmayı öğrenemiyorum.”</p>

  <p>Joseph kaba bir hareketle yaşlı adamın koluna vurdu. “Ziyarete gelirsen çok seviniriz.” Ve o anda McGreggor’ın dudakları öfkeyle gerildi.</p>

  <p>Monterey’den trene bindiler ve iki heybetli dağ sırası arasında gri ve altın rengi uzun bir şerit halinde uzanan Salinas Vadisi boyunca ilerlediler. Trenden bakınca rüzgârın vadi boyunca nasıl esip denize doğru gittiğini; kurak gücünün tüm başakları, parlak tüylü bir köpeğin postu gibi yerlere serilinceye kadar nasıl eğdiğini; horozibiği çiçeklerini sürüler halinde vadinin ağzına nasıl savurduğunu; ağaçları, yamru yumru ve eğik bir şekilde büyüyünceye kadar nasıl salladığını görebiliyorlardı. Küçücük Chualar, Gonzales ve Greenfield istasyonlarında, ağzına kadar dolu çuvallarını ambarlara boşaltmak üzere yol üstünde bekleyen tahıl işçilerini gördüler. Tren, kurumuş Salinas nehri boyunca ilerledi. Nehrin geniş, sarı yatağında mavi balıkçıllar sıcak kumların üstünde kederle yürüyor, balık avlayabilecekleri suları arıyorlardı; arada sırada boz bir çakal öfkeli bir tavırla uzaklaşıyor, kaygıyla dönüp trene bakıyordu; dağlarsa, dev bir canavarın kocaman ve kaba ayak izleri gibi, trenin her iki yanında kesintisiz uzanıyordu.</p>

  <p>Küçük bir demiryolu kasabası olan King City’de Joseph ve Elizabeth trenden inip, atlarının bekletildiği kiralık ahıra gittiler. King City’den çıkıp Meryem Ana vadisine giden yola doğru ilerlerken her ikisi de kendisini yenilenmiş, ışıl ışıl ve şaşırtıcı derecede genç hissediyordu. Yeni kıyafetleri arabanın arkasındaki seyahat çantalarında duruyordu. Kıyafetlerinin üzerine ise, yolun pisliğinden korunmak için uzun, keten toz önlükleri giymişlerdi. Elizabeth yüzünü lacivert bir örtüyle kapatmıştı; örtünün ardındaki gözleri çevreye hızlı bakışlar atıyor, gördüklerini belleğine aktarıyordu. Omuzları birbirine değerek oturan ve önlerindeki sarı-kahverengi yola bakan Joseph ve Elizabeth utanıyorlardı, çünkü cüretkâr bir oyun oynadıklarını düşünüyorlardı. Dört gün boyunca dinlenen ve karınlarını bol bol arpayla doyuran atlar başlarını ileri doğru atıp koşmak istiyorlardı ama Joseph onları hafifçe durdurarak seslendi: “Sakin ol Mavi. Sakin ol Güvercin. Henüz eve varmadan yorulacaksınız.”</p>

  <p>Birkaç mil ileride, geniş Salinas nehriyle buluşmak üzere akan kendi derelerinin söğütlerle kaplı sınırını görebiliyorlardı. Söğütler bu mevsimde sararıyordu; dallarına tırmanan zehirli sumaklarsa kıpkırmızı ve tehditkâr olmuştu. İki nehrin birleştiği noktada Joseph atları durdurdu; Nuestra Señora’dan gelen parlak ve yorgun suların nasıl azaldığını, yeni yataklarının beyaz kumları içinde nasıl kaybolduğunu izlediler. Nehrin yeraltında tertemiz ve tatlı su halinde akmaya devam ettiği söyleniyordu ve kumu birkaç metre kazarak bu iddia kanıtlanabilirdi. İki nehrin birleşme noktasında bile, hayvanların su içmesi için nehir yatağında kazılmış geniş çukurlar vardı.</p>

  <p>Joseph, toz önlüğünün düğmelerini açtı, öğleden sonra hava çok sıcak olmuştu; yakasının tozlanmasını önlemeye yarayan fularını gevşetti ve siyah şapkasını çıkarıp iç kısımdaki deri şeridi bir mendille sildi. “Biraz inmek ister misin Elizabeth? Bileklerini suyla ıslatırsan biraz serinlersin.”</p>

  <p>Ama Elizabeth başını hayır anlamında salladı. Sarıp sarmalanmış bir kafanın sallanması tuhaf görünüyordu. “Hayır, ben çok rahatım canım. Eve çok geç saatte varacağız. Yola devam etmek istiyorum.”</p>

  <p>Joseph atların kalçasında duran düz şeritleri şaklattı ve böylece nehrin yanından yola devam ettiler. Yol boyunca dizilmiş uzun söğütler başlarını sıyırıyor, zaman zaman da uzun ve yumuşak bir dalla omuzlarını okşuyordu. Kavrulan çalıların arasındaki cırcırböcekleri insanın kafasını şişiren şarkılarını söylüyor, beyaz ya da sarı kanatları bir anlığına parlayan çekirgeler sıçrıyor, bir an havada kanat çırpıyor, sonra kuru otların üzerine güvenle konuyorlardı. Arada sırada küçük, mavi bir çalı tavşanı telaş içinde yola fırlıyor, kendini güvende hissettiğinde de arka ayakları üstüne oturup arabayı inceliyordu. Havada güneşte kavrulan ot köklerinin kokusu, söğüt kabuklarının keskin parfümü ve nehir defnelerinin aroması vardı.</p>

  <p>Joseph ve Elizabeth deri kaplı koltuğa rahatça yaslanarak günün temposuna kendilerini kaptırdılar ve yere çarpan toynakların sesiyle yarı uykulu bir hal aldılar. Sırtları ve omuzları arabanın titreşimlerini yumuşak bir şekilde emiyordu. Uyumak üzere gibi görünüyorlardı ama aslında, uykudan daha da derin bir halde, düşüncelerden uzak durumdaydılar. Artık yol ve nehir doğrudan dağlara doğru ilerliyordu. Koyu renkli adaçayları yüksek tepeleri tıpkı kalın bir kürk gibi kaplıyordu; sadece sudaki kayalar, bir atın sırtındaki iyileşmiş eyer yaraları gibi gri ve çıplaktı. Güneş batıya doğru ilerliyor, yol ve nehir güneşin batacağı yeri işaret ediyordu. Ağır ağır giden atların arkasındaki iki kişi için saatin yerini iki düşünce arasındaki değişken aralık almıştı. Tepeler ve nehirdeki geçit önlerinde apaçık uzanıyordu; yol yokuş yukarı çıkmaya başladı; atlar, çekiç gibi yukarı aşağı salladıkları başlarıyla havayı döverek güçlükle eğilip bükülüyorlardı. Uzun bir yamacı tırmandılar. Tekerlekler, tepelerin ana malzemesi olan kireçtaşı parçalarının üstünde gıcırdıyordu. Demir tekerlekler kayaları eziyordu.</p>

  <p>Joseph bu ruh halinden kurtulmak için öne eğildi ve tıpkı bir köpeğin kulaklarındaki sudan kurtulmak için yaptığı gibi başını sağa sola salladı. “Elizabeth, geçide geliyoruz.”</p>

  <p>Karısı başındaki örtüyü kaldırıp şapkasının üzerine attı. Gözleri yavaş yavaş yaşama döndü. “Uyumuş olmalıyım,” dedi.</p>

  <p>“Ben de. Gözlerim açıktı ama uyuyordum. İşte geçit burada.”</p>

  <p>Dağ ikiye ayrılmıştı. Pürüzsüz kireçtaşından iki çıplak sırt dümdüz aşağı iniyor, birbirine biraz yaklaşıyor, en dipte ise sadece nehrin yatağının sığabileceği kadar bir yer bırakıyordu. Yol, uçurumun kenarı açılarak yapılmıştı ve suyun yüzeyinden on ayak yukarıdaydı. Geçidin ortasında, sıkışıp kalan nehir hızlı, derin ve sessiz akıyor, suyun içinden çıkmış pürüzlü bir yekpare taş, akıntıya karşı giden bir teknenin pruvası gibi akıntıyı kesip düzenini bozuyor, girdap gibi öfkeli bir fısıltı çıkarıyordu. Güneş artık dağın arkasında kalmıştı ama geçidin ötesinde titrek ışıklarının Meryem Ana vadisine düştüğünü görebiliyorlardı. Araba beyaz kayalıkların soğuk mavi gölgesine girmişti. Uzun bayırın tepesine ulaşmış olan atlar rahat yürüyorlardı, ama boyunlarını uzatıp, yolun altında kalan nehre bakarak soluyorlardı.</p>

  <p>Joseph dizginleri daha sıkı tuttu ve sağ ayağıyla frene hafifçe bastı. Berrak suya baktı, çok kısa süre sonra göreceği vadinin hayaliyle içine sıcacık bir zevk dalgası doldu. Elizabeth’e döndü, duyduğu zevki ona da anlatmak istiyordu. Karısının yüzünün süzüldüğünü, gözlerinin dehşetle dolduğunu gördü.</p>

  <p>Elizabeth bağırdı: “Durmak istiyorum canım. Korkuyorum.” Önündeki yarıktan, güneşin aydınlattığı vadiye bakıyordu.</p>

  <p>Joseph dizginleri çekip frene bastı. Soran gözlerle karısına baktı. “Fark etmemişim. Yolun darlığı ve aşağıdaki nehir mi korkuttu?”</p>

  <p>“Hayır, onlar değil.”</p>

  <p>O zaman Joseph arabadan inip elini Elizabeth’e uzattı; onu geçide doğru götürmeye çalıştığında, kadın elini çekti ve titreyerek gölgede kaldı. Joseph, “Ona anlatmaya çalışmalıyım. Ona böyle şeyleri anlatmayı denememiştim hiç. Çok zor gelmişti bana ama artık anlatmaya çalışmalıyım,” diye düşündü. Söylemeye çalışacaklarını zihninde tekrarladı. “Elizabeth,” diye seslendi zihninde. “Beni duyuyor musun? Söyleyeceğim şey yüzünden kanım donuyor ve bunu söylemenin bir yolunu bulabilmek için yalvar yakar oluyorum.” Gözleri büyüdü ve kendinden geçti. Zihninde konuşmaya devam etti. “Sözcükler olmadan düşündüm. Bir zamanlar adamın biri bunun mümkün olmadığını söylemişti ama düşündüm Elizabeth, dinle beni. Çarmıha gerilmiş İsa, bütün acıların simgesinden ibaret değildir belki de. Belki de gerçekten bütün acı oradadır. Ve kollarını iki yana açıp bir tepenin üstünde duran bir adam, yani bir simgenin simgesi de, dünyada var olan tüm acıyı içinde taşıyor olabilir.”</p>

  <p>Elizabeth’in çığlığı bir an için Joseph’ın düşüncelerini böldü: “Joseph, korkuyorum.”</p>

  <p>Sonra Joseph’ın düşünceleri akmaya devam etti. “Dinle beni Elizabeth. Korkma. Sözcükler olmadan düşündüğümü söyledim sana. Şimdi izin ver de bir an için sözcükler arasında el yordamıyla dolaşayım, onların tadına bakayım, deneyeyim. Gerçekle, dokunulmamış, değişmez, duyularla kirletilmemiş gerçek arasında bir yerdeyim. Burası bir sınır bölgesi. Dün evlendik ama bu gerçek bir evlilik değildi. Bu geçit bizim gerçek evliliğimiz; spermle yumurtanın tek vücut olup gebeliği yaratmasına benzer bir geçide giriyoruz. Bu, kirletilmemiş gerçeğin bir simgesi. Kalbimde bir an var şimdi yaşadığım; şekli, dokusu, süresi diğer bütün anlardan farklı olan bir an. Elizabeth, gelmiş geçmiş en gerçek evlilik işte bu anda gizli.” Zihni şöyle dedi: “İsa, çarmıhta geçirdiği kısa süre içinde dünyanın bütün acılarını bedeninde taşıdı ve bu acı, dokunulmamış bir acıydı.”</p>

  <p>Bu süre boyunca Joseph sanki bir yıldızın üzerinde gibiydi ve artık tepeler geri gelmiş, adamı bu yalnızlıktan ve çıplak düşüncelerden kurtarmıştı. Elleri kolları âdeta hissizdi ve kendilerini taşımaktan yorulmuş omuzlarının iki yanından, kalın iplerle sarkıtılmış ağırlıklar gibi sarkıyordu.</p>

  <p>Elizabeth, kocasının ağzının umutsuzluk içinde nasıl sarktığını ve gözlerinin bir an önceki kızıl alevi kaybettiğini gördü. Ağlayarak sordu: “Joseph, ne istiyorsun? Ne yapmamı istiyorsun?”</p>

  <p>Adam iki kez yanıt vermeye çalıştı ama boğazındaki düğüm konuşmasına izin vermedi. Rahatlamak için öksürdü. “Geçitten geçmek istiyorum,” dedi boğuk bir sesle.</p>

  <p>“Korkuyorum Joseph. Neden bilmiyorum ama çok korkuyorum.”</p>

  <p>O zaman Joseph uyuşukluktan kurtuldu ve omuzlarından sarkan ağırlıklardan birini karısının beline doladı. “Korkacak bir şey yok canım. Hiçbir şey yok. Bugüne kadar fazlasıyla yalnızdım. Geçitten seninle birlikte geçmek benim için anlamlı olacak.”</p>

  <p>Elizabeth kocasına yaslanıp titredi ve geçidin kasvetli, mavi gölgesine korkuyla baktı. Perişan bir halde, “Geleceğim Joseph,” dedi. “Gelmem gerekiyor ama kendimi ardımda bırakıyor olacağım. Burada durup, diğer tarafa geçmekte olan yeni bir kadına baktığımı düşüneceğim.”</p>

  <p>Üç küçük kıza, minicik fincanlarla sıcak su, süt ve şekerden yapılmış sahte çay ikram edişini ve kızların birbirlerini, “Biz artık hanımefendiyiz. Hanımefendiler ellerini her zaman böyle tutar,” diye uyarmalarını anımsadı. Oyuncak bebeğinin düşünü yakalayıp bir mendilin içine tıkmaya çalıştığını anımsadı.</p>

  <p>“Joseph, kadın olmak çok acı. Kadın olmaktan korkuyorum. Olduğum ya da düşündüğüm her şey bu geçidin dışında kalacak. Diğer tarafa geçtiğimde yetişkin bir kadın olacağım. Bunun yavaş yavaş gerçekleşeceğini düşünmüştüm. Çok hızlı oldu.” Ve annesinin sözlerini hatırladı: “Büyüdüğünde acıyla tanışacaksın Elizabeth, ama bu düşündüğün gibi bir acı olmayacak. Bir öpücükle iyileşemeyecek bir acı olacak.”</p>

  <p>“Artık gelebilirim Joseph. Aptallık ettim. Benim bu aptallıklarıma alışman gerekecek.”</p>

  <p>O anda Joseph’ın üstündeki ağırlık kalktı. Kolu karısının belini daha sıkı sardı ve onu kibarca öne doğru yönlendirdi. Elizabeth’in başı öne eğikti ama kocasının kendisine nasıl baktığını, gözlerinin nasıl şefkat dolu olduğunu biliyordu. Mavi gölgelerin arasında yavaş yavaş yürüyerek geçidi aştılar. Joseph hafifçe güldü. “Mutluluktan daha keskin acılar olabilir Elizabeth, tıpkı dilini yakan bir nane şekeri gibi. Kadın olmanın acısı coşku verebilir sana.”</p>

  <p>Sonra sustu; ayak sesleri taş yolun üstünde çınlıyor, kayaların arasında ileri geri çarpıyordu. Elizabeth kocasının kolunda ilerlerken gözlerini kapattı. Karanlığa gömülmek için zihnini de kapatmaya çalıştı, ama nehirdeki yekpare kayanın öfkeli fısıltısını duydu ve havadaki ürpertiyi hissetti.</p>

  <p>Sonra hava ısındı; ayaklarının altında artık kayalar yoktu. Elizabeth’in gözkapakları önce siyahımsı kırmızı, sonra sarımtırak kırmızı oldu. Joseph durup ona sımsıkı sarıldı. “Artık geçtik Elizabeth. Artık her şey yolunda.”</p>

  <p>Genç kadın gözlerini açıp çevresi kapalı vadiye baktı. Toprak, güneşin titrek ışınları altında dans ediyor, küçük beyaz meşe ailelerinden oluşan ağaçlar, uzaklaşmakta olan öğlesonuna heyecan katan rüzgârda hafif hafif dalgalanıyordu. Meryem Ana köyü tam karşılarındaydı; renkleri solduğu için kahverengiye çalan ama gül dallarıyla yeşeren evler, latinçiçeklerinin yumuşacık kızılıyla alev almış çitler vardı. Elizabeth rahatlayarak yüksek sesle bağırdı: “Kötü bir düş gördüm. Uyuyordum. Artık bu düşü unutacağım. Gerçek değildi.”</p>

  <p>Joseph’ın gözleri ışıl ışıldı. “Yani kadın olmak o kadar da acı verici değil, öyle mi?”</p>

  <p>“Hiçbir fark yok. Hiçbir şey değişmemiş gibi görünüyor. Vadinin ne kadar güzel olduğunu fark etmemişim.”</p>

  <p>“Burada bekle. Gidip atları getireceğim.”</p>

  <p>Joseph gidince Elizabeth üzüntüsünden ağladı, çünkü geçidin öteki tarafında, durup kaygıyla ileriye bakan, önce bir ayağı, sonra da diğeri üzerinde hoplayıp zıplayan, bir taşa tekme atıp nehre savuran, kolalı kısa bir etek giymiş, saçları örülü bir kız çocuğunun hayali vardı gözlerinin önünde. Elizabeth, bir sokağın köşesinde babasını bekleyişini anımsarken bu hayal de gözünün önünde bekledi, sonra perişan bir halde arkasını döndü ve yavaş yavaş Monterey’e doğru yürüdü. Elizabeth bu kız için üzülmüştü. “Çocuk olmak acı verici,” diye düşündü. “Üstü çizilmeye müsait pek çok pürüzsüz yüzey var.”</p>
</body>
</html>
