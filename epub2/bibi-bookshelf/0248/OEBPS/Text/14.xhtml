<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">14</p>

  <p>O yıl kış erken bastırdı. Şükran Günü’nden üç hafta önce, denize bakan dağların zirvelerinde akşamlar kızıllaşmaya başlamıştı; sertleşen davetsiz rüzgâr tüm vadiyi dolaşıyor, geceleri evlerin köşelerinde tıslayıp panjurları çarptırıyordu; küçük hortumlar yolun üstündeki toz ve yaprakları, yalpalayan beyaz karıncalar gibi alıp sütunlar halinde savuruyordu. Karatavuklar toplanarak, bir yanıp bir sönen bulutlar halinde göç ediyor; güvercinler bir süre çitlerin üzerinde oturup inliyor, sonra bir gecede yok oluveriyordu.</p>

  <p>Gökyüzünde gün boyu ördek ve kaz sürüleri uçuyor, gagalarını her zaman güneye çeviriyorlardı; günbatımında yorgun çığlıklar atıyor, geceyi geçirebilecekleri suların pırıltılarını görmeye çalışıyorlardı. Bir gece Meryem Ana vadisine don indi ve ağaçları yakarak söğütleri sarıya, kızılcıkları kırmızıya boyadı.</p>

  <p>Hem gökte hem de yerde telaşlı hazırlıklar vardı. Sincaplar tarlalarda delirmiş gibi çalışıyor, toprağın altındaki ortak yuvalarında gereksinim duyacakları yiyeceğin on katını topluyor, yuvaların ağzında bekleyen gri renkli yaşlı sincaplarsa tiz çığlıklar atarak hasadı yönetiyorlardı. Atların ve ineklerin parlak postları kış tüyleriyle kaplanarak kalınlaşmıştı. Köpekler de yerden esen rüzgârlarda sığınmak üzere alçak çukurlar kazıyordu. Bütün bu hareketliliğe karşın, vadinin her yerinde tepelerdeki mavi pus gibi bir hüzün vardı. Adaçayları mora çalan siyah bir renk almıştı. Meşeler yapraklarını yağmur gibi dökmüşlerdi ama dallar hâlâ yaprakla doluydu. Her gece gökyüzü denizin üzerinde kızıllaşıyor, bulutlar toplanıp dağılıyor, kışa hazırlık olsun diye yağmurla yüklenip sonra geri çekiliyorlardı.</p>

  <p>Wayne çiftliğinde de hazırlıklar yapılıyordu. Otlar kesilmiş, ağıllar kuru otla doldurulmuştu. Testereler meşe odunlarının üzerinde hareket ediyor, baltalar ince çubuklar kesiyordu. Bütün işleri Joseph denetliyor, kardeşleri onun emrinde çalışıyordu. Thomas aletler için bir baraka yaptı, saban demirlerini ve sürgü uçlarını yağladı. Burton damları kontrol etti, koşum takımlarını ve eyerleri temizledi. Ortak odun yığını neredeyse bir ev boyuna ulaştı.</p>

  <p>Jennie dört yüz metre mesafedeki bir yamaca kocasını gömdü. Burton mezara bir haç yaptı ve Thomas da çevresine, demir menteşeli bir kapısı olan beyaz bir çit çekti. Bir süre Jennie mezara her gün yeşil çiçekler götürdü, ama kısa zaman sonra o bile Benjy’yi tam olarak hatırlayamamaya ve ailesini özlemeye başladı. Gittiği dansları, kardaki at gezintilerini anımsadı; annesiyle babasının yaşlandıklarını düşündü. Onları ne kadar çok düşünürse, kendisine ihtiyaçları olduğu fikri de o kadar güçlendi. Üstelik artık kocası da yanında olmadığı için bu yeni topraklardan çok korkuyordu. Böylece, bir gün Joseph onu alıp götürdü ve Wayne ailesinin diğer üyeleri arkalarından baktı. Jennie’nin sahip olduğu her şey, Benjy’nin saati, kösteği ve nikâh resimleriyle birlikte, hasır bir seyahat çantasının içindeydi.</p>

  <p>King City’ye geldiklerinde Joseph istasyonda Jennie’yle birlikte treni bekledi. Jennie ayrılacağı için, ama en çok da uzun tren yolculuğundan korktuğu için ağlıyordu. “Eski kasabamızı ziyarete gelirsiniz, değil mi?” diye sordu.</p>

  <p>Yağmurun yağmasından ve bunu kaçırmaktan korktuğu için çiftliğe dönmeye can atan Joseph yanıt verdi: “Evet, elbette. Bir gün gelip ziyaret edeceğiz.”</p>

  <p>Juanito’nun karısı Alice, Jennie’den çok daha üzgündü. Hiç ağlamıyor, ama bazen eşikte oturup ileri geri sallanıyordu. Hamileydi, Juanito’yu çok seviyor ve onun için üzülüyordu. Saatlerce eşikte oturuyor, sallanıyor, kendi kendisine mırıldanıyor ve asla ağlamıyordu. Sonunda Elizabeth onu alıp evine götürdü ve ona mutfakta iş verdi. Alice o zaman daha mutlu oldu. Karnındaki bebeğe zarar vermemek için eviyenin uzağında durup bulaşıkları yıkarken, bazen Elizabeth’le sohbet ediyordu.</p>

  <p>Elizabeth’e sık sık, “O ölmedi,” diyordu. “Günün birinde dönecek ve bir gece geçtikten sonra her şey eskisi gibi olacak. Gittiğini bile unutacağım.” Kendisiyle gurur duyarak ekliyordu: “Biliyor musunuz, babam eve dönmemi istiyor ama dönmeyeceğim. Burada Juanito’yu bekleyeceğim. Buraya gelecektir.” Joseph’a defalarca Juanito’nun neler yapacağını soruyordu. “Ne düşünüyorsunuz, sizce dönecek mi? Böyle düşündüğünüzden emin misiniz?</p>

  <p>Joseph her zaman ciddiyetle yanıt veriyordu. “Döneceğini söyledi.”</p>

  <p>“Ama ne zaman? Sizce ne zaman döner?”</p>

  <p>“Bir yıl içinde. Ya da belki iki. Beklemesi gerek.”</p>

  <p>Alice sonra Elizabeth’e dönüp, “Belki de o geldiğinde bebek yürüyor olur,” diyordu.</p>

  <p>Elizabeth bu yeni yaşamla karşılaştığında, başa çıkabilmek için değişti. İki hafta boyunca çatık kaşlarla yeni evini dolaştı, her şeyi dikkatle inceledi, Monterey’den sipariş edilecek mobilyaların ve mutfak gereçlerinin listesini yaptı. Ev işleri, Rama’yla geçirdiği akşamın anılarını kısa sürede uzaklaştırdı. Sadece bazı geceler genç kadın yanında buz gibi bir bedenin yattığı duygusuyla üşüyerek ve korku içinde uykusundan uyanıyor, hâlâ sıcak olup olmadığını kontrol etmek için Joseph’ın koluna dokunuyordu. Rama haklıydı.</p>

  <p>O gece bir kapı açılmış, sonra kapanmıştı. Rama bir daha asla o şekilde konuşmadı. Tam bir öğretmen ve idareciydi; Elizabeth’in yöntemlerini hiç eleştirmeden, evle ilgili işleri doğru yapmanın yollarını öğretiyordu.</p>

  <p>Ceviz mobilyalar ve bütün emaye çaydanlıklar geldiğinde, baklava şeklinde aynaları olan şapka askısı, küçük sallanan sandalyeler, geniş akçaağaç yatak ve yüksek çalışma masası yerleştirildiğinde, yanları kararmış, gümüş rengi kısımları nikel cilalı, hava geçirmeyen parlak soba da oturma odasına kuruldu. Her şey tamamlandığında, Elizabeth’in gözlerindeki kaygılı bakış yok oldu ve kaşları çatılmayı bıraktı. O günden sonra, Monterey’de öğrendiği İspanyolca şarkıları söylemeye başladı. Alice ona yardıma geldiğinde şarkıları birlikte söylüyorlardı.</p>

  <p>Rama her sabah sohbete geliyordu ve hep söyleyecek bir sırrı vardı, çünkü sırlarla dolu bir kadındı. Öksüz Elizabeth’in evlilik hakkında bilmediği şeyleri anlatıyordu. Erkek ya da kız çocuk sahibi olmanın yollarını açıklıyordu; elbette bunlar kesin yöntemler değildi, bazen işe yaramadıkları oluyordu ama denemekten zarar gelmezdi. Rama, bu yöntemlerin başarılı olduğu yüzlerce örnek görmüştü. Alice de bunları dinliyor, zaman zaman, “Bu doğru değil. Burada bu işi başka türlü yapıyoruz,” diyor, sonra kafası kesilen bir tavuğun çırpınmasını önlemek için neler yapılacağını anlatıyordu.</p>

  <p>“Önce yere bir haç çiziyorsunuz. Kafası kesilen tavuğu yavaşça haçın üstüne bırakıyorsunuz ve kesinlikle çırpınmıyor. Çünkü haç kutsal bir işaret.” Rama daha sonra bu yöntemi denedi ve doğru olduğunu gördü. Ondan sonra da Katoliklere karşı eskisinden daha anlayışlı bir insan oldu.</p>

  <p>Gizemle ve ayinlerle dolu güzel zamanlardı. Elizabeth, Rama’nın yahniye baharat ekleyişini izledi. Rama, yemeğin tadına bakıyor, ağzını şapırdatıyor, gözlerinde sert bir ifadeyle, “Oldu mu? Hayır, tam olarak değil,” diyordu. Pişirdiği hiçbir şey olması gerektiği kadar lezzetli değildi ona göre.</p>

  <p>Çarşamba günleri Rama kolunda büyük bir dikiş sepetiyle geliyor, uslu duran çocuklar da grup halinde onu izliyordu. Alice, Rama ve Elizabeth bir üçgenin üç köşesi şeklinde oturuyor, dikiş yumurtaları da çorapların orasında burasında dolaşıyordu.</p>

  <p>Üçgenin merkezine sadece uslu çocuklar oturabiliyordu. (Yaramazlık yapanlarsa evde oturup hiçbir şey yapmamaya mahkûm ediliyordu, çünkü Rama, boş oturmanın bir çocuk için ne büyük bir ceza olduğunu biliyordu.) Rama üçgendeki çocuklara öyküler anlatıyor, bir süre sonra Alice de bundan cesaret alarak pek çok mucizevi olaydan söz ediyordu. Babası bir akşam alacasında kıpkırmızı bir keçinin Carmel vadisini geçtiğini görmüştü. Alice en az elli tane hayalet öyküsü de biliyordu; uzaklarda değil, burada, Nuestra Señora’da yaşanmış öykülerdi bunlar. Valdez ailesinin büyük büyükannesinin bir Tüm Ruhlar Günü’nde öksürükler içinde ziyarete geldiğini; Meksika’ya dönen bir grup mutsuz Yaki Kızılderilisi tarafından öldürülen Yarbay Murphy’nin, kalbinin olmadığını göstermek için göğsü açık bir halde vadiden geçtiğini anlatıyordu. Alice’e göre, Yarbay’ın kalbini Yakiler yemişti. Bunların hepsi de doğruydu ve gerekirse kanıtlanabilirdi. Anlatırken gözleri korkuyla büyüyordu. Geceleri çocuklar korku dolu fısıltılarla, “Kalbi yokmuş,” ya da “Yaşlı kadın öksürüyormuş,” diye anlatıyorlardı.</p>

  <p>Elizabeth de annesinden öğrendiği bazı öyküleri aktarıyordu; bu öykülerde İskoç perilerin altına ya da hiç olmazsa işe yarar el sanatlarına olan düşkünlüğü vardı. Güzel öykülerdi ama Rama’nın ya da Alice’in öyküleri kadar etkileyici değildi, çünkü çok uzun zaman önce ve en fazla periler kadar gerçek olan uzak bir ülkede yaşanmışlardı. Oysa yolun biraz aşağısına gidip Yarbay Murphy’nin üç ayda bir geçtiği yerleri görmek mümkündü. Alice de çocukları, hiç kimsenin taşımadığı fenerlerin her gece sallanarak ağır ağır ilerlediği kanyona götürmeye söz veriyordu.</p>

  <p>Günler keyifli geçiyordu ve Elizabeth çok mutluydu. Joseph fazla konuşmuyordu ama karısı önünden geçerken kollarını uzatıp onu kucaklamadığı bir an bile yoktu; Elizabeth kocasına her bakışında, içine sıcaklık ve mutluluk yayan hafif ve sıcak bir gülümsemeyle karşılaşıyordu. Sanki Joseph asla tam olarak uyumuyordu, çünkü Elizabeth ne zaman gece uyanıp koluyla Joseph’ı yoklasa, kocası onu hemen kollarına alıyordu. Bu birkaç ay içinde genç kadının göğüsleri irileşti ve gözlerinde derin bir gizem oluştu. Heyecan verici bir dönemdi; Alice doğum yapacaktı ve kış geliyordu.</p>

  <p>Benjy’nin evi boştu. İşe yeni alınan iki Meksikalı at bakıcısı ahırdan çıkıp bu eve yerleşti. Thomas tepelerde bir boz ayı yavrusu yakalamış, onu eğitmeye başlamıştı ama pek başarılı değildi. “Hayvandan çok insana benziyor,” diyordu. “Öğrenmeyi reddediyor.” Her yaklaştığında hayvanın kendisini ısırmasına karşın yavru ayıyı seviyordu, çünkü herkes, Kıyı Dağları’nda başka boz ayı kalmadığını söylüyordu.</p>

  <p>Burton, Pasifik Korusu kasabasında yapılacak kamp toplantısına katılıp yaz mevsimini orada geçirmeyi tasarladığı için içsel hazırlıklarla meşguldü. Orada yaşayacağı güzel duygular için şimdiden heyecanlıydı. İsa’yı tekrar bulacağı ve insanların önünde günahlarını söyleyeceği zamanları düşündükçe, içini bir sevinç kaplıyordu.</p>

  <p>Karısına, “Akşamları halkevine gidersin,” diyordu. “Her akşam insanlar orada şarkılar söyleyip dondurma yiyecek. Bir çadır alıp bir ay ya da belki iki ay kalacağız.” Vaizlere, verdikleri mesajlar için nasıl teşekkür edeceğini şimdiden görebiliyordu.</p>
</body>
</html>
