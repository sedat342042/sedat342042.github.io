<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">26</p>

  <p>Yağmur tüm vadiyi kapladı. Birkaç saat sonra yamaçlardan aşağı küçük dereler iniyor, Meryem Ana nehrine dökülüyordu. Dünya kararmıştı; suyu kana kana içiyordu. Nehir iri kaya parçalarının arasında köpürüyor, tepelerdeki geçitlere doğru hızla akıyordu.</p>

  <p>Yağmur başladığı sırada Peder Angelo küçük evinde, parşömen kitaplarının ve kutsal resimlerinin arasında oturuyordu. <i>La Vida del San Bartolomeo</i>’yu okuyordu. Çatıda yağmur seslerini duyunca kitabı bıraktı. Saatlerce suyun vadideki kükreyişini ve nehrin sesini dinledi. Arada sırada kapıya gidip dışarı bakıyordu. İlk gece hiç uyumayıp yağmurun gürültüsünü dinledi. Bunun için nasıl dua ettiğini anımsayınca sevindi.</p>

  <p>İkinci gecenin alacakaranlığında, fırtına hâlâ azalmamıştı. Peder Angelo kiliseye gidip Meryem Ana mumlarını yeniledi ve ona karşı olan görevlerini yerine getirdi. Sonra kilisenin karanlık girişinde durup, sırılsıklam olmuş toprağa baktı. Manuel Gomez, elinde ıslak bir çakal postuyla koşuyordu. Az sonra Jose Alvarez elinde geyik boynuzlarıyla oradan geçti. Peder Angelo girişteki gölgeliğe gizlendi. Bayan Gutierrez, kollarının arasında güvelenmiş eski bir ayı postuyla, su birikintilerine basa basa yürüyordu. Rahip bu yağmurlu gecede neler olacağını biliyordu. İçinden bir öfke yükseldi. “Başlasınlar hele, onları durdururum.”</p>

  <p>Kiliseye girip dolaptan ağır bir haç çıkardı ve evine gitti. Oturma odasına geçip haçı fosforla kapladı, böylece karanlıkta daha iyi görünecekti. Sonra oturup sesleri dinlemeye çalıştı. Yağmurun sesinden duymak zordu ama sonunda beklenen sesleri işitti: gitarların basları çalıyor, çalıyordu. Peder Angelo durup dinlemeye devam etti; tuhaf bir şekilde, bu insanlara karışmak gelmiyordu içinden. Gitarların hızlanıp yavaşlayan ritmine pek çok insanın şarkı söyleyen sesi eklendi. Rahip, insanların çıplak ayaklarıyla yumuşak toprağa vurarak nasıl dans ettiklerini zihninde canlandırabiliyordu. Nedenini bilmeseler de hayvan postları giydiklerini biliyordu. Ritim gittikçe hızlandı, güçlendi; şarkı söyleyen sesler tizleşti ve isterik bir hal aldı. Rahip, “Elbiselerini çıkaracaklar,” diye fısıldadı. “Ve çamurun içinde yuvarlanacaklar. Çamurda domuzlar gibi çiftleşecekler.”</p>

  <p>Kalın bir cüppe giyip eline haçını alarak kapıyı açtı. Yağmur toprağa çarptıkça gürlüyor ve uzaklarda nehir taşları dövüyordu. Gitarlar heyecanla çalıyor, şarkı vahşi bir hırıltıya dönüşüyordu. Peder Angelo çamurda yuvarlanan bedenlerin seslerini duyar gibiydi.</p>

  <p>Yavaşça kapıyı tekrar kapattı, cüppesini çıkardı ve fosforlu haçını bıraktı. “Karanlıkta göremedim,” dedi. “Karanlıkta hepsi kaçtılar.” Sonra kendi kendine günah çıkardı: “Bu zavallı çocuklar yağmuru çok beklediler. Pazar günü onlara vaaz veririm. Herkese küçük bir ceza veririm.”</p>

  <p>Sandalyesine oturup suların sesini dinledi. Joseph Wayne’i düşündü ve toprağın arzusundan dolayı acı çeken solgun gözlerini gördü. “O adam şimdi çok mutludur,” dedi Peder Angelo.</p>

  <p class="ortali">SON</p>
</body>
</html>
