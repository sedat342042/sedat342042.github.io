<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">17</p>

  <p>İlkbahar bereketiyle geldi. Tepeler otlarla kaplandı; zümrüt yeşili, gür, kalın otlar... Yamaçlar, otlarla parlak ve kocaman görünüyordu. Sürekli yağan yağmurlarla nehir coşkun akıyor, onu çevreleyen ağaçlar yaprakların ağırlığı altında eğiliyor, nehrin üzerinde dallarını birleştiriyor, böylece kilometrelerce süren loş bir tünel yaratıyordu. Çiftlikteki binalar yağışlı geçen kış boyunca epeyce aşınmıştı; kuzeye bakan çatılarda yosun birikmiş, gübre yığınları otlarla kaplanmıştı.</p>

  <p>Yamaçlarda bol miktarda yemin yeşerdiğini hisseden hayvanlar daha çok yavruladılar. O ilkbahardaki kadar çok sayıda ineğin iki buzağı birden doğurduğu nadiren görülürdü. Domuzların doğurduğu bütün yavrular semizdi. Ahırda bağlı olan sadece birkaç at vardı, çünkü otlar kaçırılmayacak kadar lezizdi.</p>

  <p>Nisanla birlikte çimen kokulu sıcak günler gelince, çiçekler tepeleri rengârenk süsledi; gelinciklerin altın rengi, acıbaklaların mavisi uçsuz bucaksız yayılarak bakanları rahatlatıyordu. Her çiçek türü kendine özgüydü ve toprağı kendi rengiyle boyuyordu. Yağmur hâlâ sık sık yağıyor, toprağı nemden sünger haline getiriyordu. Topraktaki her çukur bir su kaynağı, her delik de bir kuyu haline geliyordu. Parlak buzağılar şişmanladı ve anneleri yeniden çiftleşmeden önce zorla sütten kesildiler.</p>

  <p>Alice, Nuestra Señora’ya ailesinin yanına gidip oğlunu orada doğurduktan sonra, çocuğuyla birlikte çiftliğe döndü.</p>

  <p>Mayısta sürekli deniz tarafından yaz meltemi esti; beraberinde tuz ve hafif bir suyosunu kokusu getirdi. Erkekler için ilkbahar, iş demekti. Evlerin çevresindeki bütün düzlükler sabanla çevrilip karardı; düzenli ekilen ehli tohumlar arpa ve buğday başakları verdi. Bostan öylesine bereketliydi ki mutfaklarda sadece en olgun sebzeler kullanılır oldu; şekilsiz şalgamların ve kusursuz görünmeyen havuçların tamamı domuzlara verildi. Tarla sincapları kapıların önünde durup tiz sesle bağırıyorlardı; ilkbaharda, sonbahara göre daha şişmandılar. Tepelerde taylar sıçramayı öğreniyor, kendi aralarında kavga ediyor, anneleri de keyifle onları izliyordu. Sıcak yağmurlar yağdığında atlar ve inekler artık ağaçların altına sığınmıyor, otlamaya devam ediyorlardı; bu sırada yağmur böğürlerinden aşağı inip tüylerini cilalanmış gibi pırıl pırıl yapıyordu.</p>

  <p>Joseph’ın evinde, doğum için sessiz bir hazırlık vardı. Elizabeth bebeğin kıyafetlerini hazırlıyordu; bu bebeğin çiftliğin bir numaralı çocuğu ve gücün varisi olacağını bilen diğer kadınlar da onun yanında oturup yardımcı oluyorlardı. Bir çamaşır sepetini, içine pamuk doldurdukları satenle kapladılar, Joseph de bunu beşik ayaklarının üstüne yerleştirdi. Tek bir çocuğun kullanıp da asla bitiremeyeceği kadar çok ham bebek bezinin kenarını bastırdılar. Uzun bebek elbiseleri dikip süslediler. Elizabeth’e iyi bir hamilelik dönemi geçirdiğini söylediler, çünkü hemen hemen hiç hastalanmamıştı; hatta zaman geçtikçe daha da gürbüz ve mutlu oluyordu. Rama ona, loğusa yatağı için örtü dikmeyi öğretti; Elizabeth de sanki çocuk doğduktan hemen sonra yakılmayıp yaşam boyu kullanılacakmış gibi bir özenle örtüyü dikti. Joseph’ın çocuğu söz konusu olduğu için Rama diktiklerine daha önce görülmemiş bir zarafet kattı. Karyolanın dört köşesindeki direklerden geçirmek için uçlarında dört halkanın olduğu kalın, kadife bir kuşak hazırladı. Diğer kadınlardan hiçbiri doğum sancısı çekerken bükülmüş bir çarşaftan başka bir şey kullanmamıştı.</p>

  <p>Havalar ısınınca kadınlar verandada, sıcacık güneşin altında oturup dikişe devam ettiler. Aylar öncesinden her şey hazırdı. Doğumdan sonra Elizabeth’in kalçalarına sarılacak olan ağır ham muslin hazırlanmış, kenarları bastırılmış ve bir kenara kaldırılmıştı. Ördek tüyüyle doldurulmuş küçük yastıklar ve kaplanmış yorganlar haziranın ilk gününde hazır edilmişti.</p>

  <p>Ve sürekli olarak bebeklerden söz ediliyordu; nasıl doğduklarından, olabilecek bütün kazalardan, acının izlerinin kadınların belleğinden nasıl silindiğinden, kızlarla erkeklerin daha ilk huylarının bile birbirinden nasıl farklı olduğundan... Anlatılan öykülerin sonu gelmiyordu. Rama, kuyruklu, fazladan kolu ya da bacağı olan, ağzı sırtında doğan çocukların öykülerini anlatıyordu; ama bunların hiçbiri korkutucu değildi, çünkü Rama neden böyle doğduklarını biliyordu. Bazıları içkiden, bazıları hastalıktandı; ama en korkunç, en ucube çocuklar, âdet döneminde hamile kalınması yüzünden böyle doğuyordu.</p>

  <p>Bazen Joseph ayakkabılarının bağcıklarında ot parçaları, kot pantolonunun dizlerinde çimen lekeleri ve alnında parlak ter damlacıklarıyla eve geliyordu. Sakalını sıvazlayarak konuşulanları dinliyordu. Rama bazen kendi sözlerini Joseph’a onaylatıyordu.</p>

  <p>Joseph, bu bereketli ilkbaharda çok çalışıyordu. Erkek buzağıları kesiyor, çiçeklerin yolunun üstündeki kayaları kaldırıyor, hayvanlarına basacağı yeni “JW” mührünü alıp dolaşıyordu. Thomas ve Joseph birlikte sessiz sessiz çalışıyor, arazinin çevresine dikenli tel çekiyorlardı, çünkü yağışlı geçen ilkbaharda çit direkleri dikmek daha kolaydı. Sayıları artan hayvanlarla ilgilenmeleri için iki çoban daha işe alınmıştı.</p>

  <p>Haziranda ilk sıcak hava dalgası geldi ve otlar bu sıcağın etkisiyle otuz santimetre daha büyüdü. Ama insanın nefesini kesen bugünlerde Elizabeth hastalanıp hırçınlaştı. Doğum için gerekli şeylerin listesini hazırlayıp Joseph’a verdi. Joseph, listedekileri almak için bir gün güneş doğmadan at arabasına binip San Luis Obispo’ya doğru yola çıktı. Gidiş dönüş yolculuğu üç gün sürdü.</p>

  <p>Joseph gider gitmez Elizabeth’in içine bir korku düştü; belki de kocası öldürülecekti. En mantıksız şeyler bile genç kadına olasıymış gibi geliyordu. Başka bir kadınla tanışıp kaçabilirdi. Beyaz geçitte araba devrilip Joseph’ı nehre düşürebilirdi.</p>

  <p>Kocasını uğurlamak için kalkmamıştı ama güneş doğunca giyinip verandaya çıktı. Çekirgelerin uçarken çıkardıkları kanat sesi, yerde duran paslı çit balyası, her şey onu sinirlendiriyordu. Ahırdan gelen amonyak kokusu midesini bulandırıyordu. Çevresindeki her şeye bakıp hepsinden nefret edince, yeni avlar bulmak üzere tepelere yöneldi ve ilk gördüğü şey, tepedeki çam ormanı oldu. Aniden yoğun bir Monterey özlemiyle doldu; yarımadanın koyu renkli ağaçlarına, güneşli küçük caddelerine, beyaz evlerine, renkli balıkçı teknelerinin dolaştığı mavi körfezine, en çok da çam ağaçlarına hasret kalmıştı. Çam iğnelerinin sakızlı kokusu, dünyanın en lezzetli şeyi gibi geliyordu. Bedeni arzudan ağrıyıncaya kadar bu kokuyu içine çekmek istedi. Ve sürekli tepedeki karaçam ormanına baktı.</p>

  <p>Zamanla bu arzu değişerek sadece ağaçlara yöneldi. Tepeden ona sesleniyor, güneşten uzaklaşıp gövdelerinin arasına gelmesini, çam ormanlarında gizli huzuru yaşamasını söylüyorlardı. Çam iğneleriyle dolu toprağın üstünde uzandığını, büyük dalların arasından gökyüzüne baktığını görebiliyor, hatta hissedebiliyor, ağaçların tepesinde yumuşak bir tonda ıslık çalan, sonra çam kokusuyla dolarak uzaklaşan rüzgârı duyabiliyordu.</p>

  <p>Oturduğu basamaktan kalkıp yavaşça ahıra yürüdü. İçeride birisi vardı; Elizabeth pencerelerden dışarıya bahçıvan beliyle bir sürü gübre atıldığını görebiliyordu. Karanlık ve sevimli ahıra girip Thomas’a yaklaştı. “Kısa bir gezinti yapmak istiyorum. Benim için küçük bir araba hazırlar mısın lütfen?”</p>

  <p>Thomas, gübre beline yaslandı. “Yarım saat bekler misin? Bu işi bitirince ben seni götürürüm.”</p>

  <p>Elizabeth kendisine karışılmasına sinirlenmişti. “Kendim sürmek ve yalnız kalmak istiyorum,” dedi lafı uzatmadan.</p>

  <p>Thomas sakin sakin ona baktı. “Joseph’ın yalnız başına çıkmandan hoşlanacağını sanmıyorum.”</p>

  <p>“Ama Joseph burada değil. Ve ben gitmek istiyorum.”</p>

  <p>Thomas beli duvara dayadı. “Tamam, yaşlı Ayışığı’nı hazırlarım. Sakin bir attır. Ama yoldan ayrılma, çamura saplanabilirsin. Çukurların bazıları hâlâ derin.”</p>

  <p>Elizabeth’in arabaya binmesine yardım etti ve o uzaklaşırken arkasından kaygıyla baktı.</p>

  <p>Elizabeth, çamlara gitmesinden Thomas’ın hoşlanmadığını anlamıştı. Yaşlı beyaz atın yönünü tepeye çevirmeden önce evden bayağı uzaklaştı, sonra engebeli toprağın üstünde arabayı sürmeye devam etti. Güneş çok yakıcı, vadi ise rüzgârsızdı. Tepeyi epey çıktıktan sonra derin bir suyolu önünü kesti. Yarık her iki yöne doğru ve çevresinden dolaşılamayacak kadar uzun bir mesafede uzanıyordu; oysa çamlara ulaşmaya çok az kalmıştı. Elizabeth arabadan indi, arabanın yularını sadece kökü kalmış bir ağaca bağladı ve atın dizginini çözdü. Sonra yarığın içine güçlükle girip diğer tarafından çıktı ve yavaş yavaş çam ormanına doğru yürüdü. Kısa süre sonra, ormandan çıkan ve yolunu kesen bir taş olmadığı için sessizce akan küçük, parlak çayı gördü. Eğilip suyun içinden bir tere filizi kopardı; tereyi kemirerek, çayın yanından yukarı doğru ağır ağır yürüdü.</p>

  <p>Bütün siniri geçmişti; keyifle ilerledi ve ormana girdi. Yerdeki kalın çam iğnesi tabakası adımlarının sesini boğuyor; orman, ağaçların tepelerindeki çam iğnelerinin fısıltıları dışında her sesi yutuyordu. Bir süre hiçbir engelle karşılaşmadan yürüdükten sonra, asmalar ve böğürtlen çalıları yolunu kesti. Bunları omzuyla iterek kendisine yol açtı; bazen de bulduğu bir açıklıktan emekleyerek geçti. Ormanın derinliklerine gitmesi isteniyordu sanki.</p>

  <p>Nihayet böğürtlen çalılarından oluşan duvarın sonuna ulaşıp doğrulduğunda elleri çizik içinde, saçları dağınıktı. Ağaç çemberini ve ortadaki düzlüğü görünce gözleri şaşkınlıkla büyüdü. Sonra şekilsiz, dev kayaya gözü takıldı.</p>

  <p>Kendi kendine fısıldadı. “Sanki bunun burada olduğunu biliyordum. Göğsümdeki bir şey bana bunun, bu güzel şeyin burada olduğunu söyledi.” Ağaçların tepelerdeki fısıltılarından başka hiç ses yoktu; hiç kimsenin buraya girememesi de sessizliği daha yoğun, daha aşılmaz hale getirmişti. Kayanın üstünü kaplayan yeşil yosun, kürk kadar kalındı; yan tarafındaki küçük mağaranın üzerinden eğreltiotları yeşil bir perde gibi sarkıyordu. Elizabeth, düzlüğün ortasından geçip gizlice uzaklaşan ve çalıların altında kaybolan küçük derenin yanında oturdu. Gözlerini kayaya dikti; zihni, kayanın çok şey düşündüren biçimiyle meşguldü. “Bir yerlerde bunu görmüştüm ben. Burada olduğunu biliyor olmam gerek. Yoksa neden doğruca buraya geleyim ki?” Kayaya bakarken gözleri büyüdü, zihnindeki bütün keskin düşünceler yok oldu, bunların yerini sorunsuz, anlamsız ve belirsiz anılar aldı. Monterey’deki kilise okuluna başladığı günü gördü; sonra, Kutsal Ruh adına yapılan geçit töreninde beyaz giysili Portekizli çocukların taç giymiş bir kraliçenin ardından yürüdüğünü gördü. Yedi farklı yönden gelerek Monterey yakınlarındaki Joe Burnu’nda birbirine karışan dalgaları belli belirsiz gördü. Kayaya bakarken, kendi rahminde baş aşağı duran bebeğini gördü; bebek yavaşça hareket ediyordu, o anda karnında da bu hareketi hissetti.</p>

  <p>Başının üstündeki fısıltılar devam etti; göz ucuyla baktığında, siyah ağaçların toplaşıp üstüne üstüne geldiklerini görüyordu. Orada otururken dünyada yapayalnız olduğunu hissetti; dünyadaki herkes onu bırakıp gitmişti ama umurunda değildi. Sonra istediği her şeye sahip olabileceğini duyumsadı; bu düşüncenin hemen ardından, en çok ölmeyi istediğini dehşet içinde fark etti; diğer isteği ise kocasını anlayabilmekti.</p>

  <p>Eli yavaşça kucağından kalkıp derenin soğuk suyuna düştü; o anda ağaçlar geri çekildi ve üstüne üstüne gelen gökyüzü tekrar yukarı çıktı. Elizabeth orada otururken güneş ilerlemişti. Ormanda artık yumuşak değil, keskin ve kötü niyetli bir hareketlilik vardı. Genç kadın hemen kayaya baktı ve yere çömelmiş bir hayvan kadar korkunç, kaba tüylü bir keçi kadar iri göründüğünü fark etti. Düzlüğe sinsi bir soğuk girmişti. Elizabeth telaş içinde ayağa kalktı, elleriyle göğüslerini tuttu. Dehşetin titreşimleri yayılıyordu. Kara ağaçlar çıkış yolunu kapatıyordu. Büyük kaya, suyun kaynağına doğru eğilmişti. Elizabeth, gözlerini kayadan ayırmaya korkarak geri geri gitti. Geniş yolun girişine vardığında, mağaranın içinde tüyleri birbirine karışmış bir yaratığın hareket ettiğini gördüğünü sandı. Bütün arazi korkuyla capcanlıydı. Bağıramayacak kadar korkmuş bir halde arkasını dönüp yol boyunca koştu; uzun süre sonra güneşin sıcacık parladığı açıklığa geldi.</p>

  <p>Orman arkasından kapılarını kapattı ve onu serbest bıraktı.</p>

  <p>Yorgunluktan bitkin halde derenin kenarına oturdu; nefes nefeseydi, kalbi deli gibi atıyordu. Derenin kendi sularında büyüttüğü tereleri nasıl hafif hafif dalgalandırdığını, dipteki kumların arasında mika parçacıklarının parladığını gördü. Sonra, korunma isteğiyle, güneşle yıkanan çiftlik evlerine ve akşamüstü rüzgârının karşısında uzun, dümdüz gümüş dalgalar halinde eğilip bükülen, sararmaya başlamış otlara baktı. Bunların hepsi de güvenliydi; gördükleri onu sevindirmişti.</p>

  <p>Korkusu henüz geçmemişken, dua etmek için dizlerinin üstüne çöktü. Düzlükte neler olduğunu düşünmeye çalıştı ama bu olayın anısı şimdiden solmaya başlamıştı. “Eskiden olmuştu, o kadar eski ki neredeyse unuttum bile.” Toparlanıp, “Yasak bir şeydi,” dedi.” Ve dua etti. “Cennetteki Babamız, kutsaldır senin adın... Yüce İsa, beni bu yasak şeylerden koru; beni ışığın ve şefkatin yolundan ayırma. Bu şeyin benden çocuğuma geçmesine engel ol Yüce İsa. Atalarımdan kanıma geçmiş şeylerden beni koru.” Babasının, atalarının bin yıl önce Druid<a href="../Text/dipnot.xhtml#Footnote0014" id="Feedback0014"><sup class="dipnot_sayi">[14]</sup></a> olduklarını söylediğini anımsadı.</p>

  <p>Dua edince kendini daha iyi hissetti. Zihnine yeniden parlak bir ışık doldu ve korkuyla birlikte korkunun anısını da silip attı. “Hamilelikten dolayı. Bunu tahmin etmeliydim. Orada olanlar hayal gücümün oyunundan başka bir şey değildi. Rama bu tür şeylerin olabileceğini kaç kez söylemişti.”</p>

  <p>Sakinleşmiş ve rahatlamış bir halde ayağa kalktı. Tepeden inerken, Joseph’ı karşılamak için evi süslemek üzere, zamanı geçmiş çiçeklerden bir kucak dolusu topladı.</p>
</body>
</html>
