<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">13</p>

  <p>Joseph karanlık ahıra girdi ve atların bulunduğu yerin arkasındaki uzun koridoru geçerek, telde asılı duran fenere doğru yürüdü.</p>

  <p>Atların yanından geçerken hayvanlar ritmik geviş getirme hareketlerini bırakıp omuzlarının üstünde Joseph’a baktılar; daha hareketli olan birkaç tanesi ise bu ziyaretçinin dikkatini çekmek için ayaklarını yere vurdu.</p>

  <p>Thomas, lambanın karşısındaki bölmede bir kısrağı eyerliyordu. Kolanı takarken bir an durdu ve eyerin üstünden Joseph’a baktı. “Ronny’yle giderim diye düşündüm. Ham bir kız bu. Hızlı gitmek onu biraz güçlendirecektir. Ayrıca karanlıkta da ayağı yere en sağlam basan atımız.”</p>

  <p>Joseph, “Bir hikâye uydur,” dedi. “Ayağı kayınca bıçağın üstüne düştüğünü söyle. Sorgulama yapılmadan bu işten sıyrılmaya çalış. Mümkün olursa yarın Benjy’yi gömeriz.” Yorgunlukla gülümsedi. “İlk mezar. Artık yerleşiyoruz. Evler, çocuklar ve mezarlar... İşte yuva bu demek Tom. Bunlar bir erkeği bağlayan şeyler. O bölmede ne var?”</p>

  <p>“Sadece Benek var. Diğer binek atlarını biraz otlasınlar ve bacaklarını açsınlar diye dün dışarı çıkardım. Yeterince çalışmıyorlardı. Bu gece çıkıyor musun?”</p>

  <p>“Evet, çıkıyorum.”</p>

  <p>“Juanito’nun peşinden mi gideceksin? Tepelerde onu asla yakalayamazsın. Her bir otun kökünü, bir yılanın bile saklanabileceği her deliği biliyor.”</p>

  <p>Joseph, askıdaki eyerlerden birinin üstüne kolan ve üzengi atarak, eyeri kaşından ve arkasından tutup kaldırdı. “Juanito beni çamların orada bekliyor.”</p>

  <p>“Bu gece gitme Joe. Sabahı bekle. Ve yanına bir silah da al.”</p>

  <p>“Neden silah alayım?”</p>

  <p>“Çünkü onun ne yapacağını bilmiyorsun. Kızılderililer tuhaf insanlardır. Ne yapacağı belli olmaz.”</p>

  <p>Joseph, “Beni vurmaz,” diyerek kardeşini rahatlattı. “Bu fazla kolay olur, üstelik ben de hiç aldırmam. Bu, silahtan daha iyi bir koruma.”</p>

  <p>Thomas, uyuklayan kısrağın yularını çözerek hayvanı geri geri bölmeden çıkardı. “Yine de yarını bekle. Juanito oradan ayrılmayacaktır.”</p>

  <p>“Hayır, beni şimdi bekliyor. Onu bekletmeyeceğim.”</p>

  <p>Thomas atını çekerek ahırdan çıktı. Omzunun üstünden seslendi: “Yine de bir silah alman iyi olur bence.”</p>

  <p>Joseph kardeşinin atına binip tırıs gittiğini duydu ve hemen ardından soluk soluğa bir telaş oldu. İki yavru çakal ve bir kurt Thomas’ın ardından fırladı.</p>

  <p>Büyük Benek’i eyerleyerek geceye çıkardı ve üstüne bindi. Fener ışığının gözlerinde yarattığı kamaşma geçince gecenin çok kesif olduğunu fark etti. İnsan vücuduna benzeyen, yuvarlak hatlı dağ yamaçları yakın mesafede yumuşak bir manzara yaratıyor, kenarlarından koyu mor renkli bitkiler sarkıyordu. Gece, tepeler, ağaçların siyah tümsekleri tıpkı bir sarılış gibi yumuşak ve sıcaktı. Ama tam karşıda, ok gibi uzanan siyah çamlar gökyüzünü yırtıyordu.</p>

  <p>Gece şafağa doğru ilerliyor, taze sabah rüzgârının altında bütün yapraklar ve otlar fısıldıyor, iç çekiyordu. Güney yolculuğuna fazlasıyla erken çıkmış görünmez bir sürüdeki ördeklerin kanat çırpışları duyuluyordu. Ve büyük baykuşlar, gece avlarının sonunda havada huzursuzca salınıyorlardı. Rüzgâr tepelerden çam kokusu getiriyor, buna katran otu ve uzaklardan geldiği için açelyaya benzeyen öfkeli kokarca kokusundan oluşan bir buket de eşlik ediyordu. Joseph yapması gereken işi neredeyse unutacaktı, çünkü tepeler ona şefkatli kollarını açmıştı, dağlarsa, uyuklayan sevgi dolu bir kadın kadar yumuşak ve ısrarcıydı. Yamacı çıkarken toprağın sıcaklığını hissedebiliyordu. Benek büyük kafasını kaldırıyor, iyice açılmış burun deliklerinden derin nefesler alıp veriyor, yelelerini savuruyor, kuyruğunu kaldırıp sallıyor, arada sırada çifte atıyor ve bacaklarını bir yarış atı kadar yukarı kaldırıyordu.</p>

  <p>Dağlar kadına benzediği için Joseph Elizabeth’i düşündü ve neler yaptığını merak etti. Thomas’ın fenerin yanında durup kendisini beklediğini gördüğünden beri aklına hiç karısı gelmemişti. “Rama onunla ilgilenir,” diye düşündü.</p>

  <p>Artık uzun yamaç bitmiş, daha zor, daha dik bir tırmanış başlamıştı. Benek saçma sapan hareketleri bırakıp, kafasını tırmanmakta olan bacaklarına doğru eğdi. İlerledikçe sivri çamlar daha da uzadı ve gökyüzünü gitgide daha fazla yırtmaya başladı. Yolun yanında, vadiye doğru hızla inen küçük bir derenin sesi duyuluyor, sonra bir çam korusu yolu kesiyordu. Çamların siyah gövdeleri yolu duvar gibi kapatmıştı. Joseph sağa döndü ve korunun merkezine giden geniş yola ne kadar kaldığını hatırlamaya çalıştı. Benek artık tiz bir sesle kişnemeye, tepinmeye, kafasını sallamaya başlamıştı. Joseph koru yoluna girmeye çalışınca hayvan buna karşı çıktı; yediği mahmuzlar, geriye gitmesine ve ön ayaklarını yere vurmasına neden olmaktan başka işe yaramadı; küçük kırbaç darbeleriyse telaşla tepeden aşağı inmesine yol açtı. Joseph aşağı inip atını yola çekmeye çalışınca, hayvan toynaklarını yere bastırıp hiç kımıldamadı. Atın yanına giden Joseph, boynundaki kasların titrediğini fark etti.</p>

  <p>“Tamam,” dedi. “Seni burada bağlayacağım. Seni korkutanın ne olduğunu bilmiyorum ama Thomas da korkuyor ve üstelik seni benden daha iyi tanıyor.” Eyer kaşındaki ipi alıp atı genç bir ağacın çevresine iki yarım düğümle bağladı.</p>

  <p>Çamların arasından geçen patika simsiyahtı. İç içe girmiş dalların ardında gökyüzü bile kayboluyor, Joseph’sa, çevresindekileri algılamaya çalışarak dikkatli adımlar atıyor, bir ağaç gövdesine çarpmamak için kollarını ileri doğru uzatarak yürüyordu. Yolun yanında bir yerlerde akan küçük bir derenin mırıltısından başka ses yoktu. Sonra ileride gri bir yer göründü. Joseph kollarını indirerek hızla oraya doğru gitti. Çamların dalları ormana giremeyen bir rüzgârda sallandı ama rüzgâr beraberinde koruya bir huzursuzluk da getirdi. Tam olarak bir ses ya da bir hareket yoktu, ama ikisinin arasında, tuhaf bir hal vardı. Joseph daha dikkatli ilerliyordu, çünkü uyuklamakta olan koruda bir korku havası hâkimdi. Çam iğnelerinin üstünde yürürken adımlarından hiç ses çıkmıyordu. Sonunda, korunun ortasındaki düzlüğe ulaştı. Işık huzmeleriyle dolu, üstü gökyüzünün mat barut rengi aksiyle örtülü, gri bir yerdi. Yukarıda rüzgâr canlanmış, uzun çam ağaçlarının tepeleri yavaş yavaş hareket etmeye, iğneleri de hışırdamaya başlamıştı. Düzlüğün ortasındaki büyük kaya siyah, hatta ağaç gövdelerinden bile daha siyahtı. Kayanın yanında bir ateşböceği soluk mavi ışığını yayıyordu.</p>

  <p>Joseph, kayaya yaklaşmaya çalışınca kötü bir his ve kuşkuyla doldu; boş bir kiliseye girip mihrabın çevresinde geniş bir tur atan, bir azizin elini kıpırdatmasından ya da haçın üstündeki kanlı İsa’nın inlemesinden korkarak gözünü sunaktan ayırmayan bir oğlan çocuğu gibiydi. Joseph de geniş bir daire çizerek ilerledi ve sürekli kayaya baktı. Ateşböceği, kayanın bir köşesinin ardında kayboldu.</p>

  <p>Hışırtılar arttı. Çember şeklindeki alanın tamamı ağzına kadar yaşamla ve kaçamak hareketlerle doldu. Joseph’ın saçları diken diken olmuştu. “Bu gece burada kötülük var,” diye düşündü. “Atın neden korktuğunu şimdi anlıyorum.” Ağaçların gölgesine geri gitti, oturdu ve sırtını bir çam gövdesine yasladı. Oturunca, topraktaki sönük titreşimleri hissetti. Sonra yanında yumuşak bir ses duydu. “Buradayım sinyor.”</p>

  <p>Joseph ayağa sıçrar gibi oldu. “Beni korkuttun Juanito.”</p>

  <p>“Biliyorum sinyor. Burası çok sessiz. Her zaman sessizdir zaten. Sesler duyarsınız ama hepsi dışarıdadır, dışarıda kalmıştır ve içeri girmeye çalışır.”</p>

  <p>Bir an sustular. Joseph’ın tek görebildiği, karşısındaki siyahlıktan daha siyah bir gölgeydi. “Gelmemi istemiştin,” dedi.</p>

  <p>“Evet sinyor, dostum, bunu sizden başkasının yapmasını istemem.”</p>

  <p>“Neyi Juanito? Ne yapmamı istiyorsun?”</p>

  <p>“Yapmanız gerekeni sinyor. Bıçak getirdiniz mi?”</p>

  <p>“Hayır,” dedi Joseph şaşkınlıkla. “Bıçağım yok.”</p>

  <p>“O halde size çakımı vereyim. Buzağılar için kullandığımı.</p>

  <p>Ağzı kısadır ama doğru yere vurursanız işe yarar. Size yerini gösteririm.”</p>

  <p>“Sen neden söz ediyorsun Juanito?”</p>

  <p>“Bıçağı dümdüz saplayın dostum. O zaman kaburgaların tam arasından girer, size yerini gösteririm, böylece bıçağın ağzı da yeterli gelecektir.”</p>

  <p>Joseph ayağa kalktı. “Yani seni bıçaklayacak mıyım Juanito?”</p>

  <p>“Bunu yapmalısınız dostum.”</p>

  <p>Joseph ona yaklaştı ve yüzünü görmeye çalıştı ama başaramadı. “Seni neden öldürmeliyim Juanito?”</p>

  <p>“Kardeşinizi öldürdüm sinyor. Ve siz benim dostumsunuz. Artık düşmanım olmanız gerekiyor.”</p>

  <p>“Hayır, burada bir yanlışlık var.” Huzursuzca duraksadı, çünkü ağaçlardaki rüzgâr susmuş, düzlüğe sessizlik yoğun bir sis gibi yayılmıştı ve Joseph’ın sesi, istenmeyen bir ruh gibi havayı dolduruyordu. Emin değildi. Sesi öylesine yumuşadı ki sözcüklerin bazılarını fısıldayarak söyledi, ama o zaman bile konuşması ortamı rahatsız ediyordu. “Burada bir yanlışlık var. Kardeşim olduğunu bilmiyordun.”</p>

  <p>“Bakmalıydım sinyor.”</p>

  <p>“Hayır, bilmiş olsaydın bile fark etmezdi. Bu doğal bir şeydi. Doğanın sana emrettiği şeyi yaptın. Bu doğaldı... Ve oldu bitti.” Şafağın griliğinin çökmeye başlamasına karşın hâlâ Juanito’nun yüzünü göremiyordu.</p>

  <p>“Bunu anlamıyorum sinyor,” dedi Juanito yıkılmış bir sesle. “Bu, bıçaktan da kötü. Bir an için ateş gibi bir acı duyacaktım, sonra hepsi geçecekti. Ben haklı olacaktım, siz de haklı olacaktınız. Bunu ise anlamıyorum. Hayatım boyunca tutsak olmak gibi...” Ağaçların arasından artık biraz ışık geçiyordu ve bu ağaçlar kara tanıklar gibi duruyordu.</p>

  <p>Joseph, güç ve anlayış kazanmak için kayaya baktı. Artık kayanın pürüzlerini ve küçük derenin tüm alanı keserken yarattığı gümüş ışık hattını görebiliyordu.</p>

  <p>“Bu bir ceza değil,” dedi en sonunda. “Cezalandırma yetkim yok. Eğer içgüdülerinin arasında böyle bir şey varsa, belki de sen kendi kendini cezalandırmalısın. Türünün sana emrettiği şekilde hareket edeceksin; tıpkı kuş avında kullanılan genç bir köpeğin, kuşların saklandığı yere geldiğinde yaptığı gibi. Çünkü onun türünün özelliğidir bu. Seni cezalandırmayacağım.”</p>

  <p>Juanito kayaya doğru koştu, avcuna su alıp içti. Sonra hemen geri geldi. “Bu su güzel sinyor. Kızılderililer, hastalandıklarında içmek için yanlarına bu sudan alırlar. Dünyanın merkezinden geldiğini söylüyorlar.” Ağzını gömleğinin koluna sildi. Joseph, Juanito’nun yüzünün genel hatlarını ve göz çukurlarını görebiliyordu.</p>

  <p>“Şimdi ne yapacaksın?”</p>

  <p>“Siz ne derseniz onu yapacağım sinyor.”</p>

  <p>Joseph öfkeyle bağırdı. “Bana çok fazla yük taşıtıyorsun. Ne istersen onu yap!”</p>

  <p>“Ama beni öldürmenizi istemiştim dostum.”</p>

  <p>“İşe dönecek misin?”</p>

  <p>“Hayır,” dedi Juanito hafifçe. “İntikamı alınmamış bir adamın mezarına çok yakın. Kemiklerinin üstü temizlenmediği sürece bunu yapamam. Bir süre uzaklaşacağım sinyor. Kemikleri temizlendiğinde döneceğim. Et yok olduğunda, bıçağın anısı da yok olur.” Joseph bir anda öylesine büyük bir acıyla doldu ki göğsü ağrıdı. “Nereye gideceksin Juanito?”</p>

  <p>“Yönümü biliyorum. Willie’yi de alacağım. Birlikte gideceğiz. Atların olduğu her yerde rahat ederiz. Willie’yle birlikte olursam, o ıssız yerle ilgili, onu parçalamak üzere kovuklardan çıkan insanlarla ilgili rüyalarıyla savaşmasına yardım edersem, cezam o kadar da ağır olmayacaktır.” Aniden dönüp çamların arasında kayboldu ve ağaçtan yapılma duvarın ardından sesi duyuldu. “Atım burada sinyor. Kemikler temizlendiğinde döneceğim.” Kısa süre sonra Joseph üzengi derisinin sesini, ardından toynakların çam iğneleri üstünde çıkardığı sesleri duydu.</p>

  <p>Gökyüzü artık parlaktı, düzlüğün merkezinin üzerinde kırmızı, küçük bir bulut asılıydı ama alan hâlâ karanlık ve griydi, büyük kaya da tam ortada düşüncelere dalmıştı.</p>

  <p>Joseph kayaya doğru yürüdü ve elini yoğun yosun tabakasının üstüne koydu. “Dünyanın merkezinden gelmiş,” diye düşündü ve pillerin kutuplarını anımsadı. “Dünyanın kalbinden...” Kayaya sırtını dönmekten hiç hoşlanmayarak ağır ağır uzaklaştı. Yamaçtan aşağı inerken güneş arkasından yükseldi; aşağıdaki çiftlik evlerinin camlarındaki yansımaları görebiliyordu. Sarı otlar çiyle parlıyordu. Ama artık yamaçlar inceliyor, çıplaklaşıyor ve kışa hazırlanıyordu. Birkaç öküz Joseph’ın geçişini izledi, gözlerini ondan ayırmamak için hafifçe döndüler.</p>

  <p>Joseph artık kendini çok iyi hissediyordu, çünkü kendi doğasıyla arazinin doğasının bir olduğu bilgisi, içinde gitgide büyüyordu. Birden, Thomas’ın Nuestra Señora’ya gittiğini, o yüzden kendisinin de Benjy için tabut yapmak zorunda olduğunu anımsayınca atını tırısa kaldırdı. At aceleyle giderken, bir an için Benjy’nin neye benzediğini hatırlamaya çalıştı ama kısa süre sonra vazgeçti, çünkü doğru dürüst anımsamıyordu.</p>

  <p>Ahıra doğru giderken Thomas’ın evinin bacasından duman yükseliyordu. Benek’in bağlarını çözüp eyeri astı. “Elizabeth, Rama’yla birliktedir,” diye düşündü. Taze gelini görmek üzere hevesle eve doğru yürüdü.</p>
</body>
</html>
