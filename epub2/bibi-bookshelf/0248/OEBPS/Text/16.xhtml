<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">16</p>

  <p>Noel’in ertesi günü, Rama’nın büyük kızı Martha diğer çocukları fena korkuttu. “Fiesta sırasında yağmur yağacak,” dedi ve hem diğer çocuklardan daha büyük hem de yaşını ve ciddiyetini diğerlerinin üzerinde bir kırbaç gibi kullanan ciddi bir çocuk olduğu için hepsi ona inanarak üzüldü.</p>

  <p>Otlar büyümüştü. Kısa süreli sıcak hava bitkileri fışkırtmış, toprakta milyonlarca mantar, kurtmantarı ve zehirli mantar bitmişti. Çocuklar sepetler dolusu mantar topluyor, Rama da bunları, içinde gümüş bir kaşık duran bir tavada kızartıyordu. Zehirli mantar varsa gümüşün kapkara olacağını söylüyordu.</p>

  <p>Yılbaşından iki gün önce Yaşlı Juan yolda göründü; yanında, sürekli gülümseyerek tam arkasından yürüyen sünepe damadı vardı. Manuel isimli bu damat, yürürken hendeklerden kaçınmayı bile bilmezdi. Her ikisi de Joseph’ın verandasının önüne gelip durdular ve şapkalarını çıkarıp göğüslerinin üstüne koydular. Manuel, tıpkı yavru bir köpeğin yetişkin bir köpeği taklit etmesi gibi, Yaşlı Juan’ın yaptıklarını aynen tekrarlıyordu.</p>

  <p>Yaşlı Juan, “Manuel gitar çalar,” dedi. Bunu kanıtlamak için Manuel sırtındaki yıpranmış enstrümanı gösterdi ve acı çeker gibi sırıttı. “Fiesta’dan söz ettim,” diye konuşmasını sürdürdü Yaşlı Juan. “İnsanlar gelecek. Dört gitar daha olacak sinyor. Peder Angelo da geliyor.” (Şimdi de en önemli başarısını anlatıyordu.) “Ve ayin burada yapılacak!” Gururla ekledi: “Mihrabı da ben kuracağım. Peder Angelo öyle dedi.”</p>

  <p>O anda Burton’ın gözleri öfkeyle doldu. “Joseph, bunu yapmayacaksın, öyle değil mi? Bizim çiftliğimizde, bizim soyadımızla olmaz.”</p>

  <p>Oysa Joseph keyifle gülümsüyordu. “Onlar komşularımız Burton. Mezheplerinden dönmeleri gibi bir niyetim yok.”</p>

  <p>Burton sinirle bağırdı. “Bunu izlemeyeceğim. Bu toprakta Papa’ya izin vermem.”</p>

  <p>Thomas kıkırdadı. “O halde sen evde kalırsın Burton. Joe ve ben mezhebimizden dönmekten korkmuyoruz, bu yüzden kalıp izleyeceğiz.”</p>

  <p>Yapılması gereken binlerce iş vardı. Thomas arabayla Nuestra Señora’ya giderek büyük bir fıçı kırmızı şarap ve küçük bir fıçı viski satın aldı. Çobanlar üç dana kestiler ve etlerini ağaçlara astılar; Manuel de haşaratı etlerden uzak tutmak için ağaçların altında oturdu. Yaşlı Juan büyük meşenin altında tahtadan bir mihrap yaptı. Joseph ise avludaki toprağı düzeltip temizleyerek bir dans pisti oluşturdu. Yaşlı Juan her yere koşuşturuyor, kadınlara bir leğen dolusu <i>salsa pura</i> yapmayı öğretiyordu. Konserve domates, acı biber ve yeşil biber, bir de Yaşlı Juan’ın cebinde taşıdığı birkaç kurutulmuş ot kullanılması gerekiyordu. Mangal için kullanılacak çukurların kazılma işini yönetti ve kurutulmuş meşe odunlarını çukurların kenarına taşıdı. Etlerin asılı olduğu ağaçların altında Manuel yorgun bir halde oturuyor, gitarının tellerini tıngırdatıyor, arada sırada ateşli melodiler çalıyordu. Çocuklar her şeyi dikkatle izliyor ve yaramazlık yapmıyorlardı, çünkü Rama kötü çocukların evde kalıp fıesta’yı pencereden seyredeceğini söylemişti. Bu ceza öylesine yıldırıcıydı ki çocuklar mangal çukurlarına odun taşıyor, Manuel’in etleri korumasına yardımcı olmak istiyorlardı.</p>

  <p>Yılbaşından önceki akşam dokuzda gitarcılar geldi; dümdüz siyah saçları ve güzel elleri olan dört sıska, kumral adam vardı. Altmış kilometre yoldan gelip bütün bir gün ve gece boyunca gitar çalabilir, sonra evlerine dönmek için yine altmış kilometre yol tepebilirlerdi. Oysa on beş dakika saban sürseler yorgunluktan ölürlerdi. Onlar gelince Manuel de canlandı. Değerli heybelerini sağ salim asmalarına yardımcı oldu ve samanların üstüne battaniyeler serdi, ama adamlar fazla uyumadılar; gece üçte Yaşlı Juan mangal çukurlarında ateş yakınca gitarcılar da heybeleriyle birlikte geldiler. Dans pistinin çevresinde dört yer belirleyip heybelerinden güzel eşyalar çıkardılar: Kırmızı-mavi bayraklar, kâğıt fenerler ve kurdeleler. Mangal çukurlarından gelen titrek ışık altında çalışarak şafak sökmeden kendilerine bir çadır yaptılar.</p>

  <p>Gün doğmadan Peder Angelo bir katırın sırtında geldi; arkasında yüklü bir at ve aynı eşeğin üstüne binmiş uyuklayan iki papaz yardımcısı çocuk vardı. Peder Angelo hemen işe koyuldu. Ayin gereçlerini Yaşlı Juan’ın mihrabına yerleştirdi, mumları koydu, yardımcı çocuklara birer şamar atıp işe koşturdu. Cüppesini araçlarının durduğu yere güzelce serdi, son olarak da ikonalarını çıkardı. Bunlar harika şeylerdi: Bir haç, bir anne ve bir çocuk vardı. Peder Angelo bunları kendisi oymuş, boyamış ve kendine göre özellikler vermişti. Büyük bir ustalıkla gizlenmiş menteşelerle ortadan ikiye katlandığı zaman arada hiçbir açıklık kalmıyordu; başları sonradan vidalanıyordu; Çocuk İsa, Anne Meryem’in kollarına, özel bir deliği olan vidayla tutturuluyordu. Peder Angelo ikonalarına bayılıyordu, üstelik bunlar çok ünlüydü. Yaklaşık bir metre boyunda olmalarına karşın, katlanınca bir heybeye sığabiliyorlardı. Mekanik açıdan ilginç olmasının yanı sıra bunlar kutsaldı ve başpiskopos tarafından kutsanmıştı. Yaşlı Juan bu ikonalar için ayrı bir sehpa kurmuş, kendisi de mihraba konmak üzere kalın bir mum getirmişti.</p>

  <p>Konuklar gün doğmadan gelmeye başladılar. Daha zengin olan aileler tepesinden saçaklar sarkan faytonlarla; diğerleri de at arabaları, iki tekerlekli arabalar, yük arabalarıyla ve at sırtında geldiler. Yoksul beyazlar, King’s dağındaki izbe çiftlikten, yarısı samanla yüklenmiş ama tıka basa çocuk dolu bir kızakla çiftliğe ulaştılar. Çocuklar toplu halde indiler ve bir süre öylece kalıp birbirlerine baktılar. Kızılderililer sessizce gelip, duygularını belli etmeyen kayıtsız yüzleriyle biraz uzakta durdular; her şeyi izleyip hiçbir şeye katılmadılar.</p>

  <p>Kilise söz konusu olduğunda Peder Angelo sert bir insandı ama kiliseden çıkar çıkmaz ya da kiliseyle ilgili sorunları çözdüğü anda yumuşak ve esprili bir adam oluveriyordu. Ağzında bir parça et, elinde de bir kadeh şarap olunca, onun gözlerinden daha parlak gözler bulunmazdı. Tam sekizde mumları yaktı, yardımcı çocukları mihraptan çıkardı ve ayine başladı. Gür sesi güzel bir gümbürtü gibiydi.</p>

  <p>Sözünden caymayan Burton evinde kaldı ve karısıyla birlikte dua etti; sesini yükseltmesine karşın Latince sesleri bastıramıyordu.</p>

  <p>Ayin biter bitmez insanlar yaklaşıp Peder Angelo’nun İsa ve Meryem ikonalarını katlamasını izlediler. Peder bu işte çok iyiydi; ikonaları eline almadan önce önlerinde diz çöküyor, sonra vidaları söküyordu.</p>

  <p>Mangal çukurları artık kömürden dolayı pembeleşmişti ve kenarları sıcaktan kavruluyordu. İhtiyacından bile fazla yardımcısı olan Thomas, şarap varilini yuvarlayarak bir kaidenin üstüne koydu, bir ucuna musluk taktı ve tıpayı çıkardı. Ateşin üzerinde kocaman et parçaları asılıydı; bu etlerin suları akıyor, kömürler beyaz alevler saçıyordu. Çiftlikte kesilip asılan nefis etlerdi bunlar. Üç adam salsa leğenini dışarı çıkardı ve tekrar içeri girip fasulyeyle dolu bir başka leğen getirdi. Kadınlar odun taşır gibi ekşi ekmek taşıyor, nar gibi kızarmış somunları bir masanın üstüne yığıyorlardı. Alanın kenarında duran Kızılderililer biraz daha ortaya yaklaştılar; çoktan oyuna başlayan ama hâlâ biraz çekingen olan çocuklar, et kokusu havaya yayılınca açlıktan delirdiler.</p>

  <p>Joseph, fiesta’yı başlatmak için Yaşlı Juan’ın kendisine anlattığı bir tören yaptı; bu öylesine eski ve doğal bir şeydi ki Joseph sanki bir yerlerden hatırlar gibi oldu. Masadan teneke bir maşrapa alıp şarap fıçısının yanına gitti. Kırmızı şarap çınlayarak ve ışıldayarak maşrapaya döküldü. Tamamen dolduğunda, Joseph maşrapayı alıp göz hizasına kadar kaldırdı, sonra toprağa döktü. Sonra maşrapayı yeniden doldurdu ve bu kez dört büyük yudumda içti. Peder Angelo başını sallayarak bu törenin yapılış şeklini memnuniyetle onayladı. Tören bitince Joseph ağacın yanına gidip kabuğuna biraz şarap döktü. O sırada tam arkasında rahibin yumuşak sesini duydu: “Bu iyi bir şey değil evladım.”</p>

  <p>Joseph telaşla ona döndü. “Ne demek istiyorsunuz? Maşrapaya sinek düşmüştü.”</p>

  <p>Ama Peder Angelo bilgece ve biraz da üzgün bir tavırla ona gülümsedi. “Korulara dikkat et evladım. İsa, orman perilerinden daha iyi bir koruyucudur.” Gülümseyişi daha da şefkatli oldu, Peder Angelo sadece eğitimli değil, aynı zaman bilge bir insandı.</p>

  <p>Joseph o zaman kaba bir şekilde sırtını dönmeye kalktı ama sonra kendinden pek de emin olmayan bir şekilde tekrar rahibe baktı. “Her şeyi anlar mısınız siz Peder?”</p>

  <p>“Hayır evladım. Çok az şeyi anlarım ama Kilise her şeyi anlar. Karmaşık şeyler Kilise’de birden sadeleşir. Bu yaptığını anlıyorum. Ama durum şu: Bu topraklar binlerce yıl boyunca Şeytan’a aitti, sadece birkaç yıldır İsa’ya ait. Tıpkı yeni fethedilmiş bir ülkede olduğu gibi, eski gelenekler uzun süre devam ettiriliyor; bazen gizlice, bazen de yeni kurallara uyacak şekilde değiştirilerek... Bu yüzden evladım, eski alışkanlıkların bazıları İsa’nın egemenliği altındayken bile devam ediyor.”</p>

  <p>“Teşekkür ederim. Sanırım et hazırdır artık.”</p>

  <p>Çukurların başında durup ev sahiplerine yardım edenler, dirgenlerle et parçalarını bir o tarafa bir bu tarafa çeviriyor, ellerinde teneke maşrapalarla bekleyen konuklar da şarap fıçısının önünde bir kuyruk oluşturuyordu. Önce gitarcılara içki ikram edildi; güneş tepeye ulaştığı ve bir an önce işe başlamaları gerektiği için onlar viski içtiler. Yemeklerini aceleyle yediler ve konuklar hâlâ yerken, kutuların üstüne yarım daire şeklinde yerleşip yavaş şarkılar çalmaya başladılar; ritimlerini bir araya getirip ortak bir hava yakalamaya çalışıyorlardı, böylece dans başladığında tutkulu bir enstrümandan tek ses çıkıyor gibi olacaktı. Müziğin kıvamını bilen Yaşlı Juan, gitarcıların maşrapalarına sürekli viski dolduruyordu.</p>

  <p>İki çift dans alanına çıkmış, selamlama ve yavaş dönüşlerle dolu resmi bir dansı ciddiyetle sergilemeye başlamıştı. Gitarlar ritme göre titrek melodiler çalıyordu. Şarap fıçısının önündeki kuyruk yine uzadı ve birkaç çift daha dansa kalktı; bunlar ilk çıkanlar kadar becerikli değildi. Gitarcılar ortamın değişmeye başladığını fark edip baslara ağırlık verdiler, böylece ritim hızlandı. Artık ortalıkta dans eden değil, kol kola girip ayaklarını yere vuran konuklar vardı. Mangal çukurlarının başındaki Kızılderililer kendilerine sunulan ekmek ve eti teşekkür bile etmeden aldılar. Sonra dans edenlere biraz daha yaklaştılar ve eti kemirmeye, sert ekmeği de dişleriyle parçalamaya koyuldular. Ritim hızlanıp sabitlenince Kızılderililer de kıpırdandılar ama yüzlerindeki boş ifadeyi hiç değiştirmediler.</p>

  <p>Müzik hiç susmadı. Sürekli çaldılar, ritmi hiç bozmadan sürekli çaldılar. Arada sırada gitarcılardan biri sağ eliyle tellere vurmaya devam ederken sol eliyle de viski maşrapasını arıyordu. Dans edenlerden bazıları arada sırada şarap fıçısının başına gidiyor, bir maşrapa şarabı kafasına dikiyor, sonra aceleyle dansa dönüyordu. Artık çiftli dans edilmiyordu. Kollar geniş açılarak çevredeki herkes kucaklanıyor, dizler bükülüyor, ayaklar gitarların yavaş vuruşlarına eşlik ederek toprağa vuruyordu. Dans edenler şarkılara önce mırıltıyla, gırtlaktan gelen tek bir notayla, vurgusuz eşlik ediyordu. Sonra çeyrek notalar geldi. Gitgide daha çok sayıda ses bu ritme ve çeyrek notalara katıldı. Tıka basa dolu dans alanının tamamı ritme göre sallanıyordu. Başlangıçta sadece kahkahalar ve yüksek sesli şakalar duyulurken, şarkı mırıltıları vahşi, yoğun ve canlı seslere dönüştü. Adamlardan biri uzun boyuyla, bir başkasıysa sesinin kalınlığıyla dikkat çekiyordu; kadınlardan biri güzel, bir başkası çirkin ve şişmandı ama bunlar sürekli değişiyordu. Dans edenler kimliklerini kaybetmişlerdi. Yüzler kendinden geçti, omuzlar hafifçe öne eğildi, herkes dans eden tek bir bedenin parçası haline geldi; bu bedenin ruhu da ritimdi.</p>

  <p>Gitarcılar iblis gibi görünüyorlardı; kısık gözleri parlıyordu, kendi güçlerinin bilincindeydiler ama daha büyük bir gücü arzuluyorlardı. Ve teller birlikte tıngırdamaya devam etti. Sabah utançtan yapmacık bir sırıtışla dolaşan Manuel başını arkaya atmış, anlamsız sözlerle, ulur gibi, tiz bir minör tutturmuştu. Dans edenler kalın sesle nakaratı tekrarlıyordu. Sıradaki gitarcı şarkıya kendiliğinden bir bölüm ekledi ve dinleyenler ona karşılık verdiler.</p>

  <p>Güneş tepe noktayı aşıp dağlara doğru yöneldi ve batıdan sert bir rüzgâr uğuldadı. Dans edenler teker teker et ve şarap kuyruğuna gittiler.</p>

  <p>Joseph, ışıldayan gözlerle biraz uzakta duruyordu. Ayakları tempoyla birlikte hafifçe hareket ediyor, kendisini dans eden topluluğun bir parçası olarak hissediyor, ama bu topluluğun içine girmiyordu. Sevinçli bir düşünce oluştu kafasında: “Burada hepimiz bir şey keşfettik. Bir şekilde, bir anlığına toprağa daha da yakınlaştık.” Bas tellerinden çıkan ritim kadar yoğun bir keyifle doluydu ve içinde tuhaf bir inancın doğduğunu hissetmeye başlıyordu. “Bunun bir sonucu olacak. Bu, güçlü bir dua gibi bir şey.” Batıdaki tepelere bakıp yüksek, kasvetli bir kara bulutun deniz tarafından geldiğini görünce, sonucun ne olduğunu anladı. “Tabii ya! Yağmuru getirecek. Böylesine yoğun dua edilince mutlaka bir şeyler olmalı.” Gitgide yükselen bulut dağların üzerinde büyüyüp güneşe yaklaşırken, inançla onu izledi.</p>

  <p>Dans başlayınca Thomas ahıra gitmişti, çünkü tıpkı bir hayvanın gökgürültüsünden korkması gibi, o da vahşi duygulardan korkuyordu. Ritim artık ahıra kadar ulaşıyordu ve Thomas yatışmak için bir atın boynunu okşuyordu. Bir süre sonra yakınında birinin iç çektiğini duyarak o tarafa yürüdü. Burton atlar için ayrılan bölmelerden birine girip dizlerinin üstüne çökmüş, hıçkırarak ağlıyor ve dua ediyordu. Thomas bir kahkaha atarak korkusundan sıyrıldı. “Ne oldu Burton? Fiesta’yı sevmedin mi?”</p>

  <p>Burton öfkeyle bağırdı. “Şeytana tapıyorlar diyorum sana! Bu korkunç bir şey! Kendi evimizde! Önce şeytana tapan rahip ve tahta ikonaları, şimdi de bu!”</p>

  <p>Thomas masumca sordu: “Bu sana neyi düşündürüyor Burton?”</p>

  <p>“Neyi mi düşündürüyor? Büyücülüğü ve şeytana tapma ayinlerini düşündürüyor. Dünyadaki bütün şeytani, kâfir işleri düşündürüyor.”</p>

  <p>“Duaya devam et sen Burton. Bana neyi düşündürüyor biliyor musun? Kulaklarını azıcık açıp dinle. Bu bir kamp toplantısı gibi. İnsanları aydınlatan büyük bir misyoner toplantısı gibi.”</p>

  <p>“Bu şeytana tapınma!” diye tekrar bağırdı Burton. “Bu iğrenç bir şeytan tapınması diyorum sana. Böyle olacağını bilseydim burada durmazdım.”</p>

  <p>Thomas acımasızca güldü ve yemliğin üstüne oturmak için geri dönerek Burton’ın dualarını dinledi. Burton’ın yalvarışlarının gitarların ritmine uyduğunu duymak hoşuna gitmişti.</p>

  <p>Joseph’ın şişman kara buluta baktığı sırada bulut sanki hareket etmiyor gibiydi; ama bir yandan da bütün gökyüzünü kaplıyordu ve birdenbire güneşi yiyip yuttu. Öylesine yoğun ve güçlüydü ki gündüz akşama döndü, dağlar madeni ve keskin bir ışık yaymaya başladı. Güneşin kaybolmasının hemen ardından, buluttan altın rengi bir yıldırım mızrağı çıktı; bir gökgürültüsü koparak sallana yuvarlana dağların tepelerine düştü. Sonra bir yıldırım titreşimi ve bir gökgürültüsü daha koptu.</p>

  <p>Müzik ve dans anında durdu. Dans edenler, deprem sesiyle uyanıp korkan çocuklar gibi ürkek ve uykulu gözlerle gökyüzüne baktılar. Akılları yerine gelinceye kadar, yarı uyanık ve şaşkın halde, hiçbir şey anlamadan gözlerini yukarıya dikip kaldılar. Sonra telaşla atlarının yanına koşarak arabalarını atlara bağlamaya, koşum kayışlarını takmaya, hayvanları geri döndürmeye başladılar. Gitarcılar süsleri ve kullanılmamış fenerleri hızlıca alıp ıslanmadan heybelerine attılar.</p>

  <p>Ahırda Burton ayağa fırladı ve zafer kazanmış bir tavırla, “Tanrı’nın öfkeli sesi bu!” diye bağırdı.</p>

  <p>Thomas ise, “İyi dinle Burton, bu bir fırtına,” diye cevap verdi.</p>

  <p>Büyük buluttan çıkan parlak ateşler yağmur gibi yere dökülüyor, hava gökgürültüleriyle sarsılıyordu. Arabalar birkaç dakika içinde çiftlikten ayrılmaya başlamıştı; büyük bir kısmı Meryem Ana kasabasına, birkaçı da tepelerdeki çiftliklere doğru yola çıktı. Yaklaşan yağmura karşı tenteler gerilmişti. Atlar havadaki gürültü karşısında hızla soluyor, koşmaya çalışıyordu.</p>

  <p>Dansın başlamasından itibaren Wayne ailesinin kadınları, ev sahiplerinin yapması gerektiği gibi, konukların biraz uzağında durarak Joseph’ın verandasında oturmuşlardı. Alice müziğe karşı koyamayarak dans alanına inmişti. Ama Elizabeth ve Rama sallanan sandalyelerinde oturup fiesta’yı seyretmişlerdi.</p>

  <p>Bulut gökyüzünü kapatınca Rama sandalyesinden kalktı ve gitmeye hazırlandı. “Bir tuhaflık var. Bugün çok sessizdin Elizabeth. Üşütmemişsindir umarım.”</p>

  <p>“İyiyim Rama. Hem heyecandan hem de üzüntüden biraz durgunum bugün. Kendimi bildim bileli şenlikler üzer beni.” Bütün öğleden sonra, dans edenlerin uzağında duran Joseph’ı izlemişti. Gökyüzüne baktığını görmüştü. “Şimdi yağmuru hissediyor.” Gök gürleyince de, “Bu, Joseph’ın hoşuna gidecek. Fırtınaları seviyor,” diye düşünmüştü. İnsanlar gidince ve gökgürültüleri başlarının üzerinden geçince, kocasının yalnızlığını gizlice seyretmeye devam etti.</p>

  <p>Çobanlar mutfak eşyalarını aceleyle kaldırıyor, kalan yiyeceklerin üstünü örtüyorlardı. Joseph, ilk yağmur damlaları düşünceye kadar onları izledi, sonra ağır ağır verandaya gidip ilk basamağa, Elizabeth’in önüne oturdu. Omuzlarını öne doğru bırakıverdi, dirseklerini dizlerine dayadı. “Fiesta’yı beğendin mi Elizabeth?”</p>

  <p>“Evet.”</p>

  <p>“Daha önce hiç fiesta’ya gitmiş miydin?”</p>

  <p>“Evet, görmüştüm ama bunun gibisini görmedim. Sence havadaki elektrik mi insanları böyle çılgına çevirdi?”</p>

  <p>Joseph arkasına dönüp karısına baktı. “Midelerindeki şaraptan olması daha güçlü bir olasılık canım.” Gözleri ciddi bir ifadeyle kısıldı. “İyi görünmüyorsun Elizabeth. Neyin var?” Ayağa kalkıp kaygıyla karısına doğru eğildi. “içeri gel. Hava soğuyor, burada oturma.”</p>

  <p>Kendisi önden giderek odanın ortasında duran zincire asılı lambayı yaktı. Sonra sobayı yaktı ve bacanın çekim kapağını, duman uğuldayarak bacadan çıkıncaya kadar açık tuttu. Yağmur, sert bir süpürgeden çıkan sesler gibi bir sesle damı dövüyordu. Alice mutfakta, danstan kalma havayla bir şarkı mırıldanıyordu. Elizabeth kendisini sobanın yanındaki sallanan sandalyeye bıraktı. “Akşam yemeğini biraz geç yiyeceğiz canım.”</p>

  <p>Joseph onun yanında yere diz çöktü. “Çok yorgun görünüyorsun.”</p>

  <p>“Heyecandandır, bir sürü insan geldi. Ayrıca müzik de... Çok yorucuydu.” Bir an duraksayarak, müzik ve dansın ne anlama geldiğini düşünmeye çalıştı. “Çok tuhaf bir gündü. Dışa dönüktük, insanlar geldi, ayin yapıldı, fıesta yapıldı, dans edildi, sonunda da fırtına geldi. Aptalca mı düşünüyorum, yoksa yüzeyin altında, derinde bir anlamı mı vardı bunların Joseph? Kentlerde satılan manzara resimleri gibiydi. Yakından bakınca, çizgilerin arasında gizlenmiş bütün şekilleri görüyorsun. Hangi resimlerden söz ettiğimi anlıyor musun? Yakından bakınca bir kaya, uyuyan bir kurda dönüşüyor; küçük bir bulut aslında bir kafatası; bir sıra ağaçsa uygun adım yürüyen askerler oluyor. Bugün sana da böyle geldi mi Joseph, sanki tam olarak anlaşılamayan, gizli anlamlarla dolu gibi?”</p>

  <p>Joseph hâlâ dizlerinin üstünde duruyor, lambanın solgun ışığında karısına doğru iyice eğiliyordu. Sanki söylediklerini duyamıyormuş gibi, dudaklarını dikkatle inceledi. Elleriyle sakalını şöyle bir sıvazladıktan sonra başını defalarca öne arkaya salladı. “Çok yakından izliyorsun Elizabeth,” dedi sert bir sesle. “Her şeye çok derin bakıyorsun.”</p>

  <p>“Ama Joseph bunu sen de hissettin, değil mi? Bu anlamlar sanki bir uyarıymış gibi geldi bana. Of... Bunu nasıl anlatacağımı bilmiyorum.”</p>

  <p>Joseph arkaya yaslanıp topuklarının üstüne oturdu ve sobadaki çatlaklardan yansıyan ışık parçacıklarına bakmaya başladı. Sol eliyle hâlâ sakalını sıvazlıyordu ama sağ elini kaldırıp karısının dizine koydu. Rüzgâr, meşe ağacının evin üstüne gelen kısmında tiz bir sesle çığlık atıyor, alev hafif hafif azalırken sobadan düzenli tıkırtılar geliyordu.</p>

  <p>Alice bir şarkı söylüyordu: “<i>Corono ale de flores que es cosa mia...</i>”</p>

  <p>Joseph yumuşak bir sesle konuştu: “Görüyor musun Elizabeth, yüzeyin altındakileri görmen benim yalnızlığımı azaltmalıydı ama azaltmıyor. Sana anlatmak istiyorum ve anlatamıyorum bir türlü. Bence bunlar bizler için bir uyarı değil, sadece dünyanın nasıl hareket ettiğinin birer göstergesi. Bulut, insanların yağmurun yağacağını görmesi ve bilmesi için yaratılmış bir işaret değil. Bugün hiçbir uyarı verilmedi. Ama haklısın, bence de bugün gizli bir şeyler vardı.” Dikkatli bir ifadeyle dudaklarını yaladı. Elizabeth elini uzatarak kocasının elini okşadı. “Dans sonsuzdu,” dedi Joseph. “Bunu fark ettin mi? Bir günlüğüne ete kemiğe bürünmüş, sonsuz bir şeydi.” Sonra yeniden sustu ve zihnini gri bir sis gibi kuşatan ağır ve belirsiz anlamlardan kurtarmaya çalıştı. “İnsanlar keyif aldı. Burton hariç herkes... Burton’sa zavallı ve korkmuş bir haldeydi. Burton’ın ne zaman korkacağını hiç kestiremiyorum.”</p>

  <p>Elizabeth bir anlık sönük bir keyifle kocasının dudaklarının kıvrıldığını gördü. “Acıkır gibi misin canım? Akşam yemeğini istediğin zaman yiyebilirsin. Bugün soğuk şeyler var sadece.” Bunlar, bir sırrı saklamak için söylenmiş sözlerdi; Elizabeth bunu biliyordu. Ama sır, genç kadının tutmasına fırsat vermeden dışarı çıkıverdi.</p>

  <p>“Joseph... Bu sabah kustum.”</p>

  <p>Joseph şefkatle karısına baktı. “Hazırlıklarla çok uğraştın.”</p>

  <p>“Evet, belki de. Ama hayır Joseph, bu değil. Sana henüz söylemeyecektim ama Rama diyor ki... Sence Rama biliyor mudur? Rama asla yanılmadığını söylüyor, biliyor olmalı. Çok şey görmüş geçirmiş, anlayacağını söylüyor.”</p>

  <p>Joseph kıkırdadı. “Rama ne biliyormuş? Az sonra kendi sözcüklerinin içinde boğulacaksın.”</p>

  <p>“Rama bir bebeğimin olacağını söylüyor.”</p>

  <p>Bu sözlerden sonra tuhaf bir sessizlik oldu. Joseph arkasına yaslanıp yine sobaya bakmaya başlamıştı. Yağmur bir an için durmuş, Alice şarkı söylemeyi bırakmıştı. Elizabeth bu sessizliği yumuşak, ürkek bir sesle böldü. “Sevindin mi canım?”</p>

  <p>Joseph derin bir nefes verdi. “Daha önce hiç olmadığı kadar sevindim.” Sonra fısıltıyla ekledi: “Ve korktum.”</p>

  <p>“Ne dedin canım? Son söylediklerini duyamadım.”</p>

  <p>Joseph ayağa kalkıp karısına doğru eğildi. “Dikkatli olmalısın,” dedi sert bir sesle. “Dizlerini örtecek bir kürk bulacağım sana. Soğuğa dikkat etmelisin. Ve düşmemeye.” Karısının sırtına bir battaniye örttü.</p>

  <p>Elizabeth kocasının bu ani kaygıları karşısında gurur ve sevinçle gülümsüyordu. “Ne yapmam gerektiğini bilirim canım, endişelenme. Bilirim.” Kendine güvenli bir tavırla konuşuyordu. “Bir kadın çocuk taşımaya başladığı zaman bütün bilgilerin kapısı açılıyor ona. Rama böyle söyledi.”</p>

  <p>“O zaman mutlaka dikkatli ol.”</p>

  <p>Elizabeth mutlulukla güldü. “Çocuk şimdiden bu kadar değerli mi oldu?”</p>

  <p>Joseph yere bakıp kaşlarını çattı. “Evet, çocuk değerli ama onu taşıman kadar değerli değil. Bu süreç bir dağ kadar gerçek. Toprakla kurduğumuz bir bağlantı bu.” Hissettiklerini anlatacak sözcükleri bulmak için durakladı. “Buraya ait olduğumuzun bir kanıtı bu canım. Yabancı olmadığımızın tek kanıtı.” Aniden kafasını kaldırıp tavana baktı. “Yağmur durdu. Atların ne durumda olduğuna bakacağım.”</p>

  <p>Elizabeth bir kahkaha attı. “Tuhaf bir geleneği okumuş ya da duymuştum. Norveç’te veya Rusya’da olabilir, emin değilim ama her neredeyse, orada insanlar her şeyi hayvanlara söylemenin gerektiğine inanıyormuş. Ailede doğum ya da ölüm olduğunda baba ahıra gidip atlara ve ineklere durumu anlatırmış. Sen de bu yüzden mi gidiyorsun Joseph?”</p>

  <p>“Hayır, yularlarının yeterince kısa olup olmadığına bakacağım.”</p>

  <p>“Gitme,” diye yalvardı Elizabeth. “Thomas bakar hayvanlara. Her zaman bakar zaten. Bu gece benimle kal. Bu gece çıkarsan kendimi yalnız hissedeceğim. Alice, yemeği hazırlar mısın? Yanımda oturmanı istiyorum Joseph.”</p>

  <p>Kocasının kolunu göğsüne bastırdı. “Küçükken bana oyuncak bir bebek vermişlerdi. Noel ağacının üstünde bebeği gördüğümde içim anlatılmaz bir duyguyla dolmuştu. Bebeği ağaçtan henüz almamışken bile onun için kaygılanıyordum ve büyük bir üzüntü hissediyordum. O kadar iyi hatırlıyorum ki! Bebek benim olduğu için mutsuzdum, neden bilmem. Benim olamayacak kadar değerli, acı verecek kadar değerliydi. Kaşları ve kirpikleri gerçek saçtan yapılmıştı. O günden sonra her Noel’de bunu hissettim ve şimdi de öyle hissediyorum. Sana verdiğim haber doğruysa, bu çok değerli bir şey ve ben korkuyorum. Benimle kal canım. Bu gece tepelerde dolaşmaya gitme.”</p>

  <p>Joseph, karısının gözlerindeki yaşları gördü. “Tabii ki kalırım,” diye onu rahatlattı. “Çok yorgunsun; artık geceleri daha erken yatmalısın.”</p>

  <p>Bütün akşam Elizabeth’in yanında kaldı ve onunla birlikte yatağa gitti, ama karısının nefesleri düzene girince yavaşça yataktan kalkıp giyindi. Elizabeth onun gittiğini duydu ama uyuyor gibi yaptı. “Geceyle görülmesi gereken bir hesabı var,” diye düşündü ve aklına Rama’nın söyledikleri geldi. ‘Bir hayal kursa, bunun ne olduğunu asla bilemezsin.’ Yalnızlıktan buz kesti, titredi ve sessiz sessiz ağlamaya başladı.</p>

  <p>Joseph sessizce verandanın basamaklarından indi. Gökyüzü berraklaşmış, gece kırağıyla sertleşmişti ama ağaçlardan hâlâ sular damlıyor, çatıdaki sular ince bir şerit halinde yere akıyordu. Joseph doğruca büyük meşenin yanına gitti ve altında durdu. Hiç kimsenin kendisini duymaması için çok kısık sesle konuştu.</p>

  <p>“Bir bebek geliyor efendim. Doğduğu zaman kollarınızın arasına koyacağıma söz veriyorum.” Ağacın soğuk ve ıslak kabuğunu hissederek parmak uçlarını yavaşça aşağı doğru sürttü. “Rahip biliyor,” diye düşündü. “Bir kısmını biliyor ama inanmıyor. Belki de inanıyor ve korkuyor.”</p>

  <p>Ağaca, “Fırtına geliyor,” dedi. “Bundan kaçamayacağımı biliyorum. Ama siz efendim, bizi fırtınadan korumanın yolunu biliyor olabilirsiniz.”</p>

  <p>Uzun süre orada durup parmaklarını gergin hareketlerle siyah kabuğun üstünde dolaştırdı. “Bu bağ gitgide güçleniyor,” diye düşündü. “Babam öldüğü sırada beni rahatlattığı için başlamıştım ama şimdi o kadar güçlendi ki neredeyse her şeyi aşıyor. Ve beni hâlâ rahatlatıyor.”</p>

  <p>Mangal çukuruna gitti, ızgaranın üstünde kalmış bir et parçasını alıp ağacın yanına döndü. “İşte,” dedi ve uzanarak eti ağacın çatalına yerleştirdi. “Mümkünse bizi koruyun,” diye yalvardı. “Yaklaşmakta olan şey hepimizi yok edebilir.” Yakınında ayak sesi duyunca korktu.</p>

  <p>Burton, “Joseph, sen misin?” diye seslendi.</p>

  <p>“Evet. Geç oldu. Ne istiyorsun?”</p>

  <p>Burton iyice yaklaştı. “Seninle konuşmak istiyorum Joseph. Seni uyarmak istiyorum.”</p>

  <p>“Şimdi sırası değil,” dedi Joseph asık bir yüzle. “Yarın konuşuruz. Atlara bakmak için çıkmıştım.”</p>

  <p>Burton kıpırdamadı bile. “Yalan söylüyorsun Joseph. Gizli olduğunu sanıyordun ama seni izledim. Ağaca adaklar sunduğunu gördüm. İçinde bir putperestin geliştiğini gördüm ve seni uyarmaya geldim.” Burton çok heyecanlıydı, hızlı hızlı nefes alıyordu. “Bugün öğleden sonra Tanrı’nın gazabının putperestleri nasıl uyardığını gördün. Bu sadece bir uyarıydı Joseph. Gelecek sefer yıldırım buraya düşecek. Ağaca yaklaştığını görünce İşâya<a href="../Text/dipnot.xhtml#Footnote0013" id="Feedback0013"><sup class="dipnot_sayi">[13]</sup></a>’nın sözlerini anımsadım. “Siz Tanrı’yı terk ettiniz ve O’nun gazabı sizi yok edecek.” Duygularının coşkunluğundan dolayı nefesi kesilince durdu ve içindeki öfke yatıştı. “Joseph, ahıra gelip benimle dua et. İsa seni tekrar kabul edecektir. Şu ağacı keselim haydi,” diye yalvardı.</p>

  <p>Ama Joseph ondan uzaklaştı ve kendisini durdurmak için uzanan elinden kurtuldu. “Sen kendini kurtar Burton.” Kısa bir kahkaha attı. “Her şeyi fazla ciddiye alıyorsun. Git yat artık. Benim oyunlarıma karışma. Kendi işine bak.” Kardeşini orada öylece bırakıp sessizce evine döndü.</p>
</body>
</html>
