<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">18</p>

  <p>Yaz çok sıcak geçiyordu. Güneş her gün vadiye vurarak topraktaki nemi emiyor, otları kurutuyor ve tüm canlıların tepelerdeki adaçayı çalılıklarının gölgesine sığınmasına neden oluyordu. Atlar ve sığırlar gün boyu burada uzanıyor, yemlenmek üzere gecenin gelmesini bekliyorlardı. Çiftlikteki köpekler yere yayılıyor, titrek ve sırılsıklam dilleri ağızlarının kenarından sarkıyor, göğüsleri sanki bağırır gibi inip çıkıyordu. Gürültücü sinekler bile öğle vaktinde susuyordu. Tam öğle saatinde, güneşte kavrulan kayaların ve toprağın belli belirsiz sızlanmalarından başka bir şey duyulmuyordu. Nehir epeyce kuruyarak küçük bir dere haline geldi ve ağustosta bu dere bile kalmadı.</p>

  <p>Thomas kuru otları biçip sonradan kullanmak üzere balyalarken, Joseph da satılacak sığırları seçmiş ve yeni ağıla götürmüştü. Burton kamp toplantıları için Pasifik Korusu’na yapacağı yolculuğa hazırlanıyordu. Arabaya bir çadır, mutfak eşyaları, yatak takımları ve yiyecek doldurdu. Bir sabah karısıyla birlikte, doksan mil ötedeki kamp alanına gitmek üzere iki iyi atla yola çıktı. Toplantının yapılacağı üç hafta boyunca çocuklarına Rama bakacaktı.</p>

  <p>Elizabeth onları uğurlamak için dışarı çıktı, yeniden sağlıkla ışıldamaya başlamıştı. Ani hastalığının ardından yine güzelleşmiş ve iyileşmişti. Yanaklarına kan gelmiş, gözleri gizemli bir mutlulukla parlar olmuştu. Onu izleyen Joseph sık sık, karısının her an bir kahkaha atmanın eşiğinde duruyormuş gibi görünmesini sağlayacak ne bildiğini ya da ne düşündüğünü merak ediyordu. Kendi kendine, “Bir şey biliyor,” dedi. “Hamile kadınların içinde Tanrı’nın sıcaklığı vardır. Başkalarının bilmediği şeyleri biliyor olmalılar. Hiçbir mutlulukla karşılaştırılmayacak bir mutluluk yaşıyor olmalılar. Bir şekilde, dünyanın sinir uçlarını ellerinde tutuyorlar.” Joseph dikkatle karısına baktı ve tıpkı yaşlı bir adam gibi sakalını sıvazladı.</p>

  <p>Elizabeth, doğum yaklaştıkça kocasını daha da sahiplendi. Bütün gün ve bütün akşam Joseph’ın yanında olmasını istiyor, Joseph yapılması gereken işler olduğunu söylediğinde ise biraz şikâyet ediyordu. “Ben boş oturuyorum. Boş otururken yalnızlık hiç çekilmiyor.”</p>

  <p>Kocası, “Hayır, sen iş yapıyorsun,” diye yanıt veriyordu. Nasıl bir iş yaptığını anlıyordu. Çaresiz ellerini kucağında kavuşturup oturuyordu ama kemikleri kemik üretiyor, kanı kan damlatıyor, eti et yaratıyordu. Boş oturduğu düşüncesi Joseph’ı güldürdü.</p>

  <p>Elizabeth akşamları kocasının yanında kalmasını istediğinde, kolunu uzatıp okşanmak istiyordu. “Gideceğinden korkuyorum,” diyordu. “O kapıdan çıkıp bir daha asla dönmeyebilirsin. O zaman bebeğimizin babası olmaz.”</p>

  <p>Bir gün verandada otururken aniden, “Ağacı neden bu kadar çok seviyorsun Joseph?” diye sordu. “Buraya ilk geldiğimde beni ağaca oturttuğunu anımsıyor musun?” Ağacın çatalına baktı, oraya oturmuştu.</p>

  <p>“Çünkü güzel, büyük bir ağaç,” dedi Joseph sakince. “Sanırım onu sevmemin nedeni kusursuz bir ağaç olması.”</p>

  <p>Elizabeth kocasının sözünü kesti. “Joseph, bundan fazlası var. Bir gece sanki insanmış gibi onunla konuştuğunu duydum. Ona ‘efendim’ dedin.”</p>

  <p>Joseph yanıt vermeden önce gözünü ağaca dikti, bir süre sonra da karısına, babasının batıya gelmek istediğini, bunu yapamadan öldüğünü, mektubun geldiği sabahı anlattı. “Bu bir oyun gibi. Babamın hâlâ yanımda olduğunu hissetmemi sağlıyor.”</p>

  <p>Elizabeth, bir bebek taşımanın verdiği bilgelikle dolu gözlerini açarak kocasına baktı. “Bu bir oyun değil Joseph,” dedi yavaşça. “İstesen bile oyun oynayamazsın sen. Hayır, bu bir oyun değil, ama güzel bir alışkanlık.” Ve ilk kez kocasının zihnini okudu; bir saniye içinde onun düşüncelerinin biçimini gördü ve Joseph de bunların görüldüğünü anladı. Duyguları coştu. Karısını öpmek için eğildi ama bilinçsizce alnını onun dizlerine koydu, göğsü çatlayacakmış gibi doldu.</p>

  <p>Elizabeth, Joseph’ın saçlarını okşadı ve bilgece gülümsedi. “Bana daha önce göstermeliydin. Ama büyük olasılıkla o zaman bunu görecek göz yoktu bende.”</p>

  <p>Geceleri seviştikten sonra, Elizabeth uykuya dalmadan önce kısa bir süre başını kocasının koluna dayıyor, her gece ondan bir söz istiyordu. “Zamanı geldiğinde benimle kalacak mısın Joseph? Korkmaktan korkuyorum. Sana sesleneceğimden ama senin yakınımda olmayacağından korkuyorum. Uzakta olmayacaksın, değil mi? Seslenirsem gelecek misin?”</p>

  <p>Joseph karısını biraz da sert bir sesle rahatlatıyordu: “Yanında olacağım Elizabeth. Bu konuda kaygılanma.”</p>

  <p>“Ama odada durma Joseph. Doğumu görmeni istemiyorum. Neden bilmem. Diğer odada oturup çağırmamı beklersen, sanırım o zaman hiç korkmayacağım.”</p>

  <p>Bazen böyle gecelerde Elizabeth bildiklerini anlatırdı; Perslilerin Yunanistan’ı istila edip sonra yenilmelerini, Orestes’in korunmak için üç ayaklı sehpaya sığınmasını,<a href="../Text/dipnot.xhtml#Footnote0015" id="Feedback0015"><sup class="dipnot_sayi">[15]</sup></a> yılan saçlı tanrıçaların Orestes’in acıkmasını beklemelerini ve sonra onu serbest bırakmalarını...</p>

  <p>Kendisini üstün kıldığını düşündüğü bütün bölük pörçük bilgilerini büyük bir keyifle aktarıyordu. Artık bütün bildikleri ona çok gülünç geliyordu.</p>

  <p>Doğuma kaç hafta kaldığını hesaplamaya başladı: Perşembeden itibaren üç hafta, sonra iki hafta bir gün, sonra sadece 10 gün. “Bugün cuma. Joseph, bence pazar günü doğacak. Umarım öyle olur. Rama karnımı dinledi. Bebeğin kalp atışlarını bile duyabildiğini söylüyor. Buna inanıyor musun?”</p>

  <p>Bir gece, “Bir hafta kaldı artık,” dedi. “Düşününce korkudan titriyorum.”</p>

  <p>Joseph çok tedirgin uyuyordu. Elizabeth uykusunda içini çekse hemen gözlerini açıp huzursuzlukla onu dinliyordu.</p>

  <p>Bir sabah, genç horozların tüneklerinden gelen ötüşleriyle uyandı. Ortalık hâlâ karanlıktı ama yaklaşan şafak ve sabah tazeliğiyle hava capcanlıydı. Daha yaşlı horozların, sanki gençlerin tiz ve çatlak seslerini kınar gibi kusursuz öttüklerini duydu. Gözleri açık halde yatmaya devam etti ve odaya çok sayıda ışık noktacığının dolmasını, havayı koyu gri renge boyamasını izledi. Yavaş yavaş mobilyalar görünmeye başladı. Elizabeth sık nefesler alarak uyuyordu. Sesinde hafif bir çekicilik vardı. Joseph sessizce yataktan kalkıp giyinmeye ve atların yanına gitmeye hazırlanırken Elizabeth aniden doğruldu. Nefesi kesildi, bacakları katılaştı ve acıyla bağırdı.</p>

  <p>“Ne oldu?” diye bağırdı Joseph. “Neyin var canım?”</p>

  <p>Karısı yanıt vermeyince hemen kalkıp lambayı yaktı ve Elizabeth’in üzerine eğildi. Genç kadının gözleri şişmiş, ağzı açık kalmıştı; bedeni tir tir titriyordu. Sonra yine kuvvetle bağırdı. Joseph onun ellerini ovdu, kısa süre sonra kadın yeniden yastıkların üzerine düştü.</p>

  <p>“Sırtımda bir ağrı var Joseph,” diye inledi. “Bir terslik var. Öleceğim.”</p>

  <p>“Biraz bekle canım. Rama’yı çağıracağım.” Joseph koşarak odadan çıktı.</p>

  <p>Uykusundan uyanan Rama ciddi bir ifadeyle gülümsedi. “Karının yanına git. Hemen geliyorum. Düşündüğümden daha erken oluyor. Yakında iyileşir.”</p>

  <p>“Çabuk ol ama.”</p>

  <p>“Aceleye gerek yok. Hemen onu yürütmeye başla. Alice’i de yardıma çağıracağım.”</p>

  <p>Alice ve Rama, elleri kolları temiz bezlerle dolu bir halde avluyu geçerek geldiklerinde şafak söküyordu. Rama hemen duruma el koydu. Acının büyüklüğü karşısında hâlâ şaşkın olan Elizabeth çaresizce ona bakıyordu.</p>

  <p>Rama, “Her şey yolunda,” diye onu rahatlattı. “Her şey olması gerektiği gibi.” Ateş yakıp bir çamaşır leğeni dolusu su kaynatsın diye Alice’i mutfağa gönderdi. “Joseph, onu ayağa kaldır ve yürüt.” Joseph karısını odada bir aşağı bir yukarı yürütürken, Rama yataktaki çarşafları kaldırdı, içi pamukla doldurulmuş doğum şiltesini serdi ve kadife halkaları, yatağın başlarına geçirdi. Korkunç ağrı yeniden saplanınca, geçinceye kadar Elizabeth’i sert bir sandalyede oturttular.</p>

  <p>Genç kadın bağırmamaya çalışıyordu ama Rama ona yaklaşıp, “Kendini tutma,” dedi. “Gerek yok. Şu anda yapmak istediğin her şeye ihtiyacın var demektir.”</p>

  <p>Kolunu karısının beline dolamış olan Joseph onu odada yürütmeye ve sendelediğinde desteklemeye devam etti. Artık korkmuyordu. Gözlerinde vahşi bir mutluluk vardı. Sancılar gitgide sıklaştı. Rama, oturma odasındaki Seth Thomas markalı büyük saati getirip yatak odasının duvarına astı. Her sancıda saate bakıyordu. Sancıların arası gittikçe kısaldı. Saatler geçti.</p>

  <p>Rama sert bir ifadeyle başını salladığında öğlen olmuştu. “Şimdi yatır onu. Artık sen çıkabilirsin Joseph. Ben ellerimi işe hazırlamalıyım.”</p>

  <p>Joseph yarı açık gözlerle ona baktı. Sanki kendinden geçmişti. “Ellerini hazırlamak ne demek?”</p>

  <p>“Sıcak su ve sabunla ellerimi defalarca yıkayacağım, sonra da tırnaklarımı dibinden keseceğim.”</p>

  <p>“Ben yaparım.”</p>

  <p>“Gitme vaktin geldi Joseph. Çok zaman kalmadı.”</p>

  <p>“Hayır,” dedi Joseph ters bir sesle. “Kendi çocuğumu kendim doğurtacağım. Sen bana ne yapacağımı söylersin.”</p>

  <p>“Olmaz Joseph. Bir erkeğin yapacağı iş değil bu.”</p>

  <p>Joseph ciddi bir yüzle ona baktı ve kadının isteği, onun dinginliği karşısında yenik düştü. “Bunu ben yapmalıyım,” dedi Joseph.</p>

  <p>Güneş doğar doğmaz çocuklar yatak odası penceresinin önünde toplanarak Elizabeth’in zayıf çığlıklarını ve titreyişlerini merakla dinlediler. Martha daha en baştan idareyi eline almıştı. “Bazen ölürler,” dedi.</p>

  <p>Sabah güneşinin kavurmasına karşın çocuklar oradan ayrılmadılar. Martha kuralları belirledi: “Bebeğin ağlamasını ilk duyan ‘Duydum!’ diye bağıracak ve bir armağan kazanacak. Ayrıca içimizde ilk onun bebeği olacak. Annem öyle söyledi.” Çocuklar çok heyecanlanmışlardı. Elizabeth’in çığlıklarını her duyduklarında hep bir ağızdan “Duydum!” diye bağırıyorlardı. Martha, çocuklardan yardım alarak, camdan içeri çabucak gizlice bakabileceği bir yere tırmandı. “Joseph Amca onunla birlikte yürüyor,” diye bilgi verdi. “Şimdi de yatakta yatıyor ve annemin yaptığı kırmızı ipi tutuyor.”</p>

  <p>Çığlıklar gittikçe sıklaştı. Çocuklar Martha’nın camdan bakmasına yine yardım ettiler; kız aşağı indiğinde biraz rengi solmuştu ve gördükleri karşısında nefesi tıkanmıştı. Neler olduğunu öğrenmek için hepsi onun çevresine toplandı. “Ben... Joseph Amca’yı... gördüm... Eğilmişti...” Nefes almak için durdu. “Ve... elleri <i>kıpkırmızıydı</i>.” Martha sustu, bütün çocuklar da şaşkınlık içinde ona bakakaldılar. Sonra ne bir konuşma ne de fısıldaşma oldu. Sadece durup dinlediler. Artık çığlıklar o kadar zayıflamıştı ki çok zor duyabiliyorlardı.</p>

  <p>Martha gizemli bir bakış takındı. Fısıltıyla diğerlerine sessiz olmalarını söyledi. Belli belirsiz üç şamar sesi duydular ve Martha hemen bağırdı: “Duydum!” Az sonra bebeğin ağlamasını hepsi duydular. Şaşkınlık içinde Martha’ya bakakaldılar.</p>

  <p>“Ne zaman olacağını nereden anladın?”</p>

  <p>Martha havalı havalı konuşuyordu. “En büyüğünüz benim. Bir süredir de uslu duruyordum. Ayrıca annem nasıl dinlemem gerektiğini söylemişti.”</p>

  <p>“Nasıl? Nasıl dinledin?”</p>

  <p>“Şaplak sesini bekledim!” dedi zafer kazanmış bir tavırla. “Bebek ağlasın diye her zaman bir şaplak atarlar. Ben kazandım ve ödül olarak saçlı bir bebek istiyorum.”</p>

  <p>Biraz sonra Joseph verandaya çıkıp tırabzana yaslandı. Çocuklar gelip önünde durdular ve gözlerini dikip baktılar. Ellerinin hâlâ kıpkırmızı olmamasından dolayı hayal kırıklığı içindeydiler. Amcalarının yüzü öylesine yorgun, bitkindi ve gözleri o kadar fersizdi ki onunla konuşmak istemediler.</p>

  <p>Martha zayıf bir sesle söze başladı. “İlk ağlamasını ben duydum. Armağan olarak saçlı bir bebek istiyorum.”</p>

  <p>Joseph çocuklara bakıp hafifçe gülümsedi. “Alırım. Kasabaya gittiğimde hepinize armağanlar alacağım.”</p>

  <p>Martha kibarca sordu: “Erkek mi kız mı?”</p>

  <p>“Erkek. Biraz sonra belki görebilirsiniz.” Elleriyle tırabzana sımsıkı tutunuyor, karnında hâlâ Elizabeth’ten kendisine geçen sancıları duyumsuyordu. Sıcak öğle havasından derin bir nefes çekti ve tekrar eve girdi.</p>

  <p>Rama bebeğin dişsiz ağzını ılık suyla yıkarken, Alice de plasenta çıktıktan sonra Elizabeth’in kalçalarına saracakları muslin kumaşın çengelli iğnelerini takıyordu. Rama, “Az kaldı, bir saate biter,” dedi.</p>

  <p>Joseph bir sandalyeye külçe gibi yığıldı ve kadınları izledi. Elizabeth’in acı dolu, feri sönmüş gözlerine baktı. Bebek, kendi boyunun iki katı bir elbisenin içinde, hasır beşiğinde yatıyordu.</p>

  <p>Doğum süreci tamamen bittiğinde kadınlar kirlenmiş doğum şiltesini kaldırıp yatağı yeniden yaparken, Joseph Elizabeth’i kucağına aldı. Alice bütün bez parçalarını alıp mutfak ocağında yaktı. Rama, muslini Elizabeth’in kalçalarına sımsıkı sarıp iğneledi.</p>

  <p>Kadınlar gittikten sonra Elizabeth bitkin bir halde yatağa uzandı. Elini Joseph’a uzattı. “Düş görüyordum,” dedi zayıf bir sesle. “Bütün gün bir düş gördüm.”</p>

  <p>Joseph karısının parmaklarını tek tek okşadı. “Bebeği getirmemi ister misin?”</p>

  <p>Yorgun bir çatıklıkla alnı kırıştı. “Henüz değil. Bu kadar acı verdiği için ondan hâlâ nefret ediyorum. Biraz dinleninceye kadar bekleyelim.” Az sonra uyuyakaldı.</p>

  <p>Akşama doğru Joseph ahıra gitmek üzere evden çıktı. Ağacın yanından geçerken dönüp baktı. “Sen döngüsün,” dedi kendi kendine. “Ve bu döngü çok zalim.” Ahırın tertemiz olduğunu, her bölmenin taze samanla doldurulduğunu gördü. Thomas her zamanki yerinde, Mavi’nin yemliğinin üstünde oturuyordu. Joseph’a bakıp başını hafifçe salladı.</p>

  <p>“Dişi çakalımın kulağında kene var. Çıkarması çok zor bir yerde.”</p>

  <p>Joseph, Mavi’nin bölmesine girip kardeşinin yanına oturdu. Çenesini avuçlarına yasladı.</p>

  <p>Thomas yumuşak bir sesle, “Neyiniz oldu?” diye sordu.</p>

  <p>Joseph, ahırın duvarındaki bir çatlaktan içeri sızıp havayı kesen bir güneş ışığı perdesine gözlerini dikti. Sinekler, dünyanın atmosferine dalan meteorlar gibi, bu ışığın içinde dolaşıyordu. “Erkek,” dedi ifadesiz bir halde. “Kordonunu elimle kestim. Rama nasıl yapacağımı söyledi. Makasla kesip düğüm attım ve bir kumaş parçasıyla bebeğin göğsüne bağladım.”</p>

  <p>“Doğum zor mu oldu? İçeri girip yardım etme isteğime engel olmak için buraya geldim ben.”</p>

  <p>“Evet, zor oldu ama Rama kolay olduğunu söylüyor. Tanrım, küçücük şeyler yaşamla nasıl da mücadele ediyorlar!”</p>

  <p>Thomas arkasındaki saman yığınından bir çöp çekip dişleriyle soydu. “Bir insan yavrusunun doğumunu hiç seyretmedim. Rama asla izin vermez. Ama kendi başına doğuramayan bir sürü ineğe yardım ettim.”</p>

  <p>Joseph huzursuzlukla yemlikten inip küçük pencerelerden birinin önüne gitti. Omzunun üstünden kardeşine seslendi: “Sıcak bir gündü. Hava hâlâ tepelerin üstünde dolaşıyor.” Tepelerin arkasında batan güneş, şeklini kaybediyordu. “Thomas, kıyıya yakın tepeyi hiç görmedik. Zamanımız olunca gidelim. Okyanusu görmek istiyorum.”</p>

  <p>“Ben o tepeye gidip aşağı baktım. Vahşi bir yer. Serviler bugüne dek gördüğün her şeyden daha uzun. Çalılıklar da çok yoğun. Okyanus binlerce mil uzanıyor. Ortasında küçük bir gemi gördüm.”</p>

  <p>Akşam hızla geceye doğru ilerliyordu. Rama seslendi: “Joseph, neredesin?”</p>

  <p>Joseph hızla kapıya gitti. “Buradayım. Ne oldu?”</p>

  <p>“Elizabeth uyandı. Biraz yanında durmanı istiyor. Thomas, yemeğin az sonra hazır olur.”</p>

  <p>Joseph, yarı karanlık odada Elizabeth’in yanına oturdu; kadın yine elini uzattı kocasına. “Beni çağırmışsın Elizabeth.”</p>

  <p>“Evet canım. Uykumu alamadım ama tekrar uyumadan önce seninle konuşmak istiyorum. Yoksa söyleyeceklerimi unutabilirim. Benim yerime sen hatırlamalısın.”</p>

  <p>Odaya karanlık çöküyordu. Joseph karısının elini dudaklarına götürdü; Elizabeth parmaklarını hafifçe kocasının dudaklarında gezdirdi.</p>

  <p>“Ne oldu Elizabeth?”</p>

  <p>“Sen yokken tepedeki çam ormanına gittim. İçinde bir düzlük, ortasında da yeşil bir kaya vardı.”</p>

  <p>Joseph gerilerek doğruldu. “Neden oraya gittin?”</p>

  <p>“Bilmiyorum. Gitmek istedim. Yeşil kaya beni korkuttu, sonra düşümde onu gördüm. Joseph, iyileştiğimde tekrar gidip o kayaya bakmak istiyorum. İyileştiğimde beni korkutamaz artık ve böylece düşümde onu görmekten kurtulurum. Bunu unutmazsın değil mi canım? Joseph, parmaklarımı acıtıyorsun.”</p>

  <p>“Orayı biliyorum. Tuhaf bir yer.”</p>

  <p>“Beni oraya götürmeyi unutmazsın değil mi?”</p>

  <p>Joseph bir an duraksadıktan sonra, “Hayır,” dedi. “Unutmam. Gitmenin gerekip gerekmediğini düşüneceğim.”</p>

  <p>“Biraz yanımda kal. Az sonra uyuyacağım.”</p>
</body>
</html>
