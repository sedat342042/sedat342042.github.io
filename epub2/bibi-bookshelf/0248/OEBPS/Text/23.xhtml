<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">23</p>

  <p>Sabah, gri bir sisle sarmalanmış bir dünyaya uyandılar. Ev ve ahırlar sisin altında koyu gölgeler gibi görünüyor, kayalığın altında kıyıya çarpan dalgaların sesi boğuk ve yankılı geliyordu. Joseph’la Thomas’ın battaniyeleri nemliydi. Yüzlerinde ve saçlarında da ter damlaları vardı. Joseph, yaşlı adamı kulübesinde için için yanan ateşin başında buldu ve “Atlarımızı bulur bulmaz yola çıkmamız gerek,” dedi.</p>

  <p>Yaşlı adam gidecekleri için üzgün görünüyordu. “Biraz daha kalacağınızı umuyordum. Sana bildiklerimi anlattım. Senin de bana anlatacağını düşünmüştüm.”</p>

  <p>Joseph acı acı güldü. “Anlatacak bir şeyim yok ki. Bildiklerim bir işe yaramadı. Bu siste atlarımızı nasıl buluruz?”</p>

  <p>“Ben bulurum.” Kapıya gidip tiz bir ıslık çaldı, hemen ardından gümüş çanın sesi duyuldu. Eşekler koşarak geldiler; atlar da onların arkasındaydı.</p>

  <p>Joseph’la Thomas atlarını eyerleyip battaniyelerini eyere bağladılar. Sonra Joseph yaşlı adama veda etmek için arkasına döndü, ama adam sisin içinde kaybolmuştu. Joseph seslendiğinde de hiç yanıt gelmedi.</p>

  <p>Thomas, “O adam deli,” dedi. “Boş ver, hadi gidelim.” Atlarını yola çıkarıp kendi hallerine bıraktılar, çünkü sis, bir insanın kendi kendine yolunu bulamayacağı kadar yoğundu. Yemyeşil otların ve servilerin olduğu kıvrıma ulaştılar. Her yapraktan nem damlıyor, sis bulutları ağaçların gövdesine parçalanmış bayraklar gibi asılı duruyordu. Sis incelmeye, bölünmeye ve günışığına yakalanmış hayaletler gibi hızla dönmeye başladığında, geçide giden yolu yarılamışlardı. Sonunda yol sis seviyesinin üzerine çıktı; arkalarına bakan Joseph’la Thomas, ufka kadar uzanan ve denizi de dağ yamaçlarını da gizleyen bir sis denizi gördüler. Çok geçmeden geçide vardılar ve zalim bir güneşin altında yanan, sıcak dalgalarıyla dumanı tüten ölü vadilerine baktılar. Geçitte durdular ve geldikleri kanyonun yeşilliğini, gri sis denizini izlediler.</p>

  <p>Thomas, “Oradan ayrılasım yok,” dedi. “Sığırlar için yem olsaydı hemen taşınırdım.”</p>

  <p>Joseph sadece bir anlığına dönüp arkasına baktı, sonra geçidin içinde ilerledi. “Orası bizim değil Thomas. Güzel bir kadın gibi ve bizim değil.” Atını sıcak, kırık kayaların üzerine sürdü. “Yaşlı adamın bir sırrı vardı Tom. Bana çok kesin, çok net şeyler söyledi.”</p>

  <p>“Deliydi o,” diye ısrar etti Thomas. “Başka bir yerde olsaydı kilit altında tutulurdu. Kafeslerdeki o hayvanlar ne işe yarıyormuş?”</p>

  <p>Joseph durumu kardeşine açıklamayı düşündü. Nereden başlayacağını bulmaya çalıştı. “Onları... Onları yemek için besliyor. Avlanmak kolay değil, bu yüzden de kapan kuruyor ve hayvanları ihtiyacı oluncaya kadar kafeste saklıyor.”</p>

  <p>Thomas biraz rahatlamıştı. “Tamam o zaman. Başka bir nedeni olduğunu sanmıştım. Hepsi buysa umurumda değil. Deliliğinin hayvanlarla, kuşlarla ilgisi yok demek ki.”</p>

  <p>“Hiç yok.”</p>

  <p>“Bunu bilseydim kaçmazdım. Ayin gibi bir şey yaptığını düşünmüştüm.”</p>

  <p>“Her türlü ayin seni korkutuyor Thomas. Neden sence?” Joseph, kardeşinin kendisine yaklaşabilmesi için atını yavaşlattı.</p>

  <p>“Nedenini bilmiyorum,” diye usulca itiraf etti Thomas. “Bana bir tuzak gibi geliyor, küçük bir tuzak gibi.”</p>

  <p>“Belki de öyledir. Hiç bu şekilde düşünmemiştim.”</p>

  <p>Yamaçtan inip kuru, çıtır çıtır yosunların, siyah eğreltiotlarının olduğu nehir kaynağına ulaştıklarında, bir defne ağacının altında durdular. Thomas, “Hadi tepeye çıkıp bulduğumuz bütün sığırları toplayalım,” dedi. Nehirden uzaklaşıp tepenin sırtını takip ederlerken tozlar havalanıp üstlerine yapıştı. Birden Thomas atını durdurup tepenin aşağısını işaret etti. “Bak, şuraya bak!” Yamaçta on beş, yirmi tane küçük kemik yığını vardı; boz çakallar çalılara doğru sinsice gidiyor, akbabalar kaburga kemiklerinin üstüne tüneyip kalan son etleri yiyordu.</p>

  <p>Thomas’ın yüzü gerildi. “Bunu daha önce de görmüştüm. İşte bu yüzden buradan nefret ediyorum. Asla dönmeyeceğim. Hadi gel, çiftliğe dönmek istiyorum. İşleri yetiştirebilirsem yarın yola çıkacağım.” Atını tepeden aşağı tırıs sürdü ve kemik tarlasından kaçtı.</p>

  <p>Joseph kardeşini gözden kaybetmiyor, ama yakalamaya da çalışmıyordu. Yüreği keder ve yenilgiyle doluydu. “Bir şeyler ters gitti. Toprağı korumakla görevlendirilmiştim ama başarısız oldum.” Hem kendisi hem de toprak onu hayal kırıklığına uğratmıştı. Ama kendi kendine, “Onu terk etmeyeceğim,” dedi. “Burada onunla birlikte kalacağım. Belki de henüz ölmemiştir.” Çam ormanındaki kaya aklına gelince heyecanlandı. “Acaba küçük dere hâlâ akıyor mu? O akıyorsa toprak ölmemiş demektir. Yakında gidip bakacağım.” Tepenin üstüne vardığında, Thomas’ın atını dörtnala eve doğru koşturduğunu gördü. Son saman yığınlarının çevresindeki çitler yıkılmış, açgözlü sığırlar bunları yemeye girişmişti. Joseph eve yaklaştıkça hayvanların ne denli sıska, zavallı olduklarını ve kalça kemiklerinin nasıl çıktığını gördü. Thomas’ın çoban Manuel’le konuştuğu yere gitti.</p>

  <p>“Kaç tane?”</p>

  <p>“Dört yüz on altı,” dedi Manuel. “Yüzden fazlası öldü.”</p>

  <p>“Yüzden fazlası mı?!” Thomas hemen uzaklaştı. Arkasından bakan Joseph, kardeşinin ahıra gittiğini gördü. Çobana döndü.</p>

  <p>“Kalanlar San Joaquin’e kadar dayanabilir mi Manuel?”</p>

  <p>Manuel hafifçe omuz silkti. “Yavaş gideriz. Belki biraz ot buluruz. Belki orada yeni inek buluruz. Ama bir miktar inek de yolda ölür. Kardeşiniz inekleri kaybetmekten nefret ediyor. İnekleri seviyor.”</p>

  <p>“Bırak bütün samanı yesinler. Saman bittiğinde yola çıkarırız.”</p>

  <p>“Saman yarına biter.”</p>

  <p>Avluda at arabalarına şilteleri, tavuk kümeslerini, mutfak eşyalarını üst üste dikkatle yerleştiriyorlardı. Romas, sürülerin güdülmesinde kendisine yardımcı olacak bir başka çobanla birlikte geldi. Rama iki kişilik arabayı sürecek, Thomas’sa at yemlerinin ve iki varil suyun olduğu bir Studebaker arabayı götürecekti. Arabalarda katlanmış tenteler, yiyecekler, üç canlı domuz, iki tane kaz da vardı. Kışa kadar ihtiyaç duyacakları her şeyi alıyorlardı.</p>

  <p>Akşam Joseph verandasında oturup son hazırlıkları izlerken Rama işini bıraktı, yanına gidip basamağa oturdu. “Sen neden burada kalıyorsun?”</p>

  <p>“Birinin çiftlikle ilgilenmesi gerekiyor Rama.”</p>

  <p>“İyi de ilgilenecek ne kaldı ki? Thomas haklı Joseph; hiçbir şey kalmadı.”</p>

  <p>Gözleri, karaçamların olduğu tepeye kaydı. “Bir şey kaldı Rama. Ben çiftlikte olacağım.”</p>

  <p>Rama derin derin iç çekti. “Sanırım bebeği de götürmemi istiyorsun.”</p>

  <p>“Evet. Ona nasıl bakılacağını bilmiyorum.”</p>

  <p>“Zaten bir çadırda yaşayamaz.”</p>

  <p>“Onu almak istemiyor musun Rama?”</p>

  <p>“Hayır, istiyorum. Kendim için istiyorum.”</p>

  <p>Joseph başını çevirip yine çam ormanına baktı. Güneşin son parçası, Puerto Suelo’nun üzerinde batıyordu. Joseph yaşlı adamı ve kurbanlarını düşündü. “Çocuğu neden istiyorsun?” diye sordu yumuşak bir sesle.</p>

  <p>“Çünkü o senin bir parçan.”</p>

  <p>“Bana âşık mısın Rama? Nedeni bu mu?”</p>

  <p>Kadının nefesi tıkandı. “Hayır,” diye bağırdı. “Senden neredeyse nefret ediyorum.”</p>

  <p>“O halde çocuğu al,” dedi Joseph aceleyle. “Çocuk senindir. Yemin ederim senindir. Sonsuza dek. Artık onun üzerinde hiç söz hakkım yok.” Sonra, sanki bir yanıt bekler gibi tekrar çamlı tepeye baktı.</p>

  <p>“Bundan nasıl emin olabilirim?” diye huysuzlandı Rama. “Bebeğin benim olduğuna inandığımda, o beni annesi olarak görmeye başladığında gelip de onu götürmeyeceğinden nasıl emin olabilirim?”</p>

  <p>Joseph kadına gülümsedi ve çok iyi tanıdığı o dinginlik çöktü üzerine. Verandanın yanındaki ölü ve çıplak ağacı gösterdi. “Bak Rama! O benim ağacımdı. Toprağın merkeziydi, bir anlamda babasıydı. Ve Burton onu öldürdü.” Sustu ve tıpkı babası gibi sakalını sıvazlayarak uçlarını düzeltti. Gözleri acıyla yere eğildi, sonra acıya direnerek sertleşti. “Çamların olduğu tepeye bak Rama. Ortasındaki düzlükte bir çember var, onun içinde de bir kaya var. O kaya Elizabeth’i öldürdü. Ve şuradaki tepede de Benjy’yle Elizabeth’in mezarları duruyor.” Rama hiçbir şey anlamadan Joseph’a baktı. “Toprak yara aldı. Ölmedi ama direnemeyeceği kadar büyük bir gücün altında eziliyor. Ve ben de toprağı korumak için burada kalıyorum.”</p>

  <p>“Bütün bunların benim için önemi ne? Benim için ya da çocuk için?”</p>

  <p>“Bilmiyorum. Belki de çocuğu sana vermemin yararı olur. Bence bunun toprağa yararı olabilir.”</p>

  <p>Rama gergin bir tavırla saçlarını geriye itti, ortadaki çizgiyi düzeltti. “Yani çocuğu kurban mı ediyorsun? Bunu mu yapıyorsun Joseph?”</p>

  <p>“Buna ne isim verebileceğimizi bilmiyorum. Toprağa yardım etmek istiyorum, bu yüzden çocuğu geri almam gibi bir tehlike yok.”</p>

  <p>Rama ayağa kalkıp ağır ağır uzaklaştı. “Hoşça kal Joseph. Sabah gidiyorum ve buna seviniyorum, çünkü artık senden her zaman korkacağım. Her zaman korkacağım.” Dudakları titredi, gözleri yaşla doldu. “Zavallı, yalnız adam!” Evine doğru koşar adım gitti ama o sırada Joseph acı acı gülümseyerek çam ormanına bakıyordu.</p>

  <p>“Artık bir olduk,” diye düşündü. “Ve artık yalnızız; birlikte çalışacağız.” Tepelerden bir rüzgâr esip havaya boğucu bir toz bulutu savurdu.</p>

  <p>Sığırlar bütün gece samanı yediler.</p>

  <p>Arabalar güneş doğmadan epey önce yola çıktı. İki saat boyunca fenerler yandı. Rama çocuklara kahvaltı hazırlamıştı. Sonra yüklerin tepesindeki koltuklarına güvenli bir şekilde oturttu. Bebeği ise sepetiyle birlikte, arabanın zeminine, gözünün önüne koydu. Sonunda hazırdılar ve atlar arabalara koşuldu. Rama yerine geçti; Thomas arabanın yanında duruyordu. Joseph hızla yanlarına geldi. Karanlıkta durup, farkında olmadan havayı kokladılar. Çocuklar çok sessizdi. Rama frenden ayağını çekti. Thomas derin derin iç çekti. “Varınca haber ederiz.”</p>

  <p>“Bekleyeceğim.’’</p>

  <p>“Artık gitsek iyi olur.”</p>

  <p>“Günün en sıcak saatinde mi mola vereceksiniz?”</p>

  <p>“Altında durabileceğimiz bir ağaç bulabilirsek. Hoşça kal. Yolumuz uzun.” Atlardan biri dizgine karşı koymak için başını eğdi ve ayağını yere vurdu.</p>

  <p>“Güle güle Thomas. Güle güle Rama.”</p>

  <p>Rama, “Thomas bebeğin durumunu yazar sana,” dedi.</p>

  <p>Thomas hâlâ ayakta bekliyordu. Birden arkasına dönüp hiçbir şey söylemeden uzaklaştı. Freninin fısıltısı duyuldu ve dingiller ağır yükün altında gıcırdadı. Rama da atlarını harekete geçirdi ve yola çıktılar. Yüklerin tepesindeki Martha acıyla ağladı, çünkü mendilini sallayarak veda ettiğini görecek kimse yoktu. Diğer çocuklar uyumuşlardı ama Martha hepsini uyandırdı. “Kötü bir yere gidiyoruz,” dedi kısık sesle. “Yine de gittiğimize seviniyorum, çünkü burası bir iki hafta içinde yanacak.”</p>

  <p>Joseph, arabalar gittikten sonra bile gıcırdayan tekerleklerin sesini duyabiliyordu. Bir zamanlar Juanito’nun olan eve gitti; çobanlar kahvelerini ve kızarmış etlerini bitirmek üzerelerdi. Şafak sökerken fincanlarını tamamen boşaltıp ayaklandılar. Romas, Joseph’la birlikte ağıla gitti.</p>

  <p>Joseph, “Yavaş yavaş götürün,” dedi.</p>

  <p>“Elbette. Bunlar iyi çobanlardır Bay Wayne. Hepsini tanırım.”</p>

  <p>Adamlar bezgin bir halde atlarını eyerliyorlardı. Uzun tüylü altı çiftlik köpeği tozların arasından kalkarak yorgun bir tavırla işe koyuldu; çok ciddi görünüyorlardı. Şafak kızıllıklar içinde söktü. Köpekler sıraya girdiler. Sonra ağılın kapısı açıldı ve sürü yola çıktı. Sığırları hizada tutmak için iki yanda üçer köpek yürüyor, çobanlar da yan yana sürünün arkasından gidiyordu. İlk adımlarla birlikte yerden bir toz bulutu kalktı. Çobanlar boyunlarındaki mendilleri burunlarına kadar çektiler. Yüz metre sonra bütün sürü toz bulutunun içinde neredeyse kaybolmuştu. Sonra güneş göründü ve bulutları kızıla boyadı. Joseph ağılın yanında durdu ve toprağın üzerinde bir solucan gibi kıvrılan, arkasında sarı bir sis bırakan toz hattını izledi.</p>

  <p>Sonunda yoğun bulutlar tepelere yükseldi ama tozlar saatler boyu havada asılı kaldı.</p>

  <p>Joseph, uzun yolculuğun yorgunluğunu hissediyordu. Sabah güneşinin sıcaklığı kavuruyor, tozlar burnunu yakıyordu. Uzun süre aynı yerde kaldı ve sürünün içinden geçtiği tozlu havayı izledi. Yüreği kederle doluydu. “Sığırların gitmesi onlar için iyi olacak,” diye düşündü. “Çoğu burada doğmuştu ama artık gittiler.” Annelerinin dilindeki tükürükle parlayan, zayıf, taze tüylü buzağılar oldukları zamanları, geceleri otların üstünde kendilerine küçük yataklar yaptıklarını anımsadı. Buzağılar kaybolduğunda ineklerin acı dolu çığlıklarını düşündü; artık hiç inek kalmamıştı. Sonunda ölü evlere, ölü ahıra ve ölü ağaca döndü. Dünyadaki her şeyden daha sessizdi hepsi. Ahır kapısı açıktı. Rama’nın evinin kapısı da açıktı. Joseph içerideki sandalyeleri ve cilalı sobayı görebiliyordu. Yerde bir parça balya teli buldu, çember şeklinde sarıp çite astı. Hiç saman kalmamış ahıra girdi. Yerdeki sap balyalarının üstünde siyah, sert toprak parçaları vardı. Geriye tek bir at kalmıştı. Bomboş bölmelerin önündeki uzun yolu yürüdü; zihni anılarla doluydu. “Her yer samanla kaplıyken Thomas burada otururdu.” Dikkatle bakarak o anı gözünde canlandırmaya çalıştı. Hava, güneşin sarı ışınlarıyla dantel gibi süslenmişti. Üç peçeli baykuş, yüzleri duvara dönük bir halde, saçakların altındaki karanlık köşelerinde oturuyordu. Joseph yem bölmesine gidip fazladan bir ölçek arpa getirdi ve atın yemliğine döktü; bir başka ölçek daha alıp içindekileri kapının dışında yere serpti. Yavaşça avlunun öteki tarafına doğru yürüdü.</p>

  <p>Bunlar, Rama’nın elinde bir sepet dolusu yıkanmış çamaşırla evden çıkıp, kırmızı önlükleri, yıkanmaktan rengi solmuş mavi kot pantolonları, kızların küçük mavi iş elbiseleriyle kırmızı, örgü iç etekliklerini ipe asacağı saatlerdi. Atların ahırdan çıkarılıp boyunlarını yalağa uzatacakları ve suda baloncuklar yapacakları saatlerdi. Joseph çalışmaya hiç bu kadar gereksinim duymamıştı. Her eve girip kapıları ve pencereleri örttü, ahırların kapılarını çivilerle kapattı. Rama’nın evinde yerde duran nemli bir elbiseyi alıp bir sandalyenin arkasına astı. Rama düzenli bir kadındı; çalışma masasının çekmeceleri kapalıydı, yer süpürülmüştü, süpürge ve faraş köşede duruyordu, o sabah sobanın üstünde bir hindi kanadı kullanılmıştı. Joseph sobanın kapağını kaldırınca rengi koyulaşmakta olan son kömür parçalarını gördü. Rama’nın evinin kapısını kilitlediğinde, tıpkı bir tabutun kapağı kapatılıp içindeki beden terk edildiğinde, yapayalnız bırakıldığında duyulan türden bir suçluluk hissetti.</p>

  <p>Kendi evine gitti, yatağını düzeltti ve gece yapacağı yemek için odun getirdi. Evi süpürdü, sobayı cilaladı, saati kurdu. Öğle olmadan bütün işler bitmişti. Sonra ön verandada oturmak için dışarı çıktı. Güneş avluya vuruyor, kırık cam parçalarının üzerinde parlıyordu. Hava durgun ve sıcaktı, ama birkaç kuş hoplayarak dolaşıyor, Joseph’ın serptiği arpaları topluyordu. Çiftliğin terk edildiğini anlayan bir sincap avluda korkusuzca dolaşıyordu; kahverengi bir gelincik sincaba doğru hamle yaptı ama ıskaladı; iki hayvan tozların içinde yuvarlandı. Tozların arasından bir kertenkele çıkıp sallana sallana verandanın en alt basamağına gitti ve sinek avlamak üzere yerleşti. Joseph, atının ayaklarını yere vurduğunu duydu ve ses çıkardığı için minnettar kaldı. Sessizlik onu aptallaştırmıştı. Zaman yavaşlamış, her düşünce, tıpkı ince tozların arasından çıkan kertenkele gibi ağır ağır hareket etmeye başlamıştı. Joseph kurak, beyaz tepelere baktı ve parlak güneşin yansıması karşısında gözlerini kıstı. Gözleri, tepenin üzerinden geçip, kurumuş kaynaklara ve çıplak dağlara uzanan suyollarını izledi.</p>

  <p>Ve her zaman olduğu gibi, sonunda tepedeki çam ormanına takıldı. Uzun süre ormanı seyretti, sonra ayağa kalkıp basamaklardan indi. Çamlara doğru giden bu az eğimli yokuşu yavaş yavaş çıkmaya başladı. Henüz eteklerdeyken sadece bir kez arkasına dönüp, güneşin altında kümelenmiş duran kuru evlere baktı. Terden gömleğinin rengi koyulaştı. Yürürken yarattığı toz bulutu peşi sıra geliyordu. Karaağaçlara varıncaya kadar durmadan yürüdü.</p>

  <p>Sonunda, derenin aktığı küçük vadiye ulaştı. Az da olsa su vardı ve vadinin kıyılarında yeşil otlar bitmişti. Küçük bir suteresi hâlâ suyun yüzeyinde duruyordu. Joseph, dereciğin tabanını eliyle oydu ve su berraklaşınca eğilip içti, yüzünde suyun serinliğini hissetti. Kalkıp yürümeye devam etti; dere biraz genişledi ve yeşil otlar çoğaldı. Küçük vadinin yamacına yaklaştığı yerde, güneşin erişemediği siyah ve yosunlu toprakta birkaç eğreltiotu yetişmişti. O zaman Joseph’ın üzüntüsü biraz hafifledi. “Hâlâ burada olduğunu biliyordum. Yok olamazdı. Burada yok olması imkânsızdı.” Şapkasını çıkarıp hızlı hızlı yürüdü. Ormanın ortasındaki düzlüğe elinde şapkasıyla girdi ve durup kayaya baktı.</p>

  <p>Kalın yosun tabakası sararıp kuruyordu; mağaranın çevresindeki eğreltiotları boyunlarını bükmüştü. Dere hâlâ kayadaki oyuktan çıkıyordu ama eskisinin dörtte biri kadar bile yoktu. Joseph kaygıyla kayaya yaklaşıp yosunların bir kısmını kopardı. Ölmemişlerdi. Derenin yatağında bir çukur açtı; derin bir çukurdu. Çukur suyla dolunca şapkasını daldırıp su aldı, kayanın üstüne döktü ve kuruyan yosunların bu suyu nasıl emdiğini izledi. Çukur yavaş yavaş doldu. Yosunları ıslatmak için şapkasıyla defalarca su taşıması gerekti; yosunlar suyu kana kana içtiler ama hiçbir yeşerme işareti vermedi. Joseph, Elizabeth’in ayağı kayarken oluşan izlerin üstüne de su döktü. “Yarın bir kova ve kürek getireceğim. O zaman daha kolay olacak.” Çalışırken, kayanın artık kendisinden ayrı bir varlık olmadığını biliyordu. Kendi bedenini ne kadar seviyorsa kayayı da o kadar seviyordu. Tıpkı kendi yaşamını kurtarır gibi, kayayı da ölümden koruyordu.</p>

  <p>Sulamayı bitirince, oluşan küçük havuzun yanına oturup soğuk suyla yüzünü ve boynunu yıkadı, şapkasıyla su içti. Bir süre sonra kayaya sırtını dayayıp, düzlüğü koruyan kara ağaçlara baktı. Bu halkanın dışında kalan toprakları, kavrulmuş tepeleri, gri ve tozlu adaçaylarını düşündü. “Burası güvenli,” diye geçirdi aklından. “Yağmur yeniden gelinceye kadar canlı kalacak olan tohum burası. Burası toprağın kalbi ve bu kalp hâlâ atıyor.” Suladığı yosunların neminin gömleğinden vücuduna sızdığını hissetti. Düşünceleri devam etti. “Toprak neden intikam peşinde gibi görünüyor anlamıyorum, artık öldü zaten.” Suyun hâlâ aktığı bu son kalede, yıpranmış ve dökülen derileriyle kör yılanlar gibi durup bekleyen tepeleri düşündü. Toprağın, bu küçük deresini henüz yüz metrelik mesafe boyunca akmadan önce yutuşunu anımsadı. “Toprak, tıpkı açlıktan ölmek üzere olan bir köpek gibi vahşi.” Sonra bu düşüncesine kendisi de gülümsedi, çünkü neredeyse buna inanacaktı. “Eğer mümkün olsaydı toprak gelip bu dereyi kurutur, benim de kanımı içerdi. Susuzluktan delirmek üzere.” Düzlüğün ortasından geçen küçük dereye baktı. “Burası topraktaki yaşamın tohumu. Burayı, çıldırmış toprağın gazabından korumalıyız. Toprağın kalbini korumak için sudan yararlanmalıyız, yoksa suyun bir damlacık tadı bile toprağın bize saldırmasına yol açabilir.”</p>

  <p>Akşam yaklaşıyordu; ağaçlardan oluşan hattın gölgesi kayayı geçip çemberin diğer ucunda kapanmıştı. Düzlük huzurluydu. Joseph hem kayaya hem de kendisine, “Zamanında gelmişim,” dedi. “Kuraklığa karşı burada kalıp kendimizi koruyacağız.” Bir süre sonra başı öne düştü ve uykuya daldı.</p>

  <p>Güneş tepelerin ardında battı, tozlar duruldu ve gece geldi. Joseph hâlâ uyuyordu. Ava çıkan baykuşlar yıldızların önünde uçuyorlardı; her zaman geceyi izleyen rüzgâr tepelerin üzerinden esmeye başlamıştı. Joseph uyandı ve kararmış gökyüzüne baktı. Beyni hemen uyuşukluğundan kurtularak nerede olduğunu fark etti. “Ama tuhaf bir şey oldu,” diye düşündü. “Artık burada yaşıyorum.” Vadinin aşağısındaki çiftlik evleri değildi artık onun yuvası. Tepeden aşağı sessizce inecek, sonra hızla bu düzlüğün korumasına dönecekti. Ayağa kalktı, uyuşmuş kaslarını harekete geçirdi; sonra sessizce kayadan uzaklaştı. Çemberin dışına çıktığında, sanki toprağı uyandırmaktan korkuyormuş gibi gizlenerek yürüdü.</p>

  <p>Bu kez evlerde ona yolunu gösterecek ışıklar yoktu. Belleğine güvenip ilerledi. Evleri gördüğünde çoktan yanlarına varmıştı. Sonra atını eyerledi; eyere battaniyeler bağladı; bir çuval tahıl, domuz pastırması, üç parça jambon ve büyük bir kese dolusu kahve aldı. Sonra, yüklü atını çekerek yine gizlice yola çıktı. Evler uyuyordu; toprak, gecenin rüzgârıyla fısıldıyordu. Çalılıkların arasında büyük bir hayvanın yürüdüğünü duydu ve korkudan tüyleri diken diken oldu. Yoluna devam etmek için ayak seslerinin uzaklaşmasını bekledi.</p>

  <p>Yalancı şafakta düzlüğe ulaştı. Bu kez atı yola girmeyi reddetmedi. Joseph atı bir ağaca bağlayıp çuvaldaki arpayla besledi. Sonra kayanın yanına giderek battaniyelerini, elleriyle açtığı küçük havuzun yanına serdi. Kayanın yanında güvenle uykuya daldığında güneş doğmak üzereydi. Yükseklerdeki küçük ve dağınık bir bulut kümesi, saklanmış olan güneşin ışıklarından nasibini aldı ve Joseph bu manzarayı izlerken uyuyakaldı.</p>
</body>
</html>
