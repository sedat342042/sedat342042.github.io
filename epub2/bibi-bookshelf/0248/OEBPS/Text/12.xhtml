<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">12</p>

  <p>Rama, Elizabeth’i elinden tutup avlunun karşısına götürdü. “Ağlamak yok,” dedi. “Bu gereksiz. Ölen adamı tanımıyordun, dolayısıyla özleyemezsin. Ve sana söz veriyorum, hiç de görmeyeceksin. Bu yüzden korkmana gerek yok.”</p>

  <p>Yeni gelini merdivenlerden çıkarıp rahat oturma odasına götürdü. Sallanan sandalyelerin üstüne yastıklar yerleştirilmiş, Rochester işi lambalar gül resimli porselen gölgeleriyle süslenmişti burada. Yerdeki dokuma halılar bile en parlak astarlarla kaplanmıştı.</p>

  <p>Elizabeth, “Evin çok rahatmış,” diyerek Rama’nın geniş yüzüne baktı; elmacık kemiklerinin arasında epey mesafe vardı; kara kaşları neredeyse burnunun üzerinde birleşiyordu; gür saçları alnının epey aşağısına kadar inerek V şekli çiziyordu.</p>

  <p>Rama, “Rahat olmasını sağlıyorum,” diye yanıt verdi. “Umarım bunu sen de başarırsın.”</p>

  <p>Durum gereği, her hareketinde hışırdayan, sıkı korsajlı, uzun etekli, siyah taftadan bir elbise giymişti. Boynundaki gümüş zincirin ucunda, denizci atalarından birinin Hint Okyanusu’ndaki bir adadan getirdiği fildişi bir muska vardı. Koltuk ve sırt kısımları küçük çiçekli oyalarla süslenmiş bir sallanan sandalyeye oturdu. Tıpkı akor çalışması yapan bir piyanist gibi, güçlü ve beyaz parmaklarını dizlerinin üzerine koyup gerdi. “Otur. Biraz beklemen gerekecek.”</p>

  <p>Elizabeth, Rama’nın gücünü hissetti; aslında buna sinirlenmesi gerektiğini biliyordu ama böyle sağlam bir kadının yanında olmak güven verici ve güzel bir şeydi. Zarifçe oturdu ve ellerini kucağında birleştirdi. “Neler olduğunu henüz anlatmadın.”</p>

  <p>Rama acımasızca güldü. “Zavallı çocuğum, çok kötü bir zamanda geldin. Aslında ne zaman gelsen kötü bir zaman olacaktı ama şu an utanç verici.” Kucağında duran parmaklarını yine gerdi. “Bu gece Benjamin Wayne sırtından bıçaklandı. On dakika içinde öldü. İki gün içinde gömülecek.” Başını kaldırıp Elizabeth’e bakarak, sanki olacakları en küçük ayrıntısına kadar öngörmüş gibi gururla güldü. “Artık durumu biliyorsun. Merak ettiğin her şeyi bu gece sor. Diğer zamanlarda üzerimizde bir baskı vardır ve kendimiz gibi olamayız. Bu tür olaylarsa bir süreliğine doğamızı değiştirir. Bu gece istediğin her şeyi sor. Yarın utanç duymaya başlayabiliriz. Benjy’yi gömdükten sonra ondan hiç söz etmeyeceğiz. Bir yıl içinde böyle bir insanın yaşadığını bile unutmuş oluruz.”</p>

  <p>Elizabeth sandalyesinde öne doğru eğildi. Eve gelir gelmez bu kabilenin saygısını kazanacağını ve kendisini sevdireceğini düşünmüştü. Oda, kendisinin denetimi dışında ki bir güçle dönüyordu. Genç kadın da derin ve kapkara bir havuzun kenarında oturmuş, derinlerde gizemli şekilde hareket eden soluk renkli dev balıklara bakıyordu.</p>

  <p>“Neden bıçaklanmış? Juanito’nun yaptığını duydum.”</p>

  <p>Rama’nın dudaklarında belli belirsiz ama şefkatli bir gülümseme oluştu. “Benjy bir hırsızdı. Çaldığı şeyleri pek de istemezdi aslında. Kızların değerli, küçük namuslarını çalardı. Eh, ölümden de bir parça çalmak için içerdi... Ve istediğini aldı. Böyle olmak zorundaydı Elizabeth. Ters dönmüş bir yüksüğün içine bir avuç dolusu fasulye atarsan, elbet bir tanesi yüksüğün içine düşecektir. Şimdi anladın mı?”</p>

  <p>“Juanito eve geldi ve küçük hırsızı işbaşında yakaladı.”</p>

  <p>“Benjy’yi hepimiz severdik. Küçümsemeyle sevgi arasında dağlar kadar fark yok.”</p>

  <p>Elizabeth, Rama’nın gücü karşısında kendisini yalnız, dışlanmış ve çok güçsüz hissediyordu. “Uzun yoldan geldim,” dedi. “Ve akşam yemeği yemedim. Yüzümü bile yıkayamadım.” Acı veren şeyleri birer birer hatırlayınca dudakları titremeye başladı. Rama’nın bakışları yumuşadı ve ona bakınca bu kez yeni gelin Elizabeth’i gördü. Genç kadın, “Peki Joseph nerede?” diye şikâyet etti. “Evimizdeki ilk gecemiz ama o gitti. Bir bardak su bile içemedim.”</p>

  <p>Rama ayağa kalkıp fısıldayan eteğini düzeltti. “Zavallı çocuk. Özür dilerim, hiç düşünemedim. Mutfağa gelip temizlen. Sana biraz çay yapayım; birkaç dilim ekmek ve et de hazırlarım.”</p>

  <p>Mutfaktaki çaydanlık boğuk bir sesle nefes alıyordu. Rama birkaç dilim biftek ve ekmek kesti; fokurdayan sarı çaydan bir fincan koydu.</p>

  <p>“Artık oturma odasına dönelim Elizabeth. Orası daha rahat, yemeğini orada yersin.”</p>

  <p>Elizabeth kalın sandviçler yaparak iştahla yedi, ama onu asıl rahatlatıp şikâyetlerini gideren şey, koyu, acı ve sıcak çay oldu. Rama yine sandalyesine oturmuştu. Dimdik oturarak Elizabeth’in kocaman et ve ekmekleri ağzına doldurmasını izledi.</p>

  <p>İnceler bir tavırla, “Güzelsin,” dedi. “Joseph’ın güzel bir kadın seçeceğini düşünemezdim.”</p>

  <p>Elizabeth utançtan kıpkırmızı oldu. “Ne demek istiyorsun?” Bu evde, tam olarak tanımlayamadığı duygu akışları, öğrendiği hiçbir şeye benzemeyen düşünce yöntemleri vardı. Bu durum onu korkutuyordu, o yüzden keyifle gülümsedi. “Bunun tabii ki o da farkında. Bana söyledi çünkü.”</p>

  <p>Rama sessizce güldü. “Onu sandığım kadar iyi tanımıyormuşum. Tıpkı inek seçer gibi eş seçeceğini düşünmüştüm; iyi bir inek olmalı, ineklerin yaptığı her şeyi kusursuz yapmalıydı; karısı da tıpkı iyi bir inek gibi iyi bir eş olmalıydı. Belki de sandığımdan daha insandır Joseph.” Sesi biraz sertti. Güçlü, beyaz parmaklarıyla, alnındaki üçgenin iki yanından çıkan saçlarını düzeltti. “Bir fincan çay içeyim. Biraz daha su da ekleyeyim. Zehir gibi acı olmalı.”</p>

  <p>“Tabii ki Joseph bir insan. Neden öyle olmadığını ima ettin anlayamadım. Ne yaptığını bilen birisi. Sadece biraz utangaç, hepsi bu.” Zihni birden tepedeki geçide ve kıvrılarak giden nehre döndü. Korkuyla bu düşünceyi kovdu.</p>

  <p>Rama, acıyarak Elizabeth’e baktı. “Hayır, ne yaptığını bilmez o. Hatta dünyada ne yaptığını onun kadar bilmeyen birisi yoktur sanırım Elizabeth.” Sevecen bir sesle konuşmasına devam etti. “Bu adamı tanımıyorsun. Seni korkutmak için değil ama onu tanımaya başladığında korkmaman için sana onu anlatayım.”</p>

  <p>Gözlerinde düşünceler birikti ve zihni bunları anlatmanın yollarını aradı. “Daha şimdiden, arkasında saklanabileceğin çalılar gibi bahaneler bulmaya çalışıyorsun, böylece düşüncelerinle yüzleşmek zorunda kalmayacaksın.” Ellerinin kendinden emin hareketleri kayboldu; şimdi bu eller, aç bir deniz canlısının yiyecek arayan dokunaçları gibi yavaş yavaş sürünüyordu. “Kendi kendine ‘O bir çocuk. Hayal kuruyor,’ diyorsun.” Sesi sert ve zalimdi. “Ama o bir çocuk değil. Ve hayal kurarsa da sen bunu asla bilemezsin.”</p>

  <p>Elizabeth küplere bindi. “Sen ne diyorsun? Benimle evlendi. Sense onu bana yabancılaştırmaya çalışıyorsun.” Sonra sesi kuşkuyla bocaladı. “Tabii ki onu tanıyorum. Sence tanımadığım bir adamla evlenir miyim?”</p>

  <p>Ama Rama sadece gülümsemekle yetindi. “Korkma Elizabeth. Şimdiden gördün zaten olanları. Onun içinde acımasızlık olduğunu sanmıyorum Elizabeth. Kurban edilmekten korkmadan tapabilirsin ona.”</p>

  <p>O anda Elizabeth’in aklına nikâhı geldi; tören sırasındaki o tekdüze hava içinde, kocasıyla İsa’yı birbirine karıştırdığını anımsadı. “Ne demek istediğini anlamıyorum!” diye bağırdı. “Neden ‘<i>tapmak</i>’ diyorsun? Biliyorsun, çok yorgunum; bütün gün at sırtındaydık. Sözcüklerin anlamı ben değiştikçe değişir. ‘<i>Tapmak</i>’ derken neyi kastettin?”</p>

  <p>Rama, ellerini Elizabeth’in dizlerine koyabilmek için sandalyesini öne çekti. “Tuhaf bir zamandayız,” dedi yumuşak bir sesle. “Bu gece bir kapının açıldığını daha en başta söylemiştim sana. Tıpkı bütün hayaletlerin serbest kaldığı Tüm Ruhlar Günü Arifesi gibi.<a href="../Text/dipnot.xhtml#Footnote0010" id="Feedback0010"><sup class="dipnot_sayi">[10]</sup></a> Bu gece kardeşimiz öldü diye içimde bir kapı açıldı, senin içinde de kısmen açıldı o kapı. Beynin derinliklerinde, karanlıkta, kemiklerin altında saklanan düşünceler bu gece serbest kalabilir. Düşündüğümü ve sır olarak sakladığımı sana anlatacağım. Zaman zaman başka insanların gözlerinde de sudaki bir gölge gibi aynı düşünceyi gördüm.” Konuşurken sözcüklerine uygun bir tempoyla Elizabeth’in dizine hafifçe vuruyor, gözleri kırmızı ışıklarla dolacak kadar parlıyordu. “Erkekleri tanırım. Thomas’ı ise öyle iyi tanırım ki düşüncesi daha zihninde oluşur oluşmaz anlarım. Tahrik olduğunu, henüz kollarını ve bacaklarını harekete geçirecek kadar bile güçlenmemişken bilirim. Burton’ı yavan ruhunun en derinliklerine kadar tanırım. Benjy’nin ise... Benjy’nin tatlılığını ve tembelliğini bilirdim. Benjy olmaktan dolayı ne kadar üzgün olduğunu, bunu engelleyemediğini bilirdim.” Geçmişi anımsayarak gülümsedi. “Bir gece Thomas evde yokken Benjy buraya geldi. Öylesine zavallı ve üzgündü ki... Neredeyse sabaha kadar kollarımdaydı.” Parmakları avcuna yaklaşarak hafifçe yumruk oldu. “Hepsini tanıyordum,” dedi boğuk bir sesle. “Sezgilerim beni asla yanıltmadı. Ama Joseph’ı tanımıyorum. Babasını da tanımazdım.”</p>

  <p>Elizabeth tempoya ayak uydurarak başını hafifçe sallıyordu.</p>

  <p>Rama sözlerine devam etti: “insan olmayan erkekler var mı bilmiyorum, ya da bazı erkekler diğerlerini gerçek değilmiş gibi gösterecek kadar insan mı? Belki de arada sırada dünyada küçük tanrılar yaşıyordur. Joseph’ın gücü, görebileceğin tüm yıkımlardan daha fazla; dağların dinginliği var onda; duyguları da yıldırım kadar vahşi, şiddetli, keskin ve görebildiğim ya da bildiğim kadarıyla mantıksız. Ondan uzak kaldığında onu düşünmeye çalış, o zaman ne dediğimi anlayacaksın. Bedeni dağların tepesine ulaşıncaya kadar büyüyecek, gücü de rüzgârın karşı konmaz esişi gibi olacaktır. Benjy öldü. Oysa Joseph’ın öldüğünü düşünemezsin. O sonsuzdur. Babası öldü ama o da gerçek bir ölüm değildi.” Ağzı, doğru sözcükleri bulabilmek için umutsuzca kıvranıyordu. Sanki acı çekiyormuş gibi ağladı. “Sana söyledim ya, bu adam eğer dünyadaki bütün insanların toplamı değilse, insan değil. Bütün insanların gücü, direnci, uzun süreli ve tökezleyen düşünce biçimleri, bütün sevinçler ve acılar birbirini yok ediyor ama içeride kalıyor. O bunların hepsi; her insanın ruhunun küçük bir parçasını barındıran bir kasa; dahası, dünyanın ruhunun simgesi.”</p>

  <p>Gözlerini yere çevirip ellerini çekti. “Bir kapının açıldığını söylemiştim sana.”</p>

  <p>Elizabeth, dizinin tempo tutulan kısmını ovdu. Gözleri ıslak ve parlaktı. “Çok yorgunum,” dedi. “Sıcakta yolculuk yaptık, otlar kavrulup kahverengine dönmüştü. Arabadaki canlı tavukları, küçük kuzuyu ve dişi keçiyi aldılar mı acaba? Bağları çözülmezse bacakları şişer.” Koynundan bir mendil çıkararak burnunu temizledi, sertçe sildi ve kızarttı. Rama’ya bakmıyordu. Kısık, suçlayıcı bir sesle, “Kocamı seviyorsun,” dedi. “Onu seviyorsun ve korkuyorsun.”</p>

  <p>Rama yavaşça başını kaldırıp Elizabeth’in yüzüne baktı, sonra gözlerini tekrar yere indirdi. “Onu sevmiyorum. Dönüşü yok bunun. Ona tapıyorum ve bundan dönmeye gerek yok. Ve sen de ona dönüşü olmayacak bir şekilde tapacaksın. Artık biliyorsun, korkmana gerek yok.”</p>

  <p>Kısa bir süre daha kucağına baktı, sonra başını hızla kaldırıp iki yandaki saçlarını düzeltti. “Artık kapandı. Her şey bitti. Bunları sadece gerekli olacağı zaman kullanmak için hatırla. O zaman geldiğinde sana yardım edeceğim. Şimdi yeni çay demleyeyim de bana Monterey’i anlat.”</p>
</body>
</html>
