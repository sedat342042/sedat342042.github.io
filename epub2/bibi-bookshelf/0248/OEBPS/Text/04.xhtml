<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">4</p>

  <p>Evin iskeleti hazırdı, üstünün giydirilmesini bekliyordu; eşit büyüklükte dört oda oluşturan haç planlı iç duvarlarla kare bir ev... Büyük, yalnız meşenin koruyucu bir kolu, çatının üzerinde uzanıyordu. Bu saygıdeğer yaşlı ağaç, sabah güneşinde parıldayıp sarı-yeşil bir renk alan taze, parlak yapraklarla süslenmişti. Joseph, domuz pastırması dilimlerini sürekli alt üst çevirerek ateşin üzerinde kızarttı.</p>

  <p>Sonra, kahvaltısına başlamadan, içinde bir fıçı suyun durduğu yeni at arabasına gitti. Bir tas su aldı; avuçlarına bu sudan doldurarak saçlarına ve sakalına sürdü, gözlerindeki uyku kalıntılarını temizledi. Yüzündeki suyu elleriyle sıvazlayarak kuruladı ve nemden parlayan bir yüzle kahvaltısını yapmaya gitti.</p>

  <p>Otlar çiyle nemlenmiş, ateşle yer yer kararmıştı. Sarı göğüslü ve açık gri kürklü üç çayırkuşu, gagalarını dostça ve merakla uzatarak çadırın yakınında sekiyordu. Arada sırada göğüslerini şişiriyor, şarkı söyleyen operacılar gibi başlarını kaldırarak gittikçe daha fazla mest oluyor, sonra da kendilerine bakıp bakmadığını ya da şarkıyı onaylayıp onaylamadığını anlamak üzere Joseph’a göz süzüyorlardı.</p>

  <p>Joseph teneke maşrapasını havaya dikerek kahvesinin son yudumunu da içti ve telvesini ateşe attı. Ayağa kalkıp yoğun güneş ışığı altında gerindikten sonra iskelet halindeki evine giderek aletlerinin üstündeki çadır bezini kaldırdı; üç çayırkuşu, umutsuzca dikkatini çekmeye çalıştıkları Joseph’ın arkasına kaçıştılar. Ayakları köstekli iki at, otladıkları yerden burunlarını uzattılar ve dostça soludular. Joseph bir çekiç ve içi çiviyle dolu bir önlük aldı, sonra sinirli bir tavırla çayırkuşlarına döndü.</p>

  <p>“Gidip solucan yakalayın,” dedi. “Gürültüyü kesin. Yoksa ben sizi yakalayacağım. Hadi, gidin.” Üç çayırkuşu, hafifbir şaşkınlıkla başlarını kaldırdılar ve sonra yine bir ağızdan öttüler. Joseph, kereste yığınının üstündeki geniş kenarlı siyah şapkasını alıp başına geçirdi ve gözlerinin üzerine kadar indirdi. “Gidip solucan yakalayın,” diye homurdandı. Atlar yine burunlarından soludular, bir tanesi de tiz bir sesle kişnedi. Joseph o sırada boş bulunup elindeki çekici yere düşürdü. “Merhaba! Kimdir o?” Yolun epey aşağısındaki ağaçların arasından bir kişneme sesiyle yanıt geldi. Joseph o yöne bakarken, at üstünde bir adam ortaya çıktı; at yorgun bir halde tırıs gidiyordu. Joseph hemen sönmekte olan ateşin yanına gidip yeniden alevlendirdi ve kahve çaydanlığını ateşe koydu. Memnun bir ifadeyle gülümsüyordu. “Zaten bugün çalışmak istemiyordum,” dedi çayırkuşlarına. “Gidip solucan yakalayın, şimdi sizinle uğraşamam.” Sonra Juanito geldi. Zarif bir tavırla atından indi, sadece iki harekette eyeri ve gemi çözdü; sonra <i>sombrero</i>’sunu çıkardı ve iyi karşılanacağını bilerek gülümsedi.</p>

  <p>“Juanito! Seni gördüğüme sevindim! Kahvaltı etmedin, değil mi? Sana biraz pastırma kızartayım.”</p>

  <p>Juanito’nun umutlu gülümsemesi, memnuniyetle daha da arttı. “Bütün gece at üstündeydim sinyor. Çobanınız olmaya geldim.”</p>

  <p>Joseph elini uzattı. “Ama güdebileceğin tek bir ineğim bile yok Juanito.”</p>

  <p>“Olacak sinyor. Elimden her iş gelir, üstelik iyi bir çobanım ben.”</p>

  <p>“Ev inşaatında çalışır mısın?”</p>

  <p>“Tabii ki sinyor.”</p>

  <p>“Peki ya maaş, Juanito? Ne kadar maaş alıyordun?”</p>

  <p>Juanito gözkapaklarını ciddi bir ifadeyle parlak gözlerinin üzerine indirdi. “Bundan önce çobanlık yapıyordum sinyor, iyi bir çobandım. Bana ayda otuz dolar veriyor ve Kızılderili olduğumu söylüyorlardı. Ama sizin arkadaşınız olmak istiyorum sinyor ve para istemiyorum.”</p>

  <p>Bir an için Joseph’ın aklı karıştı. “Sanırım söylemek istediğini anladım Juanito, ama kasabaya gittiğinde içki içmek için para gerekecek. Arada sırada kızlarla buluşmak için de paraya ihtiyacın olacak.”</p>

  <p>“Kasabaya gideceğim zaman bana hediye olarak para verirsiniz sinyor. Hediye, maaş sayılmaz.” Yeniden gülümsüyordu. Joseph ona bir fincan kahve koydu.</p>

  <p>“Sen iyi bir arkadaşsın Juanito. Teşekkür ederim.”</p>

  <p>Juanito <i>sombrero</i>’sunun güneşliğine uzanıp bir mektup çıkardı. “Gelirken size bunu getirdim sinyor.”</p>

  <p>Joseph mektubu alıp ağır adımlarla uzaklaştı. Ne yazdığını biliyordu. Bir süredir bunu bekliyordu. Ve anlaşılan toprak da mektupta yazılanları biliyordu, çünkü çayırlara sessizlik çökmüş, çayırkuşları gitmiş, meşe ağacındaki ketenkuşları bile cıvıldamayı kesmişti. Joseph, meşenin altındaki kereste yığınlarından birine oturup yavaşça zarfı açtı. Mektup Burton’dan geliyordu.</p>

  <p>“Bu mektubu yazmamı Thomas ve Benjy istedi,” diyordu. “Olacağını bildiğimiz şey oldu. Ölüm, geleceğini bildiğimiz halde sarsıyor insanı. Babam üç gün önce Sonsuz Krallığa göçtü. Son anında hepimiz yanındaydık, sen hariç. Beklemeliydin.</p>

  <p>“Son anında aklı yerinde değildi. Çok tuhaf şeyler söyledi. Senin hakkında değil de daha çok seninle konuştu. Aslında istediği kadar uzun yaşayabileceğini, ama senin yeni toprağını görmek istediğini söyledi. Bu yeni toprak onda bir takıntı haline gelmişti. Tabii ki aklı yerinde değildi. ‘Joseph iyi bir arazi seçebilir mi seçemez mi bilmiyorum. Bunu becerebilir mi bilmiyorum. Gidip görmem lazım,’ dedi. Sonra ülkenin üzerinde uçmaktan söz etti uzun uzun, bunu yapabildiğini sanıyordu. Sonunda uykuya dalar gibi oldu. O zaman Benjy’le Thomas odadan çıktı. Babamız delirmiş gibiydi. Gerçekten susmalı ve sözlerini söylememeliyim çünkü kendinde değildi. Hayvanların çiftleşmesinden söz etti. Bütün dünyanın bir... hayır, bunu söylememe gerek yok. Benimle birlikte dua etmesini istedim ama ölüme çok yakındı artık. Son sözlerinin Hıristiyan inancına uygun olmayışı beni üzdü. Diğer kardeşlerime bundan söz etmedim, çünkü son sözleri sanaydı, sanki seninle konuşur gibiydi.”</p>

  <p>Mektup, cenaze töreninin ayrıntılı bir betimlemesiyle devam ediyordu. Sonu ise şöyleydi: ‘‘Thomas ve Benjy, batıda hâlâ boş arazi varsa hep birlikte oraya taşınabileceğimizi düşünüyorlar. Harekete geçmeden önce senden haber bekleyeceğiz.”</p>

  <p>Joseph mektubu yere bırakıp başını eğerek ellerini alnına koydu. Zihni uyuşmuş ve hissizdi ama içinde üzüntü yoktu. Neden üzgün olmadığını merak ediyordu. İçinde bir neşe ve memnuniyetin yeşermekte olduğunu Burton bilseydi, onu mutlaka kınardı. Toprağın yeniden sesine kavuştuğunu duydu. Çayırkuşları melodilerden küçük kristal kuleler kuruyor, deliğinin girişinde dimdik duran bir sincap tiz sesiyle ötüyor, rüzgâr bir anlığına otların arasından fısıldayıp sonra güçlenerek ve sürekli hale gelerek otların ve nemli toprağın keskin kokularını yayıyor, büyük ağaç rüzgârın altında yaşam dolu bir halde kıpırdanıyordu. Joseph başını kaldırıp ağacın yaşlı, kıvrık dallarına baktı. Gözleri bir tanıdığı görmenin mutluluğuyla parladı, çünkü babasının, gençliğinde bir huzur bulutu gibi yaşamış güçlü ve yalın ruhu ağaca girmişti.</p>

  <p>Joseph elini kaldırıp ağacı selamladı. Çok hafif bir sesle konuştu. “Geldiğinize sevindim efendim. Sizsiz ne kadar yalnız olduğumu şimdiye kadar fark etmemişim.” Ağaç hafifçe kıpırdandı. “Gördüğünüz gibi, burası gerçekten güzel bir yer,” diye yavaşça devam etti Joseph. “Burada olmayı seveceksiniz efendim.” Uyuşukluktan geriye kalan son parçacıkları da temizlemek üzere başını salladı ve hem içindeki güzel duygulardan utandığı için, hem de ağaçla kurduğu bu ani bağın şaşkınlığından kendi kendine güldü. “Sanırım yalnızlıktan kaynaklanıyor bu. Juanito bunu engelleyecektir, ayrıca buraya yerleşmeleri için çocukları çağıracağım. Şimdiden kendi kendime konuşmaya başladım.”</p>

  <p>Aniden kendini bir hain gibi hissetti. Ayağa kalkıp yaşlı ağacın yanına gitti ve kabuğunu öptü. Sonra Juanito’nun kendisini izlediğini anımsadı ve yüzleşmek üzere meydan okurcasına arkasına döndü. Ama Juanito sabit gözlerle yere bakıyordu. Joseph uzun adımlarla onun yanına gitti. “Görmüş olmalısın...” diye öfkeyle söze başladı.</p>

  <p>Juanito yere bakmaya devam ediyordu. “Görmedim sinyor.” Joseph onun yanına oturdu. “Babam öldü Juanito.”</p>

  <p>“Üzüldüm dostum.”</p>

  <p>“Seninle bu konuda konuşmak istiyorum Juanito, çünkü sen benim dostumsun. Kendi adıma üzgün değilim çünkü babam burada.”</p>

  <p>“Ölüler her zaman buradadır sinyor. Asla bir yere gitmezler.”</p>

  <p>“Hayır,” dedi Joseph içtenlikle. “Daha fazlası var. Babam o ağacın içinde. Babam o ağacın ta kendisi! Aptalca ama buna inanmak istiyorum. Bana biraz anlatır mısın Juanito? Sen burada doğdun. Buraya geldiğimden beri, ilk günden beri, bu toprağın hayaletlerle dolu olduğunu biliyordum.” Kararsızlıkla duraksadı. “Hayır, bu doğru değil. Hayaletler, gerçekliğin zayıf gölgelerinden başka bir şey değildir. Burada yaşayan şey, bizlerden daha gerçek. Sanki biz onun gerçekliğinin hayaletleriyiz. Nedir bu Juanito? İki aydır yalnız olduğum için kafam mı durdu?”</p>

  <p>“Ölüler asla gitmezler,” diye tekrarladı Juanito. Sonra gözlerinde büyük bir acının ışığıyla karşıya baktı. “Size yalan söyledim sinyor. Ben Kastilyalı değilim. Annem Kızılderiliydi ve bana bazı şeyler öğretti.”</p>

  <p>“Nasıl şeyler?”</p>

  <p>“Peder Angelo’nun hoşuna gitmeyecek şeyler. Annem, toprağın bizim annemiz olduğunu, yaşayan her şeyin bu anneden can alıp yine anneye döndüğünü söylerdi. Bunlara inandığımı hatırlayınca sinyor, bunları gördüğüm ve duyduğum için inandığımı hatırlayınca, bunu bilince, Kastilyalı ya da <i>caballero</i> olmadığımı anlıyorum. Ben Kızılderiliyim.”</p>

  <p>“Ama ben Kızılderili değilim Juanito, yine de bunu görüyor gibiyim.”</p>

  <p>Juanito minnettar gözlerle Joseph’a baktı, sonra gözlerini yine eğdi ve iki adam toprağa bakmaya başladılar. Joseph, kendisini ele geçirmekte olan bu güçten neden kaçmaya çalışmadığını merak ediyordu.</p>

  <p>Bir süre sonra Joseph gözlerini kaldırıp meşeye ve yanındaki ev iskeletine baktı. “Sonuç değişmiyor,” dedi ansızın. “Hissettiklerim ya da düşündüklerim hayaletleri veya tanrıları öldüremez. Çalışmalıyız Juanito. Yapacak bir evimiz, sığırla dolduracağımız bir çiftliğimiz var. Hayaletlere karşın çalışmaya devam edeceğiz. Gel,” dedi aceleyle, “düşünmekle harcayacak zamanımız yok.” Evi yapmak üzere hızla işe koyuldular.</p>

  <p>Joseph o gece kardeşlerine bir mektup yazdı:</p>

  <p>“Benimkinin tam yanında boş bir arazi var. Her biriniz altmış beş dönüm alabilirsiniz, böylece toplam iki yüz elli dönüm toprağımız olur. Bitkiler köklü ve zengin, toprağınsa sadece sürülmeye ihtiyacı var. Sabana takla attıran kayalar yok Thomas, çıkıntılı taşlar da yok. Gelirseniz burada yeni bir kasaba kurarız.”</p>
</body>
</html>
