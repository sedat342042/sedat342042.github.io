<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">7</p>

  <p>Monterey’de, McGreggor adında bir koşum takımı ve eyer ustası yaşardı; öfkeli bir filozof, sadece tartışmayı amaçlayan bir Marksistti. Yaşlandıkça sert görüşleri hiç yumuşamamıştı ve Marks’ın ılımlı Ütopyasını geride bırakmıştı. Dünyaya karşı sürekli olarak çenesini sıkmaktan ve ağzını kasmaktan dolayı yanaklarında uzun ve derin kırışıklar oluşmuştu. Gözlerinden somurtkanlık akıyordu. Haklarının ihlal edildiği gerekçesiyle komşularına karşı dava açmıştı ve yasanın bu hakları tanıma konusunda ne kadar yetersiz olduğunu her geçen gün daha iyi anlıyordu. Sert bakışlarıyla kızı Elizabeth’i yıldırmaya çalışmış, ama tıpkı annesinde olduğu gibi, Elizabeth’te de başarısızlığa uğramıştı; çünkü kızı ağzını açmıyor, görüşlerini asla açıklamayarak babasıyla tartışmaktan kaçınıyordu. Yaşlı adam, kızının önyargılarını kendininkilerle püskürtemediğini, çünkü bu önyargıların ne olduğunu bilmediğini düşündükçe öfkeden kuduruyordu.</p>

  <p>Elizabeth güzel bir kızdı ve son derece de azimliydi. Saçları yumuşacık, burnu küçüktü, sürekli babasına karşı sıkmaktan çenesi kaskatı görünüyordu. Asıl güzelliği gözlerindeydi; gri gözleri birbirinden çok uzaktı ve kalın kirpikleri yabancı ve doğaüstü bir bilgiyi korur gibiydi. Uzun boyluydu; zayıf değildi ama güçlü bir inceliği, hızlı ve gergin bir enerjisi vardı. Babası ona kusurlarını, daha doğrusu var olduğunu düşündüğü kusurları söylerdi.</p>

  <p>“Annen gibisin,” diyordu. “Zihnin kapalı. En küçük bir mantık işareti yok sende. Her şeyi hislerinle yapıyorsun. Anneni düşün mesela; dağlardan gelmiş bir kadını evinden alıp getir... Onun annesiyle babası perilere inanırlardı ve bunu şaka yollu kendisine söylediğimde çenesini sıkar, ağzını sanki bir pencere gibi kapatıverirdi. ‘Mantığa sığmasa da doğru olan şeyler vardır, aynen öyle işte,’ derdi. Bahse girerim annen ölmeden önce senin beynini de peri safsatalarıyla doldurmuştur.”</p>

  <p>Ve Elizabeth’in geleceğini de çizerdi. Bir kâhin tavrıyla konuşurdu: “Gün gelecek, kadınlar ekmek paralarını kendileri kazanacak. Bir kadının da meslek edinmemesi için hiçbir neden yok. Seni ele alalım örneğin. Gün gelecek, üstelik yakın bir zamanda, senin gibi bir kız kendi parasını kazanacak, sonra kendisiyle evlenmek isteyen ilk adama mahkûm olacak.”</p>

  <p>Yine de, Elizabeth öğretmenlik yapabilmek için ilçe genelinde düzenlenen sınava katılmak üzere çalışmaya başladığında McGreggor çok şaşırdı. Neredeyse yumuşadı. “Henüz çok gençsin Elizabeth,” diye karşı çıktı. “Daha on yedi yaşındasın. Hiç olmazsa kemiklerinin güçlenmesi için bir fırsat ver kendine.” Ama Elizabeth zafer dolu bir gülümsemeyle yanıt verdi babasına ve hiçbir şey söylemedi. En küçük bir sözün bile kendiliğinden bir fikir tartışmasına dönüştüğü bu evde sessiz kalmayı öğrenmişti.</p>

  <p>Okulda öğretmenlik yapmak, hayat dolu bir genç kız açısından sadece çocuklara ders vermenin ötesinde bir işti. Elizabeth on yedi yaşını doldurduğunda sınavlara girebilir ve bir maceraya atılabilirdi. Evden ve kendisini çok iyi tanıyan hemşerilerinden kurtulmak için çok uygun bir yoldu; genç bir kızın sürekli tetikte olan ve kolayca kırılabilecek onurunu korumanın bir yoluydu. Gönderildiği toplulukta tanınmayacak, gizemli görülecek ve arzu edilecekti. Kesir hesabı ve şiir biliyordu; biraz Fransızca okuyabiliyor, sözlerinin arasına Fransızca bir sözcük sıkıştırabiliyordu. Çamaşırlarını ipe astığında görüldüğü kadarıyla, yünlü, hatta ipekli iç çamaşırları vardı. Sıradan bir insanda kibir göstergesi sayılabilecek bu tür şeyler bir öğretmende olunca takdir ediliyor ve bekleniyordu, çünkü öğretmen eğitim açısından olduğu kadar, toplum açısından da önemli bir kişiydi ve çevresine bilgi ve kültür anlamında bir değer katıyordu. Elizabeth’in bir arada yaşayacağı insanlar, bebekken kendisine verilen ismi bilmeyeceklerdi. “Bayan” unvanını kazanmıştı. Gizemin ve öğrenmenin yorganına sarınmıştı ve on yedi yaşındaydı. Altı ay içinde bölgedeki en uygun bekâr erkekle evlenmezse, çok çirkin bir kadın olduğu sonucu çıkardı, çünkü bir öğretmen, bir erkeğin toplumsal konumunu güçlendirirdi. Öğretmen çocuklarının sıradan çocuklardan daha akıllı olduğu düşünülürdü. Öğretmen isterse, bu meslek evliliğe yönelik ustaca ve kesin bir adım olabilirdi.</p>

  <p>Elizabeth McGreggor pek çok öğretmenden daha iyi eğitimliydi. Kesir hesapları ve Fransızca bilmenin yanı sıra, Platon ve Lucretius’tan alıntılar okumuştu; Aiskhylos, Aristofanes ve Euripides’in bazı kitaplarını biliyordu; Homeros ve Virgilius’a dayanan bir klasik dönem bilgisine sahipti. Sınavları geçtikten sonra Nuestra Señora’daki okulda görevlendirildi. Köyün diğer yerlerden soyutlanmış olması Elizabeth’i memnun etti. Tüm bildiklerini gözden geçirmek, hepsini yerli yerine koymak ve bu yeni yerleşimin sonucunda yeni bir Elizabeth McGreggor yaratmak istiyordu. Meryem Ana köyünde, Gonzales ailesinin yanında kalacaktı.</p>

  <p>Yeni öğretmenin genç ve çok güzel olduğu haberi tüm vadiye yayıldı; o andan sonra Elizabeth ne zaman dışarı çıksa, okula gitse ya da aceleyle bakkala yürüse, aslında aylak olmalarına karşın saatlerine bakıp duran, sigara sarmakla uğraşan ya da uzaktaki belirsiz ama önemli bir noktaya bakan genç erkekler görür oldu. Ama Elizabeth’le ilgilenen aylakların arasında tuhaf bir adam vardı; uzun boylu, siyah sakallı ve masmavi gözlü bir adam. Bu adam Elizabeth’in canını sıkıyordu, çünkü kız geçerken gözlerini dikip ona bakıyor, gözleri âdeta kızın elbiselerini delip geçiyordu.</p>

  <p>Joseph yeni bir öğretmenin geldiğini duyunca, gitgide daralan çemberler çizerek ona yaklaştı; sonunda da Gonzalez ailesinin halı döşeli, şık salonunda oturup doğrudan Elizabeth’in gözlerine baktı. Resmi bir ziyaretti bu. Elizabeth yumuşak saçlarını başının tepesinde kabartmıştı ama sonuçta o bir öğretmendi. Yüzünde mesafeli, neredeyse sert bir ifade vardı. Elbisesinin dizlerinin üstüne gelen kısmını elleriyle defalarca düzeltmesinin dışında, çok sakin olduğu düşünülebilirdi. Arada sırada Joseph’ın keskin bakışlarına karşılık veriyor, sonra yeniden gözlerini kaçırıyordu.</p>

  <p>Joseph siyah bir takım elbise ve yeni çizmeler giymişti. Saçını ve sakalını taramış, tırnaklarını olabildiğince temizlemişti.</p>

  <p>Elizabeth keskin ve sabit gözlere bir anlığına bakarak, “Şiir sever misiniz?” diye sordu.</p>

  <p>“Ah, evet... Evet, severim; okuduğum kadarıyla elbet.”</p>

  <p>“Elbette Bay Wayne, Yunan dönemindeki gibi, mesela Homeros gibi çağdaş şairler yok artık.”</p>

  <p>Joseph’ın yüzü gerildi. “Anımsıyorum,” dedi, “Tabii ki anımsıyorum. Bir adam bir adaya gitmiş ve domuza dönüşmüştü.”</p>

  <p>Elizabeth’in dudaklarının kenarı kıvrıldı. Bir anda mesafeli ve öğrencisinden üstün bir öğretmen oluverdi. “Odysseia’dan söz ediyorsunuz. Homeros’ın milattan önce dokuz yüzlerde yaşadığı düşünülüyor. Yunan edebiyatının tamamı üzerinde büyük etkisi olmuştur.”</p>

  <p>Joseph içtenlikle karşılık verdi. “Bayan McGreggor, bu işlerin bir yolu yordamı vardır ama ben bilmiyorum. Bazı insanlar bunu içgüdüsel olarak biliyorlar galiba, ben öyle değilim. Buraya gelmeden önce size neler söyleyeceğimi düşündüm ama bir yol bulamadım, çünkü daha önce hiç böyle bir şey yapmadım. Önce bazı kaçamak konuşmalar yapmak gerekiyormuş, ben bunun nasıl yapılacağını bilmiyorum. Üstelik bana gereksiz geliyor.”</p>

  <p>Elizabeth artık adamın gözlerine hapsolmuştu ve konuşmasındaki keskinlik onu irkiltmişti. “Ne demek istediğinizi anlamıyorum Bay Wayne.” Bilgi tahtından düşmüştü ve bu düşüş onu korkutmuştu.</p>

  <p>Joseph, “Her şeyi yanlış yaptığımın farkındayım,” dedi. “Ama başka nasıl yapılır bilmiyorum. Gördüğünüz gibi Bayan McGreggor, aklımın karışmasından ve utanmaktan korkuyorum. Karım olmanızı istiyorum, bunu biliyor olmalısınız. Kardeşlerimle birlikte toplam iki yüz elli dönüm toprağımız var. Soyumuz temiz. Ne istediğinizi bilirsem, sizin için uygun olacağımı sanıyorum.”</p>

  <p>Konuşurken gözlerini yere eğmişti. Sonra başını kaldırıp genç kıza bakınca, onun kıpkırmızı kesildiğini ve acınası durumda olduğunu gördü. Joseph hemen ayağa fırladı. “Sanırım yanlış yaptım. Gerçekten aklım karıştı ama zor da olsa istediklerimi söyledim. Şimdi gidiyorum Bayan McGreggor. İkimiz de utanmayı bırakınca geri geleceğim.” Veda bile etmeden aceleyle çıktı, atına atladı ve karanlıkta dörtnala kayboldu.</p>

  <p>Utanç ve coşku, boğazını alev alev yakıyordu. Ağaçlarla kaplı nehir yatağına geldiğinde atını durdurdu, üzengilerin üstünde ayağa kalktı, boğazındaki yangını söndürmek için bağırdı ve çığlığının yankısı kendisine döndü. Gece zifiri karanlıktı; yükseklerdeki sis, yıldızların parlaklığını azaltıyor, gecenin seslerini boğuyordu. Çığlığı yoğun bir sessizliği yarmış ve Joseph’ı korkutmuştu. Bir an için eyerin üstünde boş bakışlarla oturdu ve hızlı hızlı soluyan atının nefesini hissetti.</p>

  <p>“Bu gece fazla sakin, fazla umursamaz. Birşeyler yapmalıyım.” Gecenin bir işarete, her şeyi harekete geçirecek bir eyleme gereksinimi olduğunu hissediyordu. Ama yapacağı eylem onu geçmekte olan anla kendisini özdeşleştirmeliydi, aksi takdirde Joseph’ın hiçbir parçasını almadan geçip gidecekti. Şapkasını çıkarıp karanlığın içine fırlattı. Ancak bu yeterli olmadı. Eyer kaşında duran küçük kırbacını el yordamıyla buldu, kararlı bir hareketle çıkardı ve bir anlık acı yaratmak için kendi bacağına sertçe vurdu. Atı, kırbacın ıslığından kaçmak ister gibi yana kaydı ve sonra arkaya gitti. Joseph kırbacı çalıların arasında fırlattı, dizleriyle sıkı sıkı bastırarak atını denetim altına aldı, ürkmüş olan at sakinleşince çiftliğe doğru tırıs gitmeye başladılar. Joseph, serin havanın boğazına dolması için ağzını açtı.</p>

  <p>Elizabeth ise Joseph’ın ardından kapanan kapıya bakıyordu. “Bu kapının altında çok büyük bir aralık var,” diye düşündü. “Rüzgâr estiğinde kapının altından cereyan yapacak. Acaba başka bir eve mi taşınsam?” Eteğini güzelce yaydı, sonra parmağıyla tam ortasından bastırınca kumaş bacaklarına yapışarak hatlarını ortaya çıkardı. Parmaklarını dikkatle inceledi.</p>

  <p>“Artık hazırım,” diye devam etti. “Artık onu cezalandırmaya hazırım. O bir ahmak, pot kıran bir sersem. Terbiyeden nasibini almamış. Kibarlığı bilmiyor. Terbiyenin ne olduğunu görse bile anlamaz. Sakalını da sevmedim. Dik dik bakıyor insana. Ayrıca kıyafeti de bayağı.” Vereceği cezayı gözden geçirdi ve onaylar bir ifadeyle yavaşça başını salladı. “Kaçamak konuşmaları bilmediğini söylüyor. Bir de kalkmış benimle evlenmek istiyor. Yaşamım boyunca bu gözlere katlanmak zorunda kalacağım. Belki sakalı da çok serttir ama sanmıyorum. Hayır, sanmıyorum. Doğrudan lafa girmek ne kadar da güzel! Ve kıyafeti de... Elini elimin yanına koymak istiyor.” Aklı daldan dala konuyordu. “Ne yapacağım?” Daha sonra şansını tekrar deneyecek olan bu kişi bir yabancıydı ve Elizabeth onun tepkilerini pek anlamıyordu. Merdivenleri çıkıp yatak odasına gitti ve yavaş yavaş elbiselerini çıkardı. “Bir dahaki sefere avcuna bakmalıyım. O zaman anlaşılır.” Sıkıntılı bir halde başını salladı, sonra kendini yüzükoyun yatağa atıp ağladı. Ağlamak, sabahları esnemek kadar yatıştırıcı ve rahatlatıcıydı. Bir süre sonra kalkıp gaz lambasını söndürdü ve kadife kaplı sallanan bir sandalyeyi pencerenin yanına sürükledi. Dirseklerini pencere pervazına yaslayıp geceyi seyretti. Havada ağır bir sis nemi vardı; tekerlek izleriyle dolu sokağın aşağısında aydınlık bir pencereden ışık sızıyordu.</p>

  <p>Elizabeth aşağıdaki avluda kaçamak bir hareketlilik duydu ve bakmak için aşağı eğildi. Bir saldırı, tıslama, kulak tırmalayan bir çığlık, sonra kemik çıtırtısı duyuldu. Gri karanlığı gözleriyle delip geçti ve gölgeler içinde uzun, basık bir kedinin, ağzında küçük bir yaratıkla sürünerek uzaklaştığını gördü. Sinirli bir yarasa Elizabeth’in başının çevresinde dolaşıp çevreye bakınırken dişlerini gıcırdatıyordu. “Acaba şimdi nerede?” diye düşündü. “Şimdi atını sürüyordur ve sakalı uçuşuyordur. Eve vardığında çok yorgun olacak. Bense burada dinleniyor, hiçbir şey yapmıyorum. Doğrusu da bu.” Köyün diğer ucundan, barın olduğu yerden yaklaşan bir akordeon sesi duydu. Ses yaklaştıkça, yorgun bir iç çekiş gibi tatlı ve umutsuz bir insan sesi de eklendi.</p>

  <p>“<i>Ne güzeldir Maxwellton bayırları...</i>”</p>

  <p>İki kişi sendeleyerek geçiyordu. “Dur! Doğru melodiyi çalmıyorsun. Lanet olası Meksika melodilerinizi bırakın. Şimdi... <i>Ne güzeldir Maxwellton bayırları</i>... Yine yanlış!” Adamlar durdular. “Şu kahrolası akordeonu çalabilseydim keşke.”</p>

  <p>“Deneyebilirsiniz sinyor.”</p>

  <p>“Denemek mi? Kahretsin, denedim. Denediğimde sadece geğirme sesi çıkıyor.” Duraksadı.</p>

  <p>“Şu Maxwellton’ı tekrar deneyelim mi sinyor?” Adamlardan biri çite yaklaştı. Elizabeth, adamın penceresine baktığını görebiliyordu.</p>

  <p>“Aşağı gelin,” diye rica etti. “Lütfen aşağı gelin.” Elizabeth, hareket etmekten korkarak kıpırtısız durdu. “Bu kırmayı evine göndereceğim.”</p>

  <p>“Sinyor, bana kırma demeyin!”</p>

  <p>“Aşağı gelirseniz bu beyefendiyi eve göndereceğim. Yalnızım.”</p>

  <p>“Hayır,” dedi Elizabeth ve sesi kendisini bile şaşırttı.</p>

  <p>“Aşağı gelirseniz size şarkı söyleyeceğim. Dinleyin bakın, nasıl şarkı söylüyorum. Çal Pancho, <i>Sobre las Olas</i>’ı çal.” Sesi altın buharı gibi havayı doldurdu. Ve sesi çok güzel bir hüzünle doluydu. Şarkıyı öylesine yumuşak bir tonda bitirdi ki, Elizabeth duyabilmek için eğilmek zorunda kaldı. “Artık aşağı inecek misiniz? Sizi bekliyorum.”</p>

  <p>Genç kadının üzerine şiddetli bir titreme geldi ve uzanıp pencereyi kapattı, ama cama rağmen aşağıdaki sesi duyabiliyordu. “Gelmeyecek Pancho. Yandaki evde kim yaşıyor?”</p>

  <p>“Yaşlı insanlar sinyor, belki seksen yaşında varlar.”</p>

  <p>“Ya sonrakinde?”</p>

  <p>“Şey, küçük bir kız olabilir... On üç yaşında filan.”</p>

  <p>“O halde on üçlük kızı deneyelim. Hadi bakalım. <i>Ne güzeldir Maxwellton bayırları</i>...”</p>

  <p>Elizabeth çarşafı başının üzerine çekmiş, korkuyla titriyordu. Perişan bir halde, “Gidecektim,” dedi. “Bir kez daha sorsaydı korkarım gidecektim.”</p>
</body>
</html>
