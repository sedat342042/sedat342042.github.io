<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">8</p>

  <p>Joseph, Elizabeth’i tekrar ziyaret etmek için iki hafta bekledi. Sonbahar pusla birlikte geliyor, gökyüzünü yoğun bir sisle griye dönüştürüyordu. Okyanus tarafından her gün kocaman, yumuk yumuk pamuk bulutlar geliyor, bir süre tepelerin zirvelerinde dolaşıyor, sonra da gökyüzünün keşif kuvvetleri gibi yeniden denize dönüyordu. Kırmızı kanatlı karatavuklar sürüler halinde toplanıyor ve tarlaların üzerinde manevra denemeleri yapıyordu. İlkbaharda ve yazın ortalarda görünmeyen güvercinler saklandıkları yerden çıkmış, çitlerin ve kuru ağaçların üstünde kümeler halinde oturmaya başlamışlardı. Güneş doğarken ve batarken, havadaki tozlardan oluşan sonbahar örtüsünün ardında kıpkızıl oluyordu.</p>

  <p>Burton karısıyla birlikte Pasifik Korusu’ndaki bir kamp toplantısına gitmişti. Thomas, küçümseyen bir tavırla, “Tıpkı bir ayının kış öncesinde et yemesi gibi o da Tanrı’yı yiyor,” dedi.</p>

  <p>Thomas, kış yaklaştığı için mutsuzdu. Sığınacak bir mağara bulamayacağı yağmurlu ve rüzgârlı günlerden ürküyordu.</p>

  <p>Çiftlikteki çocuklar Noel’in artık umutları geleceğe bırakacak kadar uzakta olmadığını anlamışlardı. Gündönümü azizlerinin en hoşuna gidecek davranışlar hakkında Rama’ya temkinli sorular soruyorlardı; Rama da onların bu kaygısını olabildiğince besliyordu.</p>

  <p>Benjy hastalıktan başını kaldıramıyordu. Genç karısı neden hiç kimsenin ona ilgi göstermediğini anlamaya çalışıyordu.</p>

  <p>Çiftlikte yapacak pek iş kalmamıştı. Tepelerin eteklerindeki uzun kuru otlar hayvanlara bütün kış yeterdi. Ambarlar atlar için ayrılan samanlarla doluydu. Joseph, zamanının çoğunu meşe ağacının altında oturup Elizabeth’i düşünerek geçiriyordu. Genç kızın nasıl oturduğunu çok iyi anımsıyordu: ayakları birbirine bitişik, başıysa sanki sırf vücuduna bağlı olduğu için uçamıyor gibi yukarıdaydı. Juanito, Joseph’ın yanına oturdu ve ruh halini anlayıp onu taklit etmek için gizlice yüzüne baktı.</p>

  <p>Joseph, “İlkbahar gelmeden evlenebilirim Juanito,” dedi. “Tam da burada, evimde yaşayacak. Akşam yemeği saatinde küçük bir çan çalacak... Bir inek çanı değil. Küçük bir gümüş çan alacağım. Yemek saatinde öyle küçük bir çanın sesini duymak senin de hoşuna gider herhalde Juanito.”</p>

  <p>Kendisine duyulan güven karşısında gururu okşanan Juanito da sırrını açıkladı. “Ben de sinyor.”</p>

  <p>“Bir eş mi Juanito? Sen de mi?”</p>

  <p>“Evet sinyor. Alice Garcia. Büyükbabalarının Kastilyalı olduğunu kanıtlayan bir belge var ellerinde.”</p>

  <p>“Sevindim Juanito. Burada bir ev yapmana yardım ederiz, böylece sadece bir at bakıcısı olmazsın. Burada yaşarsın.”</p>

  <p>Juanito mutlulukla kıkırdadı. “Sundurmada benim de bir çanım olur sinyor, ama benimki inek çanı olmalı. Sizin çanınızı duyup kendi evime yemeğe gitmem doğru olmaz.”</p>

  <p>Joseph başını arkaya attı ve ağacın yamru yumru dallarına bakıp gülümsedi. Birkaç kez ağaca Elizabeth hakkında birkaç söz fısıldamak istemişti, ama böylesine aptalca bir şey yapmanın utancı onu durdurmuştu. “Yarından sonra kasabaya gideceğim Juanito. Belki sen de gelmek istersin.”</p>

  <p>“Evet sinyor. Ben arabada otururum ve sizde şöyle diyebilirsiniz: ‘Bu benim sürücüm. Atlarla arası iyidir. Tabii ki arabamı asla kendim sürmem.’”</p>

  <p>Joseph kahkahayla güldü. “Sanırım sen de benden aynı şeyi yapmamı isteyeceksin.”</p>

  <p>“Yok, hayır sinyor. Olmaz.”</p>

  <p>“Erkenden gideriz Juanito. Böyle zamanlar için yeni bir takım elbisen olmalı.”</p>

  <p>Juanito şaşkın gözlerle Joseph’a baktı. “Takım elbise mi sinyor? Tulum değil mi? Ceketli bir takım mı?”</p>

  <p>“Elbette, bir ceket ve yelek. Düğün armağanı olarak da yeleğine takabileceğin bir saat kösteği.”</p>

  <p>Bu kadarı çok fazlaydı. “Sinyor,” dedi Juanito, “tamir etmem gereken bir kolan var.” Ambara doğru yürüdü, çünkü takım elbise ve saat kösteği konusunda uzun uzun düşünmesi gerekiyordu. Böyle bir kıyafet giyince, ona göre hareket etmek gerekirdi.</p>

  <p>Joseph sırtını ağaca yasladı ve gözlerindeki gülümseme yavaş yavaş yok oldu. Tekrar dallara baktı. Bir eşekarısı sürüsü, başının tam üzerindeki bir dala yumru yapmış, bunun çevresinde de kâğıt gibi incecik yuvalarını oluşturmaya başlamıştı. Joseph’ın aklına çamlar arasındaki düzlük geldi. Oradaki her ayrıntıyı, yosunlarla kaplı gizemli kayayı, eğreltiotlarıyla çevrelenmiş karanlık mağarayı, mağaradan çıkıp aceleyle uzaklaşan sessiz ve temiz dereyi hatırlıyordu. Suda yetişen tereleri ve akıntıda yapraklarının nasıl hareket ettiğini görmüştü. Joseph aniden oraya tekrar gitmek, kayanın yanına oturmak ve yumuşak yosunları okşamak istedi.</p>

  <p>“Acıdan, üzüntüden, düş kırıklığından ya da korkudan kaçmak için sığınılacak bir yer orası,” diye düşündü. “Ama şu anda buna ihtiyaç yok. Kaçmam gereken bu tür duygular yok şimdi. Yine de orayı unutmamalıyım. Acı veren şeylerden kurtulmak gerektiğinde gidilecek yer orası.” Ve ağaç gövdelerinin ne kadar uzun olduğunu, orada huzurun neredeyse elle tutulur hale geldiğini anımsadı. “Bir ara su kaynağının nerede olduğunu bulmak için mağaranın içine bakmalıyım.”</p>

  <p>Juanito bütün gün koşum takımı, arabaya sürülen iki doru at ve arabayla uğraştı. Yıkadı, parlattı, tımar etti ve fırçaladı. Sonra, parlatmayı unuttuğu yerlerin kaldığı korkusuyla, her işlemi tekrarladı. Arabanın dingili üzerindeki pirinç topuz ışıldıyordu; her bir kopça gümüş gibi parlıyordu; koşum takımı sanki rugandan yapılmış gibi pırıl pırıldı. Kamçının ortasından kırmızı kurdelenin düğümü sarkıyordu.</p>

  <p>Büyük gün geldiğinde, öğleden önce arabayı çıkardı ve yeni yağladığı kısımların gıcırdayıp gıcırdamadığını kontrol etti. En sonunda, Joseph’la öğle yemeğine gitmeden önce yuları çözüp atları gölgelik bir yere bağladı. İkisi de pek bir şey yemediler: Küçük parçalar halinde süte doğranmış bir iki dilim ekmek. Yemeklerini bitirip birbirlerine başlarını salladılar ve masadan kalktılar. Benjy arabada oturmuş, sabırsızlıkla onları bekliyordu. Joseph sinirlendi. “Sen gidemezsin Benjy. Hastasın.”</p>

  <p>“İyileştim.”</p>

  <p>“Juanito’yla birlikte gidiyorum. Arabada sana yer yok.”</p>

  <p>Benjy, ağabeyini savunmasız bırakan bir gülümsemeyle, “Arabacının yanına otururum,” dedi. Koltuğun üzerinden aşıp ön taraftaki tahta bölmeye yaslandı.</p>

  <p>Tekerleklerin açtığı engebeli yolda ilerlemeye başladılar; Benjy’nin varlığı nedeniyle keyifleri biraz kaçmıştı. Joseph oturduğu koltuktan arkaya doğru uzandı. “İçki içmemelisin Benjy. Hastasın.”</p>

  <p>“Yo, hayır, sadece gidip yeni bir saat alacağım.”</p>

  <p>“Söylediğimi unutma Benjy. İçki içmeni istemiyorum.”</p>

  <p>“Tek bir damla bile geçmeyecek boğazımdan Joe, ağzım içkiyle dolu olsa bile.”</p>

  <p>Joseph pes etti. Benjy’nin kasabaya vardıktan sonraki bir saat içinde sarhoş olacağını ve bunu önlemek için hiçbir şey yapamayacağını biliyordu.</p>

  <p>Dere boyundaki firavunincirleri yapraklarını dökmeye başlamıştı. Yolun üstünde çıtırdayan kahverengi parçalar kalın bir tabaka oluşturmuştu. Joseph dizginleri kaldırdı ve atlar tırısa geçti. Toynakları yaprakları yumuşak bir sesle eziyordu.</p>

  <p>Elizabeth, sundurmadan Joseph’ın sesinin geldiğini duyunca aceleyle yukarı koştu, böylece aşağı yeni iniyormuş gibi görünecekti. Joseph Wayne’den korkuyordu. Son ziyaretinden bu yana neredeyse sürekli onu düşünmüştü. Ondan nefret etmesine karşın, evlilik teklifini nasıl reddedecekti? Reddederse korkunç şeyler olabilirdi: Joseph ölebilirdi ya da Elizabeth’e bir yumruk atabilirdi. Salona inmeden önce, odasındayken, kendisini koruyabilecek tüm bilgilerini gözden geçirdi: Cebir, Sezar’ın İngiltere’ye ayak basışı, İznik Konsili, Fransızca <i>être</i> fiili. Joseph bu tür şeyleri bilmiyordu. Belki de bildiği tek tarih 1776’ydı. Gerçekten cahil bir adamdı. Genç kızın dudakları küçümsemeyle kıvrıldı. Bakışları sertleşti. Tıpkı okuldaki ukala çocuklara yaptığı gibi, Joseph’a da haddini bildirecekti. Parmaklarıyla göğsünü ve eteğinin içini yoklayıp, bluzunun eteğin içinde düzgün durmasını sağladı. Saçlarını elleriyle düzeltti, kırmızı görünsünler diye dudaklarını mıncıkladı, sonra lambayı söndürdü. Joseph’ın ayakta beklediği salona görkemli bir şekilde girdi.</p>

  <p>“İyi akşamlar. Geldiğinizi söyledikleri sırada kitap okuyordum. Browning’in <i>Pippa Geçiyor</i>’u. Browning’i sever misiniz Bay Wayne?”</p>

  <p>Joseph gergin bir hareketle ellerini saçlarının arasından geçirdi ve dikkatle taradığı kısmı bozdu. “Karar verdiniz mi?” diye sordu. “önce bunu sormam gerek. Browning’i tanımıyorum.” Genç kıza öylesine istekli, öylesine yalvaran gözlerle bakıyordu ki kızın üstünlüğü yerle bir oldu ve bilgileri sürünerek eski yerlerine döndü.</p>

  <p>Elleri güçsüz bir hareket yaptı. “Ben ... Bilmiyorum.”</p>

  <p>“Yine gideceğim. Henüz hazır değilsiniz. Tabii ki Browning’den konuşmak isterseniz o başka. Ya da belki gezmeye gitmek istersiniz. Arabayla geldim.”</p>

  <p>Elizabeth, tüylerin aşındığı yerlerde rengi kahveye dönmüş yeşil halıya baktı. Sonra gözleri Joseph’ın çizmelerine takıldı; acemice cilalanmış, siyah değil de yanardöner, yeşil-mavi-mora dönüşmüştü. Genç kızın zihni çizmelere odaklandı ve böylece bir anlığına kendisini güvende hissetti. “Cila eskiymiş,” diye düşündü. “Büyük olasılıkla cila şişesi uzun süredir bekliyordu ve mantar kapağı açık kalmıştı. Bu durumda hep böyle renkler çıkar. Siyah mürekkep de açık bırakılınca aynı şeyi yapar. Bunu bilmiyordur sanırım, ben de söylemeyeceğim. Söylersem mahremiyetim kalmaz.” Sonra, adamın ayaklarını neden hiç kıpırdatmadığını merak etti.</p>

  <p>“Nehir boyunca gezebiliriz,” dedi Joseph. “Nehir çok güzel ama onu yaya geçmek çok tehlikeli. Taşlar kaygan çünkü. Yaya geçmemelisiniz. Ama nehir boyunca gezebiliriz.” Ona, çıtır çıtır yaprakları ezip geçen tekerleklerin sesini; demirle taşın birbirine çarpması sonucunda, yılan diline benzeyen ucuyla, uzun, mavi bir kıvılcımın nasıl arada sırada çakacağını anlatmak istiyordu. O gece gökyüzünün ne kadar basık olduğunu, hatta insanın başını gökyüzünde yıkayabileceği kadar basık olduğunu söylemek istiyordu. Bunları söylemek mümkün görünmüyordu. “Gelmenizi isterim,” dedi. Genç kıza doğru küçük bir adım attı ve kızın zihninde yarattığı güvenlik çemberini yardı.</p>

  <p>Elizabeth ani bir mutluluk hissine kapıldı. Utangaç bir ifadeyle elini adamın kolunun üstüne koydu ve ceketinin kolunu sıvazladı. “Geleceğim,” derken gereksiz bir şekilde yüksek sesle konuştuğunu fark etti. “Sanırım gelmek istiyorum. Öğretmenlik zor bir iş. Biraz hava almam gerek.” Paltosunu almak için yukarıya koştu, nefes nefeseydi ve merdivenin tepesine geldiğinde, tıpkı küçük kızların Bahar Bayramı’nda yaptığı gibi, ayaklarının ucunu iki kez öne çıkardı. “Şu anda kendi kendimi bağlıyorum,” diye düşündü. “insanlar gece vakti dışarı çıktığımızı görecek ve bu da nişanlandığımız anlamına gelecek.”</p>

  <p>Joseph merdivenin önünde durup Elizabeth’in gelmesini bekledi. İçindeki bütün gizli kalmış şeyleri, hatta kendisinin bile bilmediklerini görebilmesi için vücudunu onun dikkatli gözlerine açma isteği duyuyordu.</p>

  <p>“Bu doğru bir şey olur,” diye düşündü. “O zaman nasıl bir adam olduğumu ve benim bir parçam olup olamayacağını anlar.”</p>

  <p>Genç kız, sahanlıkta durup Joseph’a gülümsedi. Omuzlarının üstünde uzun mavi bir pelerin vardı; saçlarının bir kısmı topuzdan kurtulmuş, mavi yünün tüyleri üzerine düşmüştü. Açık saçları görmek, Joseph’te şefkat hissi uyandırmıştı. Yüksek sesle güldü. “Atların parlaklığı solmadan gelin, yoksa o an kaçacak. Ah, elbette ki Juanito’nun koşum takımına sürdüğü ciladan söz ediyorum.”</p>

  <p>Kapıyı açıp kıza yol verdi ve arabaya vardıklarında önce Elizabeth’in binmesine yardım etti, sonra atları çözüp dizginlerin fildişi ilmeklerini bağladı. Atlar dans eder gibi biraz kıpırdandılar. Bu, Joseph’ın hoşuna gitmişti.</p>

  <p>“Üşümediniz, değil mi?”</p>

  <p>“Hayır, iyiyim.”</p>

  <p>Atlar tırısa geçti. Joseph kollarıyla nasıl bir hareket yapıp da kusursuz yıldızları, gökkubbenin tamamını, siyah ağaçların girdabına girmiş toprakları, dik dalgalara benzeyen dağları, en yoğun anında donup kalmış bir kum fırtınasını ya da sonsuz bir yavaşlıkta doğuya ilerleyen taş kırıcılarını sarmalayabileceğini, gösterebileceğini ve simgeleyebileceğini düşündü. Bütün bunları anlatacak sözcükler olup olmadığını merak ediyordu.</p>

  <p>“Geceyi seviyorum,” dedi. “Gündüzden daha güçlü.”</p>

  <p>Elizabeth, Joseph’le tanıştığı andan itibaren, kendisinin korumaya alınmış ve güçlendirilmiş kişiliğine yönelik saldırılarını püskürtmek için gergin davranmıştı, ama aniden tuhaf bir şey olmuştu. Belki sesinin tonu, ritmi, belki de sözcüklerindeki kişisel bir çağrışım, genç kızın bütün surlarını yıkmıştı. Parmak uçlarıyla Joseph’ın koluna dokundu, mutluluktan içi titredi ve parmaklarını geri çekti. Boğazı sıkışıyor, nefes almasını zorlaştırıyordu. “Bir at gibi derin derin soluduğumu duyacak. Bu çok utanç verici,” diye düşündü ve bunu umursamadığının bilinciyle, boğuk nefesinin ardından gergin bir kahkaha attı. Geleceği görme kaygısıyla beyninin arkasında zayıf, solgun ve gizli tuttuğu bütün bu düşünceler açığa çıkmıştı. Bunların, her zaman sandığı gibi çirkin ve iğrenç değil, aksine keyifli, neşeli ve kutsal olduğunu düşünüyordu. “Dudaklarını göğsüme bastırsa ne kadar mutlu olurum,” dedi içinden. “Bu mutluluğun gücüne dayanamam. Her iki elimle göğsümü dudaklarına doğru uzatırım.” Bunu yaptığını hayal edince, içindeki sıcak sıvıyı adamın dudaklarına boşaltırken neler hissedeceğini anladı.</p>

  <p>Atlar burunlarından soluyarak yolun kenarına geçtiler, çünkü karşılarına karanlık bir şey çıkmıştı. Juanito aceleyle arabanın yanına gelip Joseph’le konuştu.</p>

  <p>“Eve mi gidiyorsunuz sinyor? Ben de sizi bekliyordum.”</p>

  <p>“Hayır, Juanito, henüz değil.”</p>

  <p>“Ben beklerim sinyor. Benjy sarhoş.”</p>

  <p>Joseph koltuğunda rahatsızlıkla kıpırdandı. “Sanırım böyle olacağını biliyordum.”</p>

  <p>“Bu yolun üzerinde sinyor. Biraz önce şarkı söylediğini duydum. Willie Romas da sarhoş. Willie mutlu. Belki de bu gece Willie birini öldürecek.”</p>

  <p>Joseph’ın dizginleri gergin tutan ve atların kurtulmak için başlarını öne attıkları sırada refleksle sarsılan elleri yıldızların ışığında bembeyaz görünüyordu.</p>

  <p>“Benjy’yi bul,” dedi Joseph sert bir sesle. “Birkaç saat içinde eve döneriz.” Atlar öne doğru atıldı ve Juanito karanlığın içinde kayboldu.</p>

  <p>Elizabeth, kendisini çevreleyen duvar artık yıkıldığı için Joseph’ın mutsuz olduğunu hissedebiliyordu. “Bana anlatacak, o zaman ben de ona yardım edeceğim.”</p>

  <p>Joseph kaskatı oturuyordu. Dizginleri sımsıkı tutan ellerinin değişmez ağırlığını hisseden atlar tırıs gitmeyi bırakıp küçük adımlarla ve dikkatli ilerlemeye başladılar. Nehir kıyısındaki ağaçların oluşturduğu düzensiz siyah çite yaklaştıkları sırada, aniden çalıların arasından Benjy’nin sesi duyuldu.</p>

  <p>“<i>Estando bebiendo de vino,</i></p>

  <p><i>Pedro, Rodarte y Siman...</i>”</p>

  <p>Joseph kırbacı yerinden söker gibi çıkardı ve atları acımasızca kırbaçladı; sonradan ileri atılmalarını kontrol etmek için de dizginlere var gücüyle asılması gerekiyordu. Elizabeth, Benjy’nin sesini duyunca deli gibi ağlamaya başlamıştı. Joseph atları dizginledi, ta ki toynaklarının sert zemin üzerinde çıkardıkları sesler karmaşık bir tırıs ritmine dönüşünceye kadar.</p>

  <p>“Kardeşimin bir ayyaş olduğunu size söylemedim. Nasıl bir ailem olduğunu bilmeniz gerek. Kardeşim bir ayyaş. Pek çok erkek gibi arada sırada dışarı çıkıp sarhoş oluyor değil. Benjy’de bu bir hastalık. Artık siz de biliyorsunuz.” Beriye baktı. “Şarkı söyleyen de oydu.” Elizabeth’in ağlarken vücudunun titrediğini fark etti. “Artık sizi eve bırakmamı ister misiniz?”</p>

  <p>“Evet.”</p>

  <p>“Sizden uzak durmamı da ister misiniz?” Genç kız cevap vermeyince atları aniden durdurdu, sonra yeniden harekete geçirdi. “Sizden uzak durmamı ister misiniz?”</p>

  <p>“Hayır, aptalca davranıyorum. Eve gidip yatmak istiyorum. Hissettiğim bu şeyin ne olduğunu anlamaya çalışmak istiyorum. İnanın, bunu içtenlikle söylüyorum.”</p>

  <p>Joseph boğazında yeniden bir sevincin yükseldiğini hissetti. Uzanıp Elizabeth’i yanağından öptü, sonra yeniden atları yürüttü. Bahçe kapısına gelince genç kızın arabadan inmesine yardım ettikten sonra kapıya kadar da onunla birlikte yürüdü.</p>

  <p>“Şimdi gidip kardeşimi bulmalıyım. Birkaç gün sonra geri geleceğim. İyi geceler.”</p>

  <p>Elizabeth, Joseph’ın gidişini beklemedi. Tekerlek sesleri henüz uzaklaşmamışken o yatağa girmişti bile. Kalbi öylesine hızlı çarpıyordu ki kafası yastığın üstünde hopluyordu. Kalbinin sesinden dolayı başka sesleri duymak zordu ama sonunda beklediği ses geldi. O sarhoş ve güzel ses, yavaş yavaş eve yaklaştı. Elizabeth, bu sesle birlikte gelen yakıcı acıya direnmeye zorladı kendini.</p>

  <p>“İşe yaramaz birisi, biliyorum,” diye fısıldadı. “Sarhoş, işe yaramaz bir aptal. Yapmam gereken bir şey var, sihirli bir şey âdeta.” Ses evin tam önüne gelinceye kadar bekledi. “Artık bunu yapmalıyım. Tek şansım bu.” Kafasını yastığının altına sokup fısıldadı: “Şarkı söyleyen bu adamı seviyorum; ne kadar işe yaramaz olsa da seviyorum onu. Yüzünü hiç görmedim ama onu her şeyden daha çok seviyorum. Yüce İsa, bu arzuma yardım et! Bu adamı elde etmemi sağla!”</p>

  <p>Sonra sessizce yatıp, yaptığı bu sihire gelecek yanıtı bekledi. Son bir acı dalgasından sonra yanıt geldi. Benjy’ye duyduğu derin nefret acıyı yok etti; bu öylesine güçlü bir nefretti ki genç kız dişlerini sıktı, dudakları öfkeyle gerildi. Teninin bu nefretle nasıl karıncalandığını, tırnaklarının Benjy’ye saldırmak için nasıl sabırsızlandığını hissedebiliyordu. Sonra nefret de uçup gitti. Benjy’nin uzakta gitgide kaybolan sesini ilgisizce dinledi. Sırtüstü yatıp kollarını başının arkasında kavuşturdu.</p>

  <p>“Yakında evleneceğim,” dedi fısıltıyla.</p>
</body>
</html>
