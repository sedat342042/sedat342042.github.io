<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">24</p>

  <p>Mevsimin sonbahara dönmesine, haftaların birleşip ayları yığmasına karşın yaz sıcağı devam etti ve nihayet o kadar yavaş çekildi ki mevsim değişikliği hissedilmedi bile. Su kenarlarına üşüşmüş güvercinler uzun süre önce göç etmişti; yüksekten uçan yaban ördekleri akşamları dinlenebilecekleri bir gölcük arıyor ve yorgun argın yola devam ediyordu; güçsüz olanlarsa kurumuş tarlalara konuyor, sabah olunca başka bir sürüye katılıyordu. Hava ancak kasımda serinledi ve kış gerçekten de yüzünü gösterdi, ama o zamana kadar toprak çoktan çıra gibi kurumuştu. Kayalardaki kuru yosunlar bile pul pul dökülmüştü.</p>

  <p>Sıcak haftalar devam ederken Joseph çam çemberinin içinde yaşadı ve kışın gelmesini bekledi. Yeni yaşamının kendine özgü alışkanlıkları ortaya çıkmıştı. Her sabah, kazdığı derin ve geniş çukurdan su taşıyarak yosunlu kayayı suluyor, aynı şeyi akşam da tekrarlıyordu. Yosun bu ilgiye karşılık vermişti; artık parlak, kalın ve yeşildi. Ve bölgede yeşil olan başka hiçbir şey yoktu. Joseph, kuruyup kurumadığını gösteren işaretleri dikkatle takip ediyordu. Dere yavaş yavaş küçülüyordu ama kış yaklaşıyordu ve kayadan damlaların düşmesini sağlayacak kadar su hâlâ vardı.</p>

  <p>Joseph on beş günde bir, kavrulmuş yollardan geçerek Nuestra Señora’ya gidip yiyecek alıyordu. Sonbaharın başlarındaki gidişinde kendisine bir mektup geldiğini gördü.</p>

  <p>Thomas sadece birkaç bilgi vermişti: “Burada ot var. Yolda üç yüz hayvan öldü. Geriye kalanlarsa şişmanladı. Rama ve çocuklar iyi. Kuraklık nedeniyle otlaklar çok pahalı. Çocuklar nehirde yüzüyor.”</p>

  <p>Joseph kasabada Ramos’u buldu ve yaşlı adam, dağlarda yaptıkları yolculuğu ruhsuz bir ifadeyle anlattı. İneklerin birer birer nasıl yere düştüklerini, üvendireyle dürtseler bile kalkmadıklarını, sadece yorgun argın gökyüzüne baktıklarını söyledi. Romas, ineklerin ne kadar güçlerinin kaldığını anlayabiliyordu. Gözlerine bakıp yorgun hayvanları silahla vurmuştu; ineklerin yorgun bakışları sabitleşip parlamış, ama hiç değişmemişti. Sürü, azıcık yiyecek ve suyla yolları boydan boya kaplayarak ilerlemişti ve yol üstündeki çiftçiler düşmanca davranmıştı. Bu çiftçiler, çitlerinin çevresinde sürekli dolaşıyor, içeri girmeye çalışan bütün hayvanları öldürüyordu. Yollar, tozla kaplı hayvan iskeletleriyle doluydu ve çürüyen etlerin kokusu her yeri kaplıyordu. Çocukların kokudan hastalanacağından korkan Rama, ıslak mendillerle yüzlerini kapatmıştı. Bir günde katettikleri mesafe gitgide azalmıştı ve yorgun hayvanlar bütün gece dinleniyor, yiyecek arayacak halde olmuyordu. Sürü küçüldükçe önce bir çoban, arkasından bir başkası daha geri gönderilmişti, ama küçük topluluk zar zor bir nehir kıyısına ulaşıp bütün gece yere çökmüş durumda yemleninceye kadar Romas ve öteki iki çoban oradan ayrılmamıştı. Romas bunu anlatırken gülümsedi ama sesinde hiçbir değişiklik olmadı. Öyküsünü bitirince hiç oyalanmadan dönüp gitti; omzunun üstünden, “Kardeşiniz paramı ödedi,” diye seslenerek bara girip gözden kayboldu.</p>

  <p>Bunları dinlerken Joseph’ın midesine derin bir ağrı saplandı, bu yüzden Romas’ın gittiğine sevindi. Erzak alıp sığınağına döndü. İlk kez, kurumuş, şimşeğe benzeyen uzun hatlar halinde yarılmış toprağı görmedi. Atını sürerken, kuru çalıların ayakta kalma savaşını hissetmedi. Zihni tozlu bir yol gibiydi ve yorgun inekler beyninin içinde ölüyordu. Duyduklarından dolayı üzgündü, çünkü artık bu yeni düşman da kendisini koruyan çamların karşısında dikilip birikecekti.</p>

  <p>Düzlükte, ağaçların altındaki çalılıklar ölmüştü ama dimdik duran ağaç gövdeleri hâlâ kayayı koruyordu. Kuraklık önce toprakta sürünüp kısa boylu asmaları ve çalıları öldürmüştü. Ama çamların kökleri kayalara tutunmuş, az da olsa su içmeye devam etmişti; iğneleri hâlâ siyahımsı yeşildi. Joseph düzlüğe varır varmaz kayanın nemli olup olmadığına ve küçük dereye baktı. İlk kez o gün, suyun ne hızla azaldığını ölçmek için derenin kenarına işaretler koydu.</p>

  <p>Aralıkta bölgeyi ayaz vurdu. Güneş doğdu, her yeri kızıla boyadı; kuzey rüzgârı her gün bölgeyi baştan başa dolaşarak havayı tozla doldurdu, kuru yaprakları savurdu. Joseph çiftliğe gidip bir çadır getirdi. Sessiz kalmış evlerin yanına gitmişken yel değirmenini çalıştırdı, borulardan geçen havanın sesini bir anlığına dinledi, sonra kanatları durduran küçük kolu indirdi. Yokuştan yukarı çıkarken arkasına dönüp evlere bakmadı. Bu sırada yolunu uzatarak mezarların yanından geçti.</p>

  <p>O öğleden sonra batıdaki dağlarda da sis gördü. “Yaşlı adamın yanına gitmeliyim,” diye düşündü. “Bana söyleyeceği başka şeyler olabilir.” Ama bu olacak iş değildi. Yosunun kuruyacağından korktuğu için kayadan ayrılamayacağını biliyordu. Düzlüğün sessizliğine dönüp çadırını kurdu. Kayaya su dökmek için kovasını alıp dereye gitti. Bir şey olmuştu. Derenin suları, işaret olarak kullandığı kazıktan en az iki parmak aşağıdaydı. Yerin altında bir yerlerde, kuraklık su kaynağına da saldırmıştı. Joseph çukurdaki suyla kovayı doldurup kayayı ıslattı, sonra kovayı tekrar doldurdu. Kısa süre sonra çukur boşaldı. Ölmekte olan derenin çukuru tekrar doldurması için yarım saat beklemek zorunda kaldı. İlk kez telaşlandı. Küçük mağaranın içine girip suyun yavaş yavaş damladığı yarığa baktı; sonra, mağaranın nemiyle kaplı bir halde dışarı çıktı. Derenin yanında oturup çukuru doldurmasını izledi. Bakarken suyun ne kadar azaldığını görebileceğini düşündü. Rüzgâr çam dallarını öfkeli bir sesle dalgalandırdı.</p>

  <p>Joseph yüksek sesle, “O kazanacak,” dedi. “Kuraklık bizi de ele geçirecek.” Korkmuştu.</p>

  <p>Akşam oradan ayrılıp Puerto Suelo’da güneşin batışını izledi. Sis, saklanmış olduğu denizden çıkıp güneşi yuttu. Soğuk kış akşamında Joseph, ateş yakmak için bir kucak dolusu kuru çam dalı ve bir çuval kozalak topladı. O gece ateşi çukura yakın yaktı, böylece alevlerin ışığı küçük dereyi aydınlatacaktı. Zaten azıcık olan yemeğini bitirince eyerine yaslanıp, sessizce çukura dolan suyu seyretti. Rüzgâr kesilmiş, çamlar susmuştu. Joseph kuraklığın sürünerek ilerlediğini, toprağın üstündeki kuru kabuğun üzerinden geçtiğini, çamlığın çevresinde dolaşıp keşif yaptığını duyabiliyordu. Kuraklık ilerledikçe korkuyla fısıldayan kuru toprağı da işitiyordu. Kalkıp kovasını çukurun içine, derenin altına koydu. Kova her dolduğunda alıp kayayı ıslattı, sonra oturup yeniden dolmasını bekledi. Her seferinde kova biraz daha geç doluyordu sanki. Baykuşlar gökyüzünde hiç durmadan dolaşıyordu, çünkü avlayabilecekleri çok az hayvan kalmıştı. Sonra Joseph topraktan cılız, yavaş bir darbenin geldiğini duydu. İyi anlayabilmek için nefes bile almadan dinledi.</p>

  <p>“Şimdi tepeyi aşıyor. Bu gece gelecek.”</p>

  <p>Tekrar nefes alıp ritmik darbeleri dinlemeye devam etti ve fısıldadı: “Buraya ulaştığında toprak ölecek, dere kuruyacak.” Ses tepede ilerlemeye devam ediyordu. Kayanın yanında sıkışıp kalmış olan Joseph sesin yaklaşmasını dinledi. Sonra atı başını kaldırıp kişnedi. Düzlüğün aşağısındaki yamaçtan karşılık olarak bir kişneme geldi. Joseph ayağa kalkıp küçük ateşinin yanında durdu; gelecek darbeye hazırlıklı olmak için omuzlarını gerdi, başını öne uzattı. Gecenin soluk ışığında bir adamın yaklaşarak atını durdurduğunu gördü. Adam, çamlardan daha uzun görünüyordu; başının çevresinde soluk mavi bir ışık vardı. Sonra yumuşak bir ses duyuldu: “Sinyor Wayne.”</p>

  <p>Joseph içini çekti ve kasları gevşedi. “Juanito, sen misin?” diye sordu yorgun bir sesle. “Sesini tanıdım.”</p>

  <p>Juanito inip atını bağladı ve geniş adımlarla ateşin yanına geldi. “Önce Nuestra Señora’ya gittim. Yalnız olduğunuzu söylediler. Sonra çiftliğe gittim, evler terk edilmişti.”</p>

  <p>“Beni burada bulacağını nereden bildin?”</p>

  <p>Juanito ateşin yanına diz çöktü ve alevi canlandırmak için yeni dallar attıktan sonra ellerini ısıttı. “Bir seferinde kardeşinize söylediklerinizi anımsadım sinyor. ‘Burası serin bir su gibi,’ demiştiniz. Kurak tepelere gelince, nerede olduğunuzu anladım.” Alev canlanmıştı. Juanito, Joseph’ın yüzüne baktı. “İyi değilsiniz sinyor. Zayıflamışsınız, hasta olmuşsunuz.”</p>

  <p>“Ben iyiyim Juanito.”</p>

  <p>“Kupkuru ve hummalı gibi görünüyorsunuz. Yarın bir doktora görünmelisiniz.”</p>

  <p>“Hayır, iyiyim. Neden döndün Juanito?”</p>

  <p>Juanito geçmişteki bir acıyı anımsayıp gülümsedi. “Gitmemi gerektiren şey ortadan kalktı sinyor. Bittiğini anladım ve dönmek istedim. Küçük bir oğlum var sinyor. Bu gece gördüm onu. Bana benziyor, gözleri mavi ve ufak ufak konuşmaya başlamış. Dedesi ona Chango adını vermiş, küçük bir <i>piojo</i><a href="../Text/dipnot.xhtml#Footnote0016" id="Feedback0016"><sup class="dipnot_sayi">[16]</sup></a> olduğunu söyleyip gülüyor. Garcia çok mutlu bir adam.” Bütün bu mutlulukla yüzü aydınlanmıştı ama sonra yeniden hüzünlendi. “Siz, sinyor... Sizden ve zavallı hanımefendiden söz ettiler. Onun için mumlar yakılıyor.”</p>

  <p>Joseph bu anının karşısında başını salladı. “Geleceği belliydi Juanito. Geldiğini hissediyordum. Sürünerek bize yaklaştığını hissediyordum. Ve şimdi de neredeyse her yeri ele geçirdi. Bir tek bu küçük ada kaldı.”</p>

  <p>“Ne demek istiyorsunuz sinyor?”</p>

  <p>“Dinle beni Juanito. Başlangıçta toprak vardı, sonra ona göz kulak olmak için ben geldim. Şimdi toprak neredeyse tamamen öldü. Sadece bu kaya ve ben kaldık. Ben toprağım.” Gözleri hüzünlendi. “Elizabeth bir keresinde bana kader tanrıçalarından kaçan bir adamın öyküsünü anlatmıştı. Güvende olacağı bir sunağa sığınmıştı adam.” Joseph o anı hatırlayarak gülümsedi. “Elizabeth’in yaşanan her şeyle ilgili bir öyküsü vardı; olanlara uyan ve sonuçları önceden gösteren öyküler...”</p>

  <p>İkisi de sustular. Juanito birkaç dal daha kırıp ateşe attı. Joseph, “Buradan uzaklaştığında nereye gittin Juanito?” diye sordu.</p>

  <p>“Nuestra Señora’ya gittim. Willie’yi de alıp uzaklaştım.” Joseph’a acı acı baktı. “O düş yüzünden sinyor. Düşü anımsarsınız. Willie bana sık sık anlatırdı. Pırıl pırıl parlayan, sert, tozlu bir yerde olduğunu görüyordu. Toprakta delikler varmış. Deliklerden çıkan adamlar onu bir sinek gibi parça parça oluncaya kadar çekiştiriyormuş. Bu bir düştü. Zavallı Wiilie’yi de yanıma aldım. Santa Cruz’a gidip yakınlardaki dağlarda kurulmuş bir çiftlikte çalıştık. Willie tepelerdeki büyük ağaçları sevmişti. Orası düşlerinde gördüğü yerden çok farklıydı.” Juanito sustu ve ağaçların tepelerinden kendisini gösteren yarımaya baktı.</p>

  <p>Joseph, “Bir dakika,” diyerek çukurdaki dolu kovayı aldı kayaya döktü.</p>

  <p>Juanito onu izledi ama bir şey söylemedi. “Artık ayı sevmiyorum. Dağda çalıştık; ağaçların arasında sığır güdüyorduk ve Willie mutluydu. Bazen aynı düşü görüyordu ama ben ona yardım ediyordum. Ve o düşü her gördüğünde Santa Cruz’a gidiyor, viski içip kadınlarla yatıyorduk.” Ayışığının yüzüne vurmasını engellemek için şapkasını öne eğdi. “Bir gece Willie aynı düşü gördü. Ertesi gece kasabaya gittik. Santa Cruz’da bir sahil var. Orada eğlence yerleri, çadırlar, küçük arabalar oluyor. Willie öyle şeyleri severdi. Akşam sahilde yürüdük. Aya bakmak için teleskop getiren bir adam vardı. Beş sent karşılığında bakabiliyordun. Önce ben baktım, sonra Willie baktı.” Juanito yüzünü öteki tarafa çevirdi. “Willie çok hastalandı. Eyerimin üstüne koyup onu taşıdım, atını da ardımdan çektim. Ama Willie buna dayanamadı ve o gece kendini kementle bir ağaç dalına astı. Her şeyin bir düş olduğunu düşündüğü zaman sorun yoktu ama o yerin gerçekten var olduğunu, düş olmadığını anlayınca buna dayanamadı. O kovuklar, sinyor, o kurak, ölü yer... Gerçekten de vardı. Teleskopta gördü.” Birkaç dal kırıp ateşe attı. “Sabah onu asılı halde buldum.”</p>

  <p>Joseph doğruldu. “Ateşi tazele Juanito. Ben kahve yapacağım. Bu gece hava soğuk.”</p>

  <p>Juanito biraz daha dal kırdı ve kurumuş kalın bir dalı çizmesinin topuğuyla parçaladı. “Dönmek istedim sinyor. Yalnızdım. Sizdeki o şey yok oldu mu?”</p>

  <p>“Evet, yok oldu. Zaten hiç bende olmamıştı. Burada sana göre bir şey yok. Sadece ben varım.”</p>

  <p>Juanito sanki Joseph’ın koluna dokunmak ister gibi elini uzattı ama sonra geri çekti. “Neden burada kalıyorsunuz? Sürünün ve ailenizin gittiğini söylediler. Benimle gelin, buradan gidelim sinyor.” Alevlerin ışığında Joseph’ın yüzüne baktı ve bakışlarının sertleştiğini gördü.</p>

  <p>“Sadece kaya ve dere var. Nasıl olacak biliyorum. Dere alçalıyor. Kısa süre sonra kuruyacak, yosun sararacak, ardından kahverengi olacak ve avcunda dağılacak. Ondan sonra sadece ben kalmış olacağım. Ve gitmeyeceğim.” Gözleri sinirliydi. “Ölene kadar burada kalacağım. Öldüğümde ise geriye hiçbir şey kalmayacak.”</p>

  <p>“Ben sizinle kalacağım. Yağmurlar gelecek. Burada sizinle birlikte yağmuru bekleyeceğim.”</p>

  <p>Ama Joseph başını öne eğdi. “Burada olmanı istemiyorum,” dedi acıyla. “O zaman çok daha uzun beklemek gerekir. Oysa şimdi sadece gece ve gündüz, karanlık ve aydınlık var. Sen burada kalırsan, zamanı uzatacak bin tane ara olacak; sözcüklerin arasındaki uzun zaman, adımların arasındaki uzun zaman...” Aniden sordu: “Noel yaklaştı mı?”</p>

  <p>“Noel geçti. İki gün sonra yılbaşı.”</p>

  <p>“Ah,” diye içini çekti Joseph ve sırtını eyerine doğru salıverdi. Gergin bir tavırla sakalını okşadı. “Yeni bir yıl. Buraya gelirken hiç bulut gördün mü Juanito?”</p>

  <p>“Bulut yoktu sinyor. Biraz sis olduğunu düşünmüştüm ama baksanıza, ayın çevresinde hale yok.”</p>

  <p>“Sabah bulutlu olabilir. Yeni yıl yaklaşmış, bulutlar gelebilir.” Kovayı yeniden alıp kayayı suladı.</p>

  <p>Ay gökyüzünde kayıp giderken, arada sırada kuru dallar atarak ateşin başında sessizce oturdular. Don başlayınca Joseph battaniyelerinden birini Juanito’ya verdi ve kovanın ağır ağır dolmasını beklediler. Juanito kayayla ilgili hiçbir şey sormadı ama Joseph bir seferinde açıklama yaptı: “Suyun tek damlası bile boşa gitmemeli. Yeterince su yok.”</p>

  <p>Juanito doğruldu. “İyi değilsiniz sinyor.”</p>

  <p>“Tabii ki iyiyim. Çalışmıyorum, az yiyorum ama iyiyim.”</p>

  <p>Juanito birdenbire, “Peder Angelo’ya gitmeyi düşündünüz mü hiç?” diye sordu.</p>

  <p>“Rahibe mi? Hayır. Neden gideyim ki?”</p>

  <p>Juanito sanki kendi fikrini küçümser gibi ellerini iki yana açtı. “Bilmem. Bilge bir adamdır ve rahiptir. Tanrı’ya yakındır.”</p>

  <p>“O ne yapabilir ki?”</p>

  <p>“Bilmiyorum sinyor. Bilge bir adamdır ve rahiptir. Gitmeden önce, yani o olaydan sonra ona gidip günah çıkardım. Bilge adamdır. Sizin de bilge bir adam olduğunuzu söyledi. ‘O adam bir gün kapıma gelecek,’ dedi. Peder Angelo aynen böyle dedi. ‘Bir gün gelecek,’ dedi. ‘Belki gece gelir. Kendi bilgeliği içinde güce ihtiyacı olacak.’ Peder tuhaf bir adam sinyor. Günahları dinliyor, kefareti söylüyor, sonra bazen konuşuyor ve insanlar anlamıyor. İnsanlara yukarıdan bakıyor ve anlayıp anlamadıklarını umursamıyor. Bazıları bundan hoşlanmıyor. Korkuyorlar.’’</p>

  <p>Joseph öne eğilmiş, ilgiyle dinliyordu.</p>

  <p>“Ondan ne isteyebilirim? Şimdi ihtiyaç duyduğum neyi verebilir ki bana?”</p>

  <p>“Bilmiyorum. Sizin için dua edebilir.”</p>

  <p>“Peki bu işe yarar mı Juanito? Dua ettiği her şey gerçekleşiyor mu?”</p>

  <p>“Evet. Duaları Bakire Meryem tarafından Tanrı’ya ulaştırılıyor. Dua ettiği şeyler gerçekleşebilir.”</p>

  <p>Joseph yeniden eyerine yaslandı ve birden kıkırdadı. “Gideceğim. Her yolu deneyeceğim. Baksana Juanito, sen burayı biliyorsun, ataların da biliyordu. Neden kuraklık başlayınca hiçbiriniz buraya gelmediniz? Gelinmesi gereken yer burasıydı.”</p>

  <p>Juanito düşünceli bir ifadeyle, “Yaşlılar öldü,” dedi. “Gençler de unutmuş olabilir. Ben hatırlıyorum çünkü annemle birlikte gelmiştim. Ay batıyor. Uyumayacak mısınız sinyor?”</p>

  <p>“Uyumak mı? Hayır, uyumayacağım. Suyu boşuna akıtamam.”</p>

  <p>“Siz uyurken suya ben bakarım. Tek damlası bile boşa gitmeyecek.”</p>

  <p>“Hayır, uyumayacağım. Bazen gündüz kova dolarken biraz uyuyorum. O yetiyor. Nasıl olsa çalışmıyorum.’’ Kovayı almak için ayağa kalktı ve birden çığlık atarak yere eğildi. “Bak Juanito!” Bir kibrit yakıp dereye doğru tuttu. “Evet, su yükseliyor. Sen gelince oldu. Bak, kazığın çevresinden dolaşıyor. Yarım parmak kadar yükselmiş.’’ Heyecanla kayaya koşup mağaranın içine doğru eğildi; bir kibrit daha yakarak kaynağa baktı. “Hızlanmış. Ateş yak Juanito.’’</p>

  <p>“Ay battı. Uyuyun sinyor. Ben suya bakarım. Uykuya ihtiyacınız var.</p>

  <p>“Hayır, ateş yak da aydınlansın ortalık. Suyu seyretmek istiyorum. Belki de suyun geldiği yerde iyi bir şey oldu. Belki dere yükselecek ve biz de buradan çıkıp yeniden toprağa kavuşacağız. Bir öbek yeşil ot, sonra daha geniş bir öbek...” Gözleri parlıyordu. “Bu merkezden çıkıp yamaçlardan aşağıya, oradan da düzlüğe... Bak Juanito, kazığın yarım parmaktan da fazla üstünde. Bir parmak!”</p>

  <p>Juanito, “Uyumalısınız,” diye ısrar etti. “Uykuya ihtiyacınız var. Suyun nasıl yükseldiğini görüyorum. Ona göz kulak olurum.” Joseph’ın koluna vurup onu yatıştırdı. “Gelin, uyumalısınız.”</p>

  <p>Ve Joseph, battaniyenin üstüne örtülmesine izin vererek, derenin yükselmesinin huzuruyla derin bir uykuya daldı.</p>

  <p>Juanito karanlıkta oturup görevine bağlı kaldı, kova doldukça kayayı suladı. Bu, Joseph’ın uzun süredir ilk kesintisiz uykusuydu. Juanito ince dalların küçük ateşini korudu ve bununla ellerini ısıttı; bütün gece yaşanan don, toprağın üstünde beyaz bir tabaka oluşturmuştu. Juanito, uyumakta olan Joseph’a baktı. Ne kadar zayıfladığını, kavruklaştığını, saçlarının nasıl beyazladığını gördü. Annesinin anlattığı kısa öyküleri anımsadı; puslu büyük Ruhun, insanlara ve diğer tanrılara yaptığı şakaların öykülerini... Sonra, Joseph’ın yüzüne bakarken, kalın kerpiç duvarlı ve toprak zeminli eski Nuestra Señora kilisesini düşündü. Kilisenin saçaklarında bir açıklık vardı ve bazen ayin sırasında içeri kuşlar girerdi. Aziz Joseph’ın başına ve Meryem Ana’nın mavi örtüsüne sık sık kuş pisliği düşerdi. Aklına neden bu düşüncenin geldiğini yavaş yavaş anladı. Çarmıha gerilmiş, ölü, kanlar içindeki İsa geldi gözünün önüne. Öldüğü için yüzünde hiçbir acı ifadesi yoktu ama hayal kırıklığı ve şaşkınlık görülüyordu; hepsinin üzerinde de sınırsız bir yorgunluk ifadesi vardı. İsa ölmüştü ve Yaşam sona ermişti. Juanito, Joseph’ın yüzünü görmek için ateşi güçlendirdi. Bu yüzde de aynı hayal kırıklığı ve yorgunluk vardı. Ama Joseph ölmemişti. Uykusunda bile çenesi sımsıkıydı. Juanito hemen haç çıkardı, Joseph’ın yattığı yere gidip, üşümesin diye battaniyeleri iyice sardı. Ve sert omzunu okşadı. Juanito, Joseph’ı acı içinde seviyordu. Şafak sökerken suyu izlemeye devam etti ve kayayı defalarca suladı. Su, gece boyunca biraz yükselmişti. Joseph’ın çaktığı küçük kazığın çevresinde dolaşıp küçük anaforlar yaratıyordu. Sonunda soğuk güneş doğdu ve ormanda parladı. Joseph uyanıp doğruldu. “Su ne durumda?”</p>

  <p>Juanito bu soru karşısında keyifle güldü. “Dere yükseldi. Siz uyurken sular çoğaldı.”</p>

  <p>Joseph battaniyeleri hızla atıp bakmaya gitti. “Gerçekten de öyle. Bir yerlerde bir şeyler değişti.” Elleriyle yosunlu kayaya dokundu. “Sürekli ıslak tutmuşsun Juanito. Teşekkür ederim. Bu sabah daha yeşil görünüyor mu sence?”</p>

  <p>“Gece rengini görmemiştim.”</p>

  <p>Kahvaltı hazırlayıp ateşin başında kahvelerini içtiler. Juanito, “Bugün Peder Angelo’ya gidelim,” dedi.</p>

  <p>Joseph başını ağır ağır sağa sola salladı. “Çok su kaybederiz. Ayrıca, gitmeye gerek yok. Dere yükseliyor.”</p>

  <p>Juanito başını kaldırmadan yanıtladı, çünkü Joseph’ın gözlerini görmek istemiyordu. “Rahibi görmemiz iyi olur. Onunla konuşunca kendinizi iyi hissedersiniz. Küçücük bir günahınızı bile itiraf etseniz iyi hissedersiniz.”</p>

  <p>“Ben o kiliseye bağlı değilim Juanito. Günah çıkaramam.”</p>

  <p>Juanito şaşırmıştı. Sonunda, “Herkes Peder Angelo’ya gidebilir,” dedi. “Çocukluklarından bu yana kiliseye gitmemiş adamlar bile, tıpkı akşamları su birikintilerine giden yaban güvercinleri gibi, sonunda Peder Angelo’nun kapısını çalıyor.”</p>

  <p>Joseph arkasındaki kayaya baktı. “Ama su geliyor. Şimdi gitmeye gerek yok.”</p>

  <p>Juanito kilisenin Joseph’a yardım edebileceğini düşündüğü için kurnazca saldırdı: “Ben doğduğumdan beri burada yaşıyorum sinyor, sizse burada sadece kısa bir süredir yaşıyorsunuz. Bilmediğiniz şeyler var.”</p>

  <p>“Neler?”</p>

  <p>Juanito bu kez gözlerine dikkatle baktı. “Bunu pek çok kez gördüm sinyor,” dedi heyecanla. “Bir kaynak kurumadan önce suyu biraz yükselir.”</p>

  <p>Joseph hemen dereye baktı. “Bu, sona geldiğimizin bir işareti mi yani?”</p>

  <p>“Evet sinyor. Tanrı elini uzatmazsa kaynak kuruyacaktır.”</p>

  <p>Joseph birkaç dakika sessizce düşündü. Sonunda ayağa kalkıp eyerini aldı. Sert bir sesle, “Hadi, rahibe gidelim,” dedi.</p>

  <p>“Ama belki o da yardım edemez.”</p>

  <p>Joseph eyeri, bağlanmış bekleyen atının üstüne koydu. “Hiçbir fırsatı kaçıramam,” diye bağırdı.</p>

  <p>Atlar eyerlenince, Joseph kayanın üzerine bir kova su daha döktü. “Kurumadan dönerim,” dedi. Tepeleri enine geçerek dümdüz bir yoldan ilerlediler ve ilerideki yola ulaştılar. Tırıs giden atlarının üzerinde bir toz bulutu dolaşıyordu. Hava soğuktu ve şiddetli bir don vardı. Nuestra Señora yolunun yarısını aştıkları sırada rüzgâr çıktı ve bütün vadiyi bir toz bulutuyla kapladı; tozlar havaya öylesine yayıldı ki soluk sarı bir sis güneşi kapattı. Juanito eyerinin üzerinde dönüp, rüzgârın geldiği batı yönüne baktı.</p>

  <p>“Kıyıda sis var.”</p>

  <p>Joseph hiç bakmadı bile. “Hep orada duruyor. Okyanus var olduğu sürece kıyı için bir tehlike yok.”</p>

  <p>Juanito umutla konuştu: “Rüzgâr batıdan esiyor sinyor.”</p>

  <p>Ama Joseph acı acı güldü. “Başka bir yıl olsaydı samanları yığar, odunların üstünü örterdik. Bu yıl rüzgâr genellikle batıdan esti.”</p>

  <p>“Ama elbet yağmur yağacak sinyor.”</p>

  <p>“Neden yağsın ki?” Bu perişan topraklar Joseph’ın sinirini bozuyordu. Çıplak tepelere, yapraklarını dökmüş ağaçlara kızgındı. Sadece meşeler canlıydı ve onlar da yaşamlarını bir toz bulutu altında gizliyordu.</p>

  <p>Joseph ve Juanito sonunda Nuestra Señora’nın sessiz ana caddesine ulaştılar. İnsanların yarısı kasabadan ayrılmış, daha şanslı yerlerde yaşayan akrabalarını ziyarete gitmiş, evlerini, kavrulmuş avlularını, boş tavuk kümeslerini bırakmıştı. Romas evinin kapısına çıkıp hiç konuşmadan el salladı; Bayan Gutierrez de penceresinden onları gözetledi. Barın önünde hiç müşteri yoktu. Caddede ilerleyip topraktan yapılmış alçak tavanlı kiliseye geldiklerinde, bu kısa kış gününün akşamı yaklaşmıştı. İki zenci çocuk, yolda ayak bileklerine kadar gelen tozun içinde oynuyordu. Joseph’la Juanito atlarını çok yaşlı bir zeytin ağacına bağladılar.</p>

  <p>Juanito, “Kiliseye gidip bir mum yakacağım,” dedi. “Peder Angelo’nun evi arkada. İşiniz bitinceye kadar kayınpederimin evinde bekleyeceğim.” Kiliseye doğru gitti ama Joseph arkasından seslendi.</p>

  <p>“Dinle Juanito, benimle gelmemelisin.”</p>

  <p>“Gelmek istiyorum sinyor. Ben sizin dostunuzum.”</p>

  <p>“Hayır,” dedi Joseph son söz olarak. “Seni orada istemiyorum. Yalnız kalmak istiyorum.”</p>

  <p>Juanito’nun gözleri isyan ve kalp kırıklığıyla dondu. “Peki dostum,” dedi hafifçe ve kilisenin açık kapısından içeri girdi.</p>

  <p>Peder Angelo’nun beyaz badanalı küçük evi kilisenin tam arkasındaydı. Joseph merdiveni çıkıp kapıyı çaldı ve çok kısa süre sonra Peder Angelo kapıyı açtı. Bir tulumun üzerine eski papaz cüppesini geçirmişti. Yüzü eskisinden daha solgundu, gözleri okumaktan kanlanmıştı. Gülümseyerek Joseph’ı selamladı. “İçeri gir.”</p>

  <p>Joseph, birkaç parlak kutsal resimle süslenmiş küçük bir odanın ortasında ayakta duruyordu. Odanın her köşesi, koyun derisiyle ciltlenmiş, misyonerlik günlerinden kalma kalın ve eski kitaplarla doluydu. Joseph, “Adamım Juanito gelmemi söyledi,” dedi. Rahipten şefkatin yayıldığını hissetti ve yumuşak sesiyle sakinleşti.</p>

  <p>“Günün birinde gelebileceğini düşünmüştüm. Otursana. Sonunda ağaç seni yarı yolda mı bıraktı?”</p>

  <p>Joseph’ın aklı karıştı. “Daha önce de ağaçtan söz etmiştiniz. Ağaç hakkında ne biliyorsunuz?”</p>

  <p>Peder Angelo güldü. “Bir rahibi tanıyacak kadar rahibim ben de. Bana peder desen daha iyi olmaz mı? Herkes böyle yapıyor.”</p>

  <p>Joseph, karşısındaki adamın gücünü hissetti. “Juanito gelmemi söyledi Peder.”</p>

  <p>“Elbette o söyledi ama sonunda ağaç seni yarı yolda mı bıraktı?” Joseph kederle, “Kardeşim ağacı öldürdü,” dedi.</p>

  <p>Peder Angelo kaygıyla baktı. “Bu kötü olmuş. Aptalca bir şey yapmış. Bunun sonucunda ağaç daha da güçlenebilirdi.”</p>

  <p>“Ağaç öldü. Ağaç ayakta ama ölü.”</p>

  <p>“Ve sen de nihayet kiliseye geldin, öyle mi?”</p>

  <p>Joseph, geliş nedenini komik bularak güldü. “Hayır Peder. Yağmur duası yapmanızı istemeye geldim. Ben Vermont’luyum. Bize sizin kilisenizle ilgili şeyler anlattılar.”</p>

  <p>Rahip başını salladı. “Evet, anlatılanları biliyorum.”</p>

  <p>“Ama toprak ölüyor!” diye aniden bağırdı Joseph. “Yağmur duası yapın Peder! Yağmur duası yaptınız mı?”</p>

  <p>O zaman Peder Angelo özgüvenini biraz kaybetti. “Kendi ruhun için dua etmene yardımcı olacağım oğlum. Yağmur yağacak. Ayin yaptık. Yağmur yağacak. Tanrı yağmuru dilediğince yağdırır ve durdurur.”</p>

  <p>“Yağmurun yağacağını nereden biliyorsunuz? Size toprak ölüyor diyorum.”</p>

  <p>Rahip sert bir sesle, “Toprak ölmez,” dedi.</p>

  <p>Joseph öfkeyle ona baktı. “Nereden biliyorsunuz? Bir zamanlar çöller de canlıydı. Bir adam sık sık hastalanıp her seferinde iyileşiyorsa, asla ölmeyecek anlamına mı gelir bu?”</p>

  <p>Peder Angelo sandalyesinden kalkıp Joseph’ın başında dikildi. “Sen hastasın evladım. Bedenin de ruhun da hasta. Ruhunu iyileştirmek için kiliseye gelir misin? İsa’ya iman edip ruhunun kurtarılması için dua eder misin?”</p>

  <p>Joseph ayağa fırlayarak öfkeyle rahibin önünde durdu. “Ruhum mu? Ruhuma lanet olsun! Size toprak ölüyor diyorum. Toprak için dua edin!”</p>

  <p>Rahip, Joseph’ın parlayan gözlerine bakıp duygularının çılgınca coştuğunu anladı. “Tanrı’nın en önemli işi insandır; insanların cennete gitmesi, cehennemde cezalandırılmasıdır.”</p>

  <p>Joseph’ın öfkesi aniden geçti. Yorgun bir sesle, “Artık gidiyorum Peder,” dedi. “Bilmeliydim. Artık kayanın yanına gidip bekleyeceğim.”</p>

  <p>Kapıya doğru giderken Peder Angelo da arkasından yürüdü. “Ruhun için dua edeceğim evladım. İçinde çok fazla acı var.”</p>

  <p>“Hoşça kalın Peder. Ve teşekkür ederim.” Joseph karanlıkta hızla yürüdü.</p>

  <p>O gittikten sonra Peder Angelo tekrar sandalyesine oturdu. Karşısındaki adamın gücü karşısında sarsılmıştı. İsa’nın çarmıhtan indirilmesini gösteren resimlerden birine baktı ve “Tanrı’ya şükür ki bu adamın verecek bir mesajı yok,” diye düşündü. “Tanrı’ya şükür ki unutulmamak istemiyor, kendisine inanılmasını istemiyor.” Ve ani bir sapkınlık içinde, “Yoksa batıda yeni bir İsa olurdu,’’ dedi. Sonra kalkıp kiliseye gitti. Yüksek mihrabın önünde Joseph’ın ruhu için dua etti; ardından kendi küfrünün bağışlanması için de yalvardı. Kiliseden çıkmadan önce de yağmurun hemen yağması ve ölmekte olan toprağı kurtarması için dua etti.</p>
</body>
</html>
