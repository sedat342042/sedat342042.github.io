<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">2</p>

  <p>Joseph bir süre dolaştıktan sonra, Nuestra Señora denen uzun vadiye ulaştı ve alacağı araziyi kaydettirdi. Buraya geldiğinde, Nuestra Señora, Kaliforniya’nın orta bölgesindeki bu uzun Meryem Ana vadisi, yeşil, altın rengi, sarı ve maviyle donanmıştı. Vadinin tabanı yabani yulaf ve kanarya sarısı hardal çiçekleriyle kaplıydı. San Francisquito nehri, küçük, ensiz ormanının verdiği bir geçitten geçerek vadinin kayalık tabanında gürültüyle akıyordu. İki yanda uzanan dağlar dik yamaçlarıyla Nuestra Señora vadisini kapatıyor, bir taraf onu denizden korurken, öteki taraf geniş Salinas Vadisi’nin güçlü rüzgârlarına karşı savunuyordu. Vadinin güney ucundaki tepelerde açılmış geçit nehri özgürlüğüne kavuşturuyor, kilise ve küçük Meryem Ana kasabası da bu geçidin hemen yanında yer alıyordu. Kızılderili kulübeleri kilisenin balçık duvarlarının çevresinde kümelenmişti. Kilisenin artık çoğu zaman boş kalmasına, aziz ikonlarının yıpranmasına, kiremit çatıya ait parçaların yerde kırık dökük durmasına ve çanlarının kırılmış olmasına karşın, Meksika Kızılderilileri hâlâ bu binanın yakınında yaşıyor, şenlikler düzenliyor, sıkışıp sertleşmiş toprağın üstünde La Jota dansı yapıyor, güneşin altında serilip uyuyorlardı.</p>

  <p>Joseph, evini ve çiftliğini kuracağı arazisini kaydettirdikten sonra yeni yuvasına doğru yola çıktı. Geniş kenarlı şapkasının altında gözleri heyecanla parlıyordu; vadinin havasını derin derin içine çekti. Beli sarı düğmelerle süslenmiş yeni bir kot pantolon, mavi bir gömlek, cepleri çok işe yarayan bir yelek giymişti. Yüksek ökçeli çizmeleri de yeniydi ve mahmuzları gümüş gibi parlıyordu. Yaşlı bir Meksikalı, güç bela Meryem Ana kasabasına doğru yürüyordu. Joseph kendisine yaklaşınca adamın yüzü sevinçle aydınlandı. Şapkasını çıkarıp yolun kenarına geçti. “Bir yerlerde fiesta<a href="../Text/dipnot.xhtml#Footnote0001" id="Feedback0001"><sup class="dipnot_sayi">[1]</sup></a> mı var?” diye sordu kibarca.</p>

  <p>Joseph neşeyle güldü. “Vadinin yukarısında altmış beş dönüm arazim var. Orada yaşayacağım.”</p>

  <p>Yaşlı yayanın gözleri, Joseph’ın bacağının tam altında, kılıfın içinde duran tüfeğe takıldı. “Bir geyik görürseniz sinyor ve onu öldürürseniz yaşlı Juan’ı hatırlayın.”</p>

  <p>Joseph yoluna devam ederken omzunun üstünden arkaya seslendi. “Evimi yapınca bir fiesta düzenleyeceğim. O zaman seni hatırlayacağım Yaşlı Juan.”</p>

  <p>“Damadım gitar çalar sinyor.”</p>

  <p>“O halde o da gelir Yaşlı Juan.”</p>

  <p>Joseph’ın atı, incecik meşe dallarını toynaklarıyla ezerek hızlı hızlı yürüyordu; demir nalları karşısına çıkan taşlara çarparak tıkırdıyordu. Yol, nehrin iki kıyısı boyunca uzayıp giden ormanın içinden geçiyordu. Joseph ilerledikçe, akıllı ve güzel bir kızla görüşmek için gizlice evden kaçmış bir delikanlı gibi ürkek ama istekli oluyordu. Meryem Ana ormanının büyüsünden etkileniyor, kendinden geçiyordu. Birbirine dolanmış dallarla sürgünlerde, ağaçların arasından geçen nehirle kesilen bu uzun, yeşil mağarada ve parlak çalılıklarda merak uyandırıcı bir dişilik vardı. Sonsuz gibi görünen yeşil geçitler, koridorlar ve girintiler, tarihöncesi bir dinin anlaşılmaz ama çok şey vaat eden simgeleri gibiydi. Joseph titreyerek gözlerini kapattı. “Belki de hasta oldum,” dedi. “Gözlerimi açtığımda bütün bunların bir hezeyandan ve yüksek ateşten kaynaklandığını göreceğim.” İlerledikçe, bu arazinin, kurak ve tozlu bir sabahta ortadan kayboluverecek bir düş olabileceği korkusunu hissetti. Kaliforniya’ya özgü büyük manzanita çalılarından birinin dalları şapkasına takılıp yere düşürdü; Joseph atından indi, kollarını gererek esnetti, yere eğilip eliyle toprağa vurdu. Üstündeki bu ağır havayı dağıtmak istiyordu. Güneşin rüzgârda titreyen yaprakların üzerinde yanıp yanıp söndüğü, rüzgârın boğuk sesler çıkardığı ağaç tepelerine baktı. Tekrar atına bindiğinde, toprak için duyduğu bu hisleri asla kaybetmeyeceğini biliyordu artık. Deri eyerinin gıcırtıları, mahmuz zincirlerinin şakırtıları, atın dilinin silindir gem üzerinde çıkardığı sinir bozucu ses, toprağın nabız sesini bastırıyordu. Joseph önceden körelmiş olduğunu ve artık birdenbire hislerine kavuştuğunu; önceden uyuyor olduğunu ama artık uyandığını duyumsuyordu. Zihninin gerisinde bir yerlerde ise ihanet duygusu vardı. Geçmişi, yuvası, tüm çocukluğu yok oluyordu ve onları anımsamanın boynunun borcu olduğunu biliyordu. Dikkat etmezse, bu toprak onu tümüyle ele geçirebilirdi. Toprakla savaşmak için babasını düşündü; babasının dinginliğini ve huzurunu, gücünü ve değişmez adaletini... Bu düşünceler içindeyken kafasındaki ayrım ortadan kalktı; hiçbir anlaşmazlık olmadığını biliyordu, çünkü babası ve bu yeni toprak bir bütündü. Joseph işte o zaman korktu. “O öldü,” diye fısıldadı. “Babam ölmüş olmalı.”</p>

  <p>At, nehrin ormanından çıkıp, sanki bir pitonun gövdesiyle açılmış gibi kıvrılan bir patikadan gitmeye başladı. Bu yol, hayaletlerin eşliğine bile memnuniyetle razı olacak kadar yalnız ve korkmuş hayvanların toynaklarının ve tabanlarının açtığı çok eski bir av iziydi. Sayısız anlamı olan bir yoldu. Tam şurada, büyük bir meşenin yanında geniş bir yay çizmişti; uzun süre önce bir aslan bu ağacın kalın bir dalının ardında saklandıktan sonra avını öldürüp kendi kokusunu buraya bırakarak yolun hattını değiştirmiş olmalıydı. Tam şurada ise yol, bir çıngıraklı yılanın soğuk kanını güneşte ısıttığı pürüzsüz bir kayanın çevresinden dikkatle dolaşıyordu. At, yolun ortasından gitmeye ve bütün uyarı işaretlerini dikkatle izlemeye devam etti.</p>

  <p>Artık patikanın yerini geniş bir çimenlik almıştı ve bu çimenliğin orta yerinde bir küme meşe ağacı, açık yeşil bir gölün ortasındaki koyu yeşil bir ada gibi duruyordu. Joseph atını ağaçlara doğru sürerken, acı içinde bir haykırış duydu; ağaçlık tepeyi aşınca kıvrık dişli, sarı gözlü ve karmakarışık kızıl yeleli kocaman bir yabandomuzuyla karşılaştı. Bu canavar, kalçasının üstüne oturmuş, hâlâ haykırmakta olan küçük bir domuzun butlarını kopararak yiyordu. Uzakta bir dişi domuz ve beş yavrusu, korku dolu çığlıklarla sıçrayarak kaçışıyordu. Joseph’ın kokusunu alan yabandomuzu yemeyi bıraktı ve omuzlarını dikleştirdi. Burnundan soluyup homurdandıktan sonra, ölmekte olan ve iç paralayıcı bir sesle haykırmaya devam eden domuza döndü. Joseph sert bir şekilde atının yularını çekti. Yüzü öfkeyle kasılmış, gözleri neredeyse bembeyaz olacak kadar soluklaşmıştı. “Lanet olsun,” diye bağırdı. “Başka yaratıkları ye. Kendi halkını yeme.” Tüfeğini kılıfından çıkarıp yabandomuzunun sarı gözlerinin tam ortasına nişan aldı. Sonra namluyu aşağı eğdi ve güçlü başparmağıyla tüfeğin horozunu indirdi. Joseph kısa bir an için kendi kendisine güldü. “Haddinden fazla güç alıyorum ellerime,” dedi. “Belki de bu hayvan elli domuzun babasıdır ve elli tanenin daha yaratıcısı olabilir.” Joseph yoluna devam ederken yabandomuzu daireler çizerek dolaşıyor ve homurdanıyordu.</p>

  <p>Yol artık, sık çalılıklarla korunan uzun bir yamacını kenarından dolaşıyordu; böğürtlenler, manzanitalar ve bodur meşeler o kadar birbirinin içine geçmişti ki, tavşanların bile geçebilmek için küçük tüneller açması gerekmişti. Yol, dar bir bayırdan yukarı çıktı ve bir dizi ağaca ulaştı: Kara meşe, pırnal meşesi ve ak meşe. Ağaç dalları arasından küçücük, beyaz bir sis kümesi göründü, ağaçların tepesine uzanıp zarifçe salınmaya başladı. Birkaç saniye içinde başka bir yarısaydam sis kümesi ona eklendi, sonra bir başkası ve bir başkası daha... Yarı maddeleşmiş hayaletler gibi salınıp durdular ve gitgide büyüdüler; sonra aniden bir sıcak hava kütlesiyle çarpışıp küçük bulutlar halinde gökyüzüne yükseldiler. Vadinin üzerinde incecik küçük bulutlar oluşuyor, uyuyan bir kentten çıkıp yükselen ruhlar gibi havalanıyordu. Gökyüzünde yok oluyor gibi görünseler de onların yüzünden güneş sıcaklığını kaybediyordu. Joseph’ın atı başını kaldırıp havayı kokladı. Bayırın tepesinde dev kocayemiş ağaçlarından oluşan bir öbek duruyordu; Joseph hayretler içinde, bu ağaçların etlere ve kaslara ne kadar çok benzediğini fark etti. Derisi yüzülmüş etler gibi kıpkırmızı ve güçlü kollarını yukarı uzatıyor, işkence sehpasındaki vücutlar gibi kıvrılıyorlardı. Joseph, geçerken bir eliyle dallardan birine dokundu; dal soğuk, pürüzsüz ve sertti. Ama bu ürkütücü dalların ucundaki yaprak parlak yeşildi. Bu kocayemişler ne kadar da acımasız ve korkunç ağaçlardı. Yandıkları zaman acıyla haykırırlardı.</p>

  <p>Joseph bayırın tepesine ulaşınca yukarıdan yeni arazisine baktı. Yabani yulaflar hafif bir esintiyle gümüş dalgalar halinde salınıyor, mavi acıbaklalarla dolu bir alan berrak bir gecedeki gölgeler gibi uzanıyordu burada; yamaçlardaki gelinciklerse parlak güneş ışınlarına benziyordu. Joseph atını durdurup gür otlarla kaplı çayırları seyretti; çayırlıkta yer yer kümelenmiş yeşil meşeler, bu toprakta hüküm süren ölümsüz bir senatonun üyeleri gibi duruyordu. Ağaçların gizlediği nehir, vadinin içinden kıvrılarak gidiyordu. İki mil ötede, devasa bir yalnız meşenin tam yanında, arazisini kaydettirirken kurulmuş ve öylece bırakılmış bir çadır, beyaz bir benek halinde görünüyordu. Orada uzun süre oturdu. Vadiye bakarken, bedeninin sıcacık bir sevgiyle dolduğunu hissetti. “Burası benim,” dedi sadece; gözleri yaşlarla parlıyor, beyni ise bunu bilmenin şaşkınlığıyla dolup taşıyordu. Otlara ve çiçeklere karşı şefkat duyuyordu; ağaçları ve toprağı evladı gibi görüyordu. Sanki bir anlığına gökyüzüne yükselmiş, toprağına yukarıdan bakmıştı. “Benim,” dedi yine, “ve ona iyi bakmalıyım.”</p>

  <p>Gökyüzünde küçük küçük bulutlar kümeleniyordu; içlerinden bir alay, tepenin hizasında oluşmaya başlayan orduya katılmak üzere aceleyle doğuya hareket etti. Batıdaki dağların üzerinden incecik gri okyanus bulutları yarışırcasına geldi. Rüzgâr nefes nefese ortaya çıktı; ağaçların dalları arasından iç çekerek ilerledi. Joseph’ın atı hafif adımlarla bayırdan inerek yine nehre yöneldi; sık sık başını kaldırıyor, yaklaşmakta olan yağmurun taze ve tatlı kokusunu içine çekiyordu. Bulutların süvari birliği geçip gitmiş, mızrak ve kalkan kuşanmış askerlere benzeyen dev kara bulutlar, gökgürültüsüyle birlikte denizden içeri doğru yavaş yavaş ve uygun adım ilerlemeye başlamıştı. Joseph, yaklaşmakta olan bu şiddet sahnesi karşısında zevkten titredi. Nehir âdeta yatağında coşuyor, yoluna çıkan taşların üzerinden heyecanlı bir gevezelikle geçiyordu. Sonra, yaprakların üstüne düşen iri ve tembel damlalarla yağmur başladı. Gök, patlayan cephane sandıkları gibi gürlüyordu. Küçülüp sertleşen yağmur damlaları havayı yararak ağaçların arasından ıslık çalar gibi geçiyordu. Joseph’ın giysileri anında sırılsıklam olmuştu; atı da suyun içinde pırıl pırıl parlıyordu. Nehirdeki alabalıklar yuvarlanan böceklere saldırıyor, bütün ağaç gövdeleri ıslaklığın koyu rengiyle parlıyordu.</p>

  <p>Yol, nehirden yine ayrıldı. Joseph çadırına yaklaşırken, bulutlar sanki gri yünden yapılmış bir perde gibi batıdan doğuya kayıyor; batmakta olan güneş, yağmurla yıkanmış toprağın üzerinde parlıyor, otların sivri uçlu yapraklarında ışıldıyor, yabani çiçeklerin tam ortasındaki damlacıkları kıvılcım gibi aydınlatıyordu. Joseph çadırın önüne gelince atından indi, eyeri çıkardı, yorgun hayvanın ıslak sırtını ve omuzlarını bir bezle kuruladıktan sonra otlasın diye serbest bıraktı. Çadırının önünde, nemli otların üstünde duruyordu. Yavaş yavaş kaybolan güneş esmer şakaklarında oynuyor, akşam rüzgârı sakalını kabartıyordu. Aşağıdaki uzun yeşil vadiye bakarken, gözlerindeki açlık hırsa dönüştü. İçindeki mülkiyet duygusu bir tutku halini aldı. Bir kez daha, “Burası benim,” dedi. “En dibine kadar, dünyanın merkezine kadar benim.” Ayağını yumuşak toprağa vurdu. Sonra içindeki coşku büyüyerek, tüm bedenini yakıcı bir nehir gibi dolaşan, sancılı bir arzuya dönüştü. Kendini otların üstüne yüzükoyun bıraktı ve yanağını ıslak bitki köklerine bastırdı. Parmaklarıyla yaş otları kavrayıp kopardı, sonra yeniden kavradı. Uyluklarıyla toprağı sertçe dövüyordu.</p>

  <p>Çılgınca heyecanı geçti; üşümüştü, şaşkındı ve kendisinden ürkmüştü. Oturup dudaklarındaki ve sakalındaki çamuru temizledi. “Bu da neydi?” diye sordu kendi kendine. “Bana ne oldu? Bu kadar büyük mü ihtiyacım?” Olan bitenin hepsini anımsamaya çalıştı. Bir an için toprak, karısı oluvermişti. “Bir eşe ihtiyacım olacak,” dedi. “Bir eşim olmazsa burada çok yalnız kalırım.” Yorgundu. Vücudu sanki dev bir kayayı kaldırmış gibi ağrıyordu ve o bir anlık tutku onu korkutmuştu.</p>

  <p>Çadırın önünde yaktığı küçük ateşin üzerinde hafif bir akşam yemeği pişirdi; gece indiğinde yere oturup donuk beyaz yıldızlara baktı ve toprağın nabzının attığını hissetti. Ateş kömürleşip söndü. Joseph tepelerde uluyan çakalların, çığlık atan küçük baykuşların, otların arasında dolaşan farelerin sesini duyuyordu. Bir süre sonra, doğudaki bayırın arkasından, bal rengi bir ay yükseldi. Tepeleri aşıncaya dek çam ağaçlarının gövdelerinin arasından gösterdi altın yüzünü. Sonra siyah ve sivri bir çam ağacı bir anlığına ayı iki parçaya ayırdı ama ay yükselince ağaç sahneden çekildi.</p>
</body>
</html>
