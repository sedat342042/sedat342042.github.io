<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">20</p>

  <p>Burton, kararını verdikten sonra çiftlikte fazla kalmadı. Bir hafta içinde her şeyini toplayıp hazırlanmıştı. Yola çıkmadan önceki gece geç saate kadar çalışarak son kutuları da çivileyip kapattı. Joseph, kardeşinin gece dışarıya çıktığını, odun kestiğini, çekiç salladığını duymuştu. Gün doğmadan Burton uyanmıştı bile. Joseph onu ahırda bulduğunda alacağı atları kaşağılıyor, Thomas’sa yanındaki bir saman yığınına oturmuş, ona kısa kısa tavsiyeler veriyordu. “Bill kısa sürede yorulur. İyice ısınıncaya kadar sık sık dinlendir. Bu atlar geçitten hiç geçmedi. Onları senin çekmen gerekebilir. Ama şimdi sular çok alçaldığı için buna gerek de olmayabilir.” Joseph gelip lambanın altındaki duvara yaslandı. “Gitmene üzülüyorum Burton.”</p>

  <p>Burton atın geniş kalçasını kaşağılarken durdu. “Gitmemin birçok nedeni var. Harriet küçük bir kasabada daha mutlu olacak, zaman zaman uğrayabileceği arkadaşlar bulabilir orada. Burada herkesten çok uzaktaydık. Harriet kendini yalnız hissediyordu.”</p>

  <p>“Biliyorum,” dedi Joseph yumuşak bir sesle. “Ama sizi özleyeceğiz Burton. Ailemizin gücü azalacak siz gidince.”</p>

  <p>Burton huzursuz bir ifadeyle gözlerini yere indirip kaşağılamaya devam etti. “Hiçbir zaman bir çiftçi olmak istemedim,” dedi hiç de inandırıcı olmayan bir şekilde. “Evdeyken bile kasabada küçük bir dükkân açmayı düşünürdüm.” Elleri durdu. Tutkuyla devam etti konuşmaya. “Makul bir yaşam sürmeye çalıştım. Yaptıklarımın hepsini bana doğru geldiği için yaptım. Tek bir yasa vardır. Ben de bu yasaya göre yaşamaya çalıştım. Yaptığım bana doğru gibi geliyor Joseph. Bunu unutma. Bunu hep hatırlamanı istiyorum.”</p>

  <p>Joseph sevgiyle gülümsedi. “Gitmek istiyorsan seni burada tutamam Burton. Burası vahşi bir yer. Burayı sevmezsen nefret edersin. Gidebileceğin bir kilise yok. Senin düşüncelerini paylaşan insanlarla bir arada olmak istediğin için seni suçlayamam.”</p>

  <p>Burton yandaki bölmeye geçti. “Gün ışıyor,” dedi gergin bir sesle. “Harriet kahvaltı hazırlıyor. Güneş doğduktan sonra ne kadar erken çıkarsam o kadar iyi.”</p>

  <p>Aileler ve çobanlar Burton’ın yola çıkışını izlemek için şafak vakti dışarı çıktılar. Harriet, “Bizi görmeye gelirsiniz,” dedi üzüntüyle. “Orası güzel bir yer. Ziyaretimize gelmelisiniz.”</p>

  <p>Burton dizginleri eline aldı ama atları harekete geçirmeden önce Joseph’a dönüp, “Hoşça kal,” dedi. “Doğru bir iş yaptım. Bunu anlayınca, doğru bir şey olduğunu göreceksin. Tek yol buydu. Bunu unutma Joseph. Anlayınca bana teşekkür edeceksin.”</p>

  <p>Joseph arabaya yaklaşıp kardeşinin omzunu sıvazladı. “Yemin etmeyi önermiştim ve yeminimi tutmaya çalışacaktım.”</p>

  <p>Burton dizginleri kaldırıp atların sırtına vurdu. Atlar ahıra dönmeye çalıştılar. Arabadaki kutuların üstüne oturmuş olan çocuklar ellerini salladılar; geride kalanlarsa koşup arabanın arka kapağına tutunarak ayaklarını sürüdüler.</p>

  <p>Rama gidenlere mendilini sallarken Elizabeth’e dönüp, “Tüm dünyayı dolaşsalar bile ayakkabılarını bu şekilde mahvetmezler,” dedi. Bütün aile sabah ışığında toplanıp uzaklaşan arabayı izledi. Araba nehrin kıyısındaki ormanda kayboldu, bir süre sonra yeniden göründü; küçük bir tepeye tırmandığını, nihayet tepeyi aşınca gözden kaybolduğunu gördüler. Sonra hepsinde bir uyuşukluk oldu. Sessizce durup ne yapmaları gerektiğini düşündüler. Bir dönemin kapandığının, bir aşamanın geçildiğinin farkındaydılar. Sonunda çocuklar yavaşça uzaklaştılar.</p>

  <p>Martha, “Köpeğimiz dün gece yavruladı,” dedi ve hepsi de, aslında hiç yavrusu olmayan köpeği görmek için koştular.</p>

  <p>En son Joseph arkasını döndü ve Thomas da onunla birlikte yürüdü. “Birkaç at daha alacağım Joe. Bütün suyun akıp gitmemesi için bostanın bir kısmını da düzleştireceğim.”</p>

  <p>Joseph başı önde, yavaş yavaş yürüyordu. “Burton’ın gidişinden ben sorumluyum.”</p>

  <p>“Hayır, değilsin. Gitmeyi kendisi istedi.”</p>

  <p>“Ağaç yüzünden. Ona taptığımı söyledi.” Joseph’ın gözleri ağaca yöneldi ve birdenbire şaşkın bir halde donakaldı. “Thomas, ağaca bak!”</p>

  <p>“Görüyorum. Ne olmuş?”</p>

  <p>Joseph telaşla ağaca gidip dallarına baktı. “Sorun yok gibi görünüyor.” Durup elini gövdesinin üstünde gezdirdi. “Çok komik. Ağaca baktığımda ters giden bir şey var gibi gelmişti. Sanırım bu sadece bir histi. Burton’ın gitmesini istemedim. Aile bölündü.” Elizabeth yanlarından geçerek eve yöneldi. “Hâlâ oyun mu oynuyorsun Joseph?” dedi alayla.</p>

  <p>Joseph elini ağaçtan çekip karısının peşinden gitti. Thomas’a, “Bir kişi eksikle işleri yoluna koymaya çalışmalıyız,” dedi. “İşler yapamayacağımız kadar ağır olursa bir Meksikalı daha alırım.” Eve gidip oturma odasında boş boş oturdu.</p>

  <p>Elizabeth parmak uçlarıyla saçlarını geriye iterek yatak odasından çıktı. “Toparlanacak zamanım olmadı.” Hemen Joseph’a baktı. “Burton gittiği için kendini kötü mü hissediyorsun?”</p>

  <p>“Sanırım,” dedi kocası, pek de kendinden emin olmayan bir tavırla. “Kaygılıyım ama nedenini bilmiyorum.”</p>

  <p>“Neden biraz at binmiyorsun? Yapacak bir işin yok mu?”</p>

  <p>Joseph sabırsızca başını salladı. “İstediğim meyve ağaçlarını Nuestra Señora’ya getirecekler. Gidip almalıyım.”</p>

  <p>“Neden gitmiyorsun o halde?”</p>

  <p>Kapıya gidip ağaca baktı. “Bilmiyorum. Gitmeye korkuyorum. Ters bir şey var sanki.”</p>

  <p>Elizabeth de yanına geldi. “Oyuna kendini çok kaptırma Joseph. Oyunun seni içine çekmesine izin verme.”</p>

  <p>Joseph omuz silkti. “Sanırım ben de öyle yapıyorum. Sana bir seferinde, ağaca bakıp hava durumunu tahmin edebildiğimi söylemiştim. Sanki toprakla benim aramda bir elçi bu ağaç. Baksana Elizabeth! Sana her şey yolunda gibi geliyor mu?”</p>

  <p>“Senin sinirlerin bozulmuş. Ağaçta bir sorun yok. Hadi gidip meyve ağaçlarını al. Topraktan uzak kalmak iyi gelmez ağaçlara.”</p>

  <p>Joseph arabaya at koşup kasabaya gitti ama çiftlikten ayrılmayı hiç istemiyordu.</p>

  <p>Sineklerin kışın ölmeden önce çok hareketli oldukları dönemdi. Güneş ışığını büyüleyici şekillerde kesiyor, atların kulaklarına konuyor, gözlerinin çevresinde halkalar oluşturuyorlardı. Sonbaharın sert havasıyla sabahın serin olmasına karşın, pastırma yazının güneşi toprağı hâlâ kavuruyordu. Nehir toprağın altında kaybolmuştu; geriye kalan birkaç derin su birikintisinde de siyah yılanbalıkları uyuşuk uyuşuk yüzüyor, büyük alabalıklar ağızlarıyla yüzeyi hiç korkmadan araştırıyordu.</p>

  <p>Joseph atlarını kavruk firavuninciri yapraklarının üstünde tırıs koşturuyordu. İçindeki sıkıntı peşi sıra geliyor, ruhunu kuşatıyordu. “Belki de Burton haklıydı,” diye düşündü. “Belki de bilmeden hata yapıyordum. Toprağın üzerinde bir uğursuzluk asılı. Umarım yağmurlar hemen gelir de nehir yeniden akmaya başlar.”</p>

  <p>Nehrin kuru olması Joseph’ı üzüyordu. Bu üzüntüden uzaklaşmak için, tavana kadar samanla doldurdukları ahırı ve kışa hazırlık için üstü örtülüp ağılda saklanan saman yığınlarını düşündü. Sonra, çam ormanındaki küçük derenin hâlâ mağaradan çıkarak akıp akmadığını merak etti. “Yakında gider görürüm.” Çiftliğe dönmek için acele ettiğinden atları hızla sürüyordu ama varışı yine de gece yarısını buldu. Yorgun atlar, dizginleri çıkarır çıkarmaz başlarını öne eğdiler.</p>

  <p>Thomas ahırın girişinde bekliyordu. “Fazla hızlı gitmişsin. Birkaç saat sonra gelirsin sanıyordum.”</p>

  <p>“Atları yerlerine götürür müsün? Şu küçük ağaçlara biraz su vereceğim.” Bir kucak dolusu fidanı alıp su deposunun yanına gitti ve çuval beziyle kaplanmış köklerini suya doyurdu. Sonra hızla meşe ağacına gitti. Korku içinde, “Ters bir şey var. Ağaçta hayat yok,” diye düşündü. Gövdesine tekrar dokundu, bir yaprak kopardı, avcunda buruşturup kokladı; her şey yolunda gibi görünüyordu.</p>

  <p>Eve girdiğinde Elizabeth yemeğini hazırlamıştı. “Yorgun görünüyorsun canım. Erken yat bu gece.”</p>

  <p>Joseph kaygılı gözlerle omzunun üstünden baktı. “Yemekten sonra Thomas’la konuşacağım.”</p>

  <p>Yemeğini bitirince ahırı geçip yamaca doğru yürüdü. Gündüz güneşinin sıcaklığını hâlâ taşıyan kuru toprağa avuç içleriyle dokundu. Küçük yeşil meşelerden oluşan bir koruya yürüyerek ellerini ağaç gövdelerinin üstüne koydu; her birinden bir yaprak koparıp ezdi ve kokladı. Gittiği her yerde parmaklarıyla dokunarak toprağın ne durumda olduğunu anlamaya çalışıyordu. Dağlardan gelen soğuk, otları serinletiyordu; Joseph o gece yaban kazlarının o mevsimdeki ilk göçünü gördü.</p>

  <p>Toprak hiçbir şey söylemedi. Kurak ama canlıydı; tek ihtiyacı, yeşil sürgünler vermesini sağlayacak yağmurdu. Gördüklerinden nihayet tatmin olarak eve döndü ve kendi ağacının altında durdu. “Korktum efendim. Havadaki bir şey beni korkuttu.” Ağacın gövdesini okşarken birdenbire kendini üşümüş ve yalnız hissetti. Zihninden bir çığlık yükseldi: “Bu ağaç ölü! Ağacımda hayat yok.” Bu kayıp duygusuyla sersemledi ve babası öldüğünde hissetmiş olması gereken üzüntü tüm benliğini kapladı. Siyah dağlar çevresini kuşattı, soğuk gri gökyüzü ve düşmanca bakan yıldızlar üstüne üstüne geldi, durduğu yeri merkez alarak tüm toprak gözünün önünde uzandı.</p>

  <p>Hepsi de düşmandı; saldırıya hazırlanmıyorlardı ama mesafeli, sessiz ve soğuktular. Joseph ağacın dibine oturdu; koyu renkli sert gövde bile ona huzur vermiyordu. O da dünyanın geri kalanı gibi düşmanca davranıyordu ve bir dostun cansız bedeni kadar soğuk ve küçümseyiciydi.</p>

  <p>“Şimdi ne yapacağım?” diye düşündü. “Şimdi nereye gideceğim?” Beyaz bir meteor havada parlayıp yandı. “Belki de yanıldım. Ağacın hiçbir sorunu olmayabilir.” Ayağa kalkıp eve döndü; o gece, sırf kendi yalnızlığından Elizabeth’i kollarında o kadar çok sıktı ki genç kadın acıyla bağırdı ve aynı zamanda da büyük haz aldı.</p>

  <p>“Neden bu kadar yalnızsın canım? Bu gece neden canımı yaktın?”</p>

  <p>“Canını yaktığımı bilmiyordum, özür dilerim. Sanırım ağacım öldü.”</p>

  <p>“Nasıl ölür ki? Ağaçlar o kadar kolay ölmez Joseph.”</p>

  <p>“Nasıl olduğunu bilmiyorum. Sanırım öldü.”</p>

  <p>Elizabeth bir süre sonra uyurmuş gibi yaptı. Kocasının uyumadığını biliyordu.</p>

  <p>Joseph şafakta yataktan kalkıp dışarı çıktı. Meşenin yaprakları biraz kırışmış ve parlaklığı kısmen kaybolmuştu. Thomas ahıra giderken kardeşini görüp yanına gitti. “Vay canına, bu ağaçta bir terslik var!” Ağacın gövdesini ve dallarını dikkatle incelerken, Joseph da kaygıyla kardeşini izledi. “Burada onu öldürecek bir şey yok,” dedi Thomas. Bir çapa alıp ağacın dibindeki toprağı kazmaya başladı. İki vuruştan sonra geri çekildi. “İşte burada Joseph.”</p>

  <p>Joseph deliğin yanına çöktü ve gövdenin baltalandığını gördü. “Bunu ne yapmış olabilir?” diye sordu öfkeyle.</p>

  <p>Thomas sinir içinde güldü. “Burton ağacın kabuğunu soyup kurutmak istemiş! Böylece şeytanı uzakta tutuyor.”</p>

  <p>Joseph çıldırmış gibi elleriyle toprağı kazarak soyulmuş kabuğun tamamını ortaya çıkardı. “Bir şey yapamaz mıyız Thomas? Katran işe yarar mı?”</p>

  <p>Thomas başını salladı. “Damarlar kesilmiş. Yapacak bir şey yok.” Bir an durdu. “Burton’ı öldüresiye dövmek dışında.” Joseph topuklarının üstüne oturdu. Artık her şey bittiği için üzerine bir sükûnet çökmüştü, karar verme yetisini tamamen kaybetmişti. “Demek ki haklı olmaktan söz ederken bunu kastediyordu.”</p>

  <p>“Öyle galiba. Onu dövesim var. Güzel bir ağaçtı bu.”</p>

  <p>Joseph, sanki her sözcüğü girdaplı bir sisin içinden çekip alıyormuş gibi, yavaş yavaş konuştu. “Doğru olanı yaptığından emin değildi. Hayır, emin değildi. Bunu yapmak onun doğasında olan bir şey değildi. O yüzden de acı çekecek.”</p>

  <p>“Ona hiçbir şey yapmayacak mısın?”</p>

  <p>“Hayır.” Sükûnet ve acı öylesine büyüktü ki göğsüne çöreklendi, böylece yalnızlıkla birleşerek aşılmaz bir çember oluşturdu. “O kendi kendisini cezalandıracak. Ben ceza vermeyeceğim.” Hâlâ yeşil ama ölü olan ağacını seyretti. Uzun süre sonra başını çevirip tepedeki çam ormanına baktı. “En kısa zamanda oraya gitmeliyim,” diye düşündü. “Oranın güzelliğine ve gücüne ihtiyacım var.”</p>
</body>
</html>
