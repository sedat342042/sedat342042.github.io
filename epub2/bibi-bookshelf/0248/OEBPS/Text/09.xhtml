<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">9</p>

  <p>Evlilik gerçekleşmeden önceki yıl kış mevsimiyle karardı, sonra ilkbahar ve bir sonbahar daha geldi. Okul döneminin sonunu beklemek gerekiyordu; daha sonra da yaz sıcağında, beyaz meşeler güneşin altında eğilip bükülür, nehirse küçülüp bir çaya dönüşürken, Elizabeth terzilerle uğraştı. Tepeler tohumlanmış başaklarla doluydu; sığırlar geceleri fundalıklardan çıkıp yemek yiyor, güneş doğduğunda ise, gün boyunca tembel tembel geviş getirmek için adaçayı kokulu gölgeliklere sığınıyorlardı. Ailenin erkekleri, çatı kirişlerini bile aşacak kadar çok miktarda tatlı yabani samanı ambara yığmakla meşguldü.</p>

  <p>Yıl boyunca Joseph haftada bir kez Nuestra Señora’ya giderek Elizabeth’le evin salonunda sohbet etti ya da arabasıyla onu gezmeye çıkardı. Bir seferinde, “Ne zaman evleneceğiz Elizabeth?” diye sordu.</p>

  <p>“Okul yılını tamamlamak zorundayım; yapılması gereken binlerce iş var. Kısa bir süreliğine Monterey’e, eve gitmeliyim. Tabii ki babam evlenmeden önce beni bir kez daha görmek isteyecektir.”</p>

  <p>“Haklısın,” dedi Joseph anlayışlı bir ifadeyle. “Evlendikten sonra değişebilirsin.”</p>

  <p>“Biliyorum.” Ellerini Joseph’ın bileğine doladı ve kenetlenmiş parmaklarına dikkatle baktı. “Baksana Joseph, istediğin parmağı oynatmak ne kadar da zor. Hangisinin doğru parmak olduğunu anlayamıyor insan.” Joseph, genç kızın düşünmekten kaçınmak için başka şeylerle ilgilenmesi karşısında gülümsedi. “Değişmekten korkuyorum. Hem değişmek istiyorum hem de korkuyorum. Sence cesur biri olacak mıyım? Bir anda bambaşka bir insan olacak, eski Elizabeth’i ölmüş bir dost olarak mı anımsayacağım?”</p>

  <p>Joseph, parmağını kızın bluzunun omzundaki bir kıvrımın çevresinde dolaştırarak “Bilmiyorum,” dedi. “Belki de değişim diye bir şey hiç yoktur, hiçbir şey değişmiyordur. Belki sadece değişmez şeyler olup bitiyordur.”</p>

  <p>Elizabeth bir gün çiftliğe gitti ve Joseph, belli belirsiz bir gururla ona çevreyi gezdirdi. “İşte evimiz bu. Geldiğimde ilk önce onu yaptım. Eskiden millerce mesafede başka hiçbir bina yoktu, sadece meşe ağacının altındaki bu ev vardı.”</p>

  <p>Genç kız ağaca doğru uzanıp gövdesini okşadı. “Gövdeden dalların çıkmaya başladığı şu noktada oturacak bir yer olmalı Joseph. Ağaca çıkmamın sakıncası var mı?” Kız Joseph’ın yüzüne bakınca, nişanlısının kendisine tuhaf bir dikkatle baktığını gördü. Saçları gözlerinin üzerine düşmüştü. Elizabeth ansızın, “Ancak vücudu bir at şeklinde olsaydı onu bundan daha fazla sevebilirdim,” diye düşündü.</p>

  <p>Joseph hızla genç kızın yanına gitti ve elini tuttu. “Bu ağaca tırmanmalısın Elizabeth. Tırmanmanı istiyorum. Dur, sana yardım edeyim.” Ayağını üstüne koysun diye ellerini birleştirdi ve büyük dalları doğuran çatala oturuncaya kadar onu destekledi. Kızın bu çatala tam olarak sığdığını ve gri dalların onu nasıl koruyup kolladığını görünce, “Çok mutluyum Elizabeth,” diye bağırdı.</p>

  <p>“Mutlu mu? Mutlu görünüyorsun gerçekten Joseph! Gözlerin parlıyor. Neden bu kadar mutlu oldun?”</p>

  <p>Joseph bakışlarını yere indirip kendi kendine güldü. “İnsan tuhaf şeylerden mutlu olur. Ağacımda oturduğun için mutluyum. Sanki az önce ağacımın seni sevdiğini görür gibi oldum.”</p>

  <p>“Biraz uzakta dur,” diye seslendi Elizabeth. “Ambarın ötesini de görebilmek için bir üst dala çıkacağım.” Kızın elbisesi bol olduğu için Joseph kenara çekildi. “Tepedeki çamlara nasıl daha önce dikkat etmemişim Joseph? Şimdi kendimi evimde hissediyorum. Monterey’de çamların arasında yetiştim. Evlenmek için gittiğimizde sen de göreceksin oraları.”</p>

  <p>“Bunlar tuhaf çamlar. Evlendikten sonra bir gün götürürüm seni oraya.”</p>

  <p>Elizabeth dikkatle ağaçtan indi ve Joseph’ın yanına döndü. Becerikli parmaklarıyla saçlarını yeniden toplayıp, gevşek tutamları düzeltti. “Evimi özlediğimde o çamların yanına giderim Joseph, o zaman eve gitmiş gibi olurum.”</p>
</body>
</html>
