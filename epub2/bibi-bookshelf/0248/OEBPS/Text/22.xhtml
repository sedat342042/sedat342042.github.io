<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">22</p>

  <p>Ocak ayında bir süre keskin, soğuk rüzgârlar esti ve kırağının toprağı hafif bir kar tabakası gibi kapladığı sabahlar yaşandı. Sığırlar ve atlar yamaçlarda dolaşıp unutulmuş ot tutamlarını yiyor, hâlâ canlı olan meşe yapraklarını kemirmek için yukarılara uzanıyor, sonra da eve dönüp bütün gün çitlerle çevrili saman yığınlarının çevresinde dolaşıyorlardı. Joseph ve Thomas sabah akşam çitin üzerinden hayvanlara saman atıyor, yalakları suyla dolduruyorlardı. Hayvanlar yiyip içtikten sonra ikisi bir sonraki yem saatini beklemeye başlıyorlardı. Tepelerde yiyecek hiçbir şey kalmamıştı.</p>

  <p>Toprak her hafta daha da grileşiyor ve yaşam belirtilerini kaybediyordu; saman yığınları azalıyordu. Yığınlardan biri bitmiş, diğerine geçilmişti; ama aç ineklerin iştahı karşısında ikinci yığın da hızla eriyordu. Şubatta birkaç santim yağış düştü; otlar çıkmaya başladı, birkaç santim uzadı ve hemen sarardı. Joseph ellerini yumruk yapıp ceplerine sokarak mutsuz bir halde dolaşıp duruyordu. Çocuklar sessiz sessiz oynuyorlardı. Haftalarca bir fişek kutusunu toprağa gömüp gömüp çıkararak “Elizabeth Yenge’nin Cenazesi” oyununu oynadılar. Yılın geri kalanındaki oyunları ise bahçıvanlıktı; küçük toprak parçalarını kazıyor, buğday ekiyor ve döktükleri suyla ince uzun sürgünlerin çıkışını izliyorlardı. Joseph’ın bebeğine hâlâ Rama bakıyordu. Bu bebeğe kendi çocuklarından daha fazla zaman ayırıyordu.</p>

  <p>Ama asıl korkan Thomas’tı. Sığırların artık tepelerde yem bulamadığını görünce, açlıktan öleceklerinden korkmaya başladı. İkinci saman yığını da yarıya indiğinde, gergin bir halde Joseph’ın yanına gitti.</p>

  <p>“Diğer iki yığın da bitince ne yapacağız?”</p>

  <p>“Bilmiyorum. Ne yapacağımızı düşüneceğim.”</p>

  <p>“Ama Joseph, saman satın alamayız.”</p>

  <p>“Bilmiyorum. Ne yapacağımızı düşünmem gerek.”</p>

  <p>Martta sağanak yağış oldu ve toprakta biraz hayvan yemi yetişti, ayrıca yabani bitkiler de büyümeye başladı. Sığırlar saman yığınlarını bırakıp bütün gün kısa otları iştahla yiyerek karınlarını doyurdular. Nisanda toprak yine kurudu ve bütün umutlar suya düştü. Sığırlar zayıfladı, kemikleri sayılıyordu artık. Kalça kemikleri çıkmıştı. Çok az buzağı doğdu. İki dişi domuz, henüz doğum yapmadan, bilinmeyen bir hastalıktan öldü. Bazı inekler tozlu havadan dolayı kuru öksürüğe yakalandı. Tepelerde artık av hayvanları da bulunmuyordu. Akşamları bıldırcınlar evin yakınına gelip şarkı söylemiyordu. Çakallar sık sık düzlüğe iniyordu. Tavşan görmek şaşırtıcı hale gelmişti.</p>

  <p>Thomas, “Vahşi hayvanlar uzaklaşıyor,” diye açıkladı. “Hareket eden her şey dağı aşıp sahile gidiyor. Biz de yakında gidip görelim orayı Joseph.”</p>

  <p>Mayısta üç gün boyunca rüzgâr denizden esti ama bu o kadar sık yaşanmıştı ki hiç kimse inanmadı. Bir gün boyunca bulutlar birikti, sonra sağanak yağış başladı. Joseph’la Thomas etrafı dolaştılar, sırılsıklam oldular, suların içinde keyifle yürüdüler, ama artık çok geç olduğunu biliyorlardı. Neredeyse bir gece içinde otlar yeniden yeşerdi, tepeleri kapladı ve hızla büyüdü. Sığırlar biraz semirdi. Sonra bir sabah güneş kavurmaya başladı, öğle vakti hava iyice ısındı. Yaz erken gelmişti. Bir hafta içinde otlar soldu ve büküldü; iki hafta içinde ise havada yeniden tozlar uçuşuyordu.</p>

  <p>Bir haziran sabahı Joseph atını eyerledi ve Nuestra Señora’ya gidip arabacı Romas’ı buldu. Romas tavukların durduğu avluya çıktı, bir araba okunun üstüne oturdu ve konuşurlarken bir boğa kırbacıyla oynadı.</p>

  <p>Joseph karamsar bir ifadeyle, “Bunlar kurak yıllar mı?” diye sordu.</p>

  <p>“Öyle görünüyor Bay Wayne.”</p>

  <p>“Yani sözünü ettiğin yıllar...”</p>

  <p>“Bugüne dek gördüklerimin en kötülerinden biri Bay Wayne.</p>

  <p>Bir yıl daha böyle geçerse aileler dağılır.”</p>

  <p>Joseph sinirliydi. “Tek bir saman yığınını kaldı. O da bitince sığırları neyle besleyeceğim?” Şapkasını çıkarıp terini bir mendille sildi.</p>

  <p>Romas boğa kamçısını yere vurunca yerdeki tozlar patlar gibi havaya uçuştu. Sonra kamçıyı dizine koydu, yeleğinden tütün ve kâğıt çıkarıp bir sigara sardı. “İnekleriniz bir sonraki kışa kadar sağlam kalırlarsa kurtulabilir. Bunu sağlayacak kadar samanınız yoksa ya onları başka bir yere götürürsünüz ya da ölürler. Bu güneşte tek bir saman çöpü bile kalmaz.”</p>

  <p>“Saman satın alamaz mıyım?”</p>

  <p>Romas kıkırdadı. “Üç ay içinde bir balya samanın fiyatı ineğinkine eşit olur.”</p>

  <p>Joseph de araba okunun üstüne oturdu, yere baktı ve bir avuç sıcak kum aldı. “Sizler sığırlarınızı nereye götürüyorsunuz?”</p>

  <p>Romas gülümsedi. “İşte bu benim için iyi bir zaman. Sığırları ben götürüyorum. Size bir şey söyleyeyim mi Bay Wayne? Bu yıl sadece bizim vadi değil, Salinas vadisi ve ötesi de çok etkilendi. San Joaquin nehrinin bu tarafında hiç ot bulamayız.”</p>

  <p>“Ama bu, yüz milden de uzağa gitmek demek.”</p>

  <p>Romas kamçıyı yeniden eline aldı. “Evet, yüz milden de uzak. Fazla samanınız kalmadıysa sürünüzü en kısa zamanda yola çıkarsanız iyi olur. Hâla gidebilecek haldeyken...”</p>

  <p>Joseph ayağa kalkıp atına doğru yürüdü. Romas da onunla birlikte gitti.</p>

  <p>“Buraya ilk geldiğiniz zamanı anımsıyorum. Çiftliğe kereste taşıdığım zamanı. Kuraklığın bir daha asla gelmeyeceğini söylemiştiniz. Burada yaşayan ve burada doğan herkes kuraklığın tekrar geleceğini bilir.”</p>

  <p>“Peki, ya bütün hayvanlarımı satıp bereketli yılları beklesem?”</p>

  <p>Romas yüksek sesle güldü. “Dostum, düşünmeden konuşuyorsunuz. Hayvanlarınız ne durumda?”</p>

  <p>“Epey kötü.”</p>

  <p>“Semiz sığırlar bile çok ucuz Bay Wayne. Bu yıl Nuestra Señora’da et satamazsınız.”</p>

  <p>Joseph atının dizginini çözdü ve yavaşça bindi. “Anladım. Yani inekleri ya başka yere götüreceğim ya da kaybedeceğim...”</p>

  <p>“Öyle görünüyor Bay Wayne.”</p>

  <p>“Peki götürürken kaç tanesini kaybederim?”</p>

  <p>Romas, düşünüyormuş gibi kafasını kaşıdı. “Bazen yarısı, bazen üçte ikisi. Bazen de hepsi ölür.”</p>

  <p>Joseph’ın ağzı, sanki kurşun yarası almış gibi gerildi. Dizginleri kaldırıp mahmuzlu çizmesiyle atın böğrüne vurmaya hazırlandı.</p>

  <p>“Oğlum Willie’yi anımsıyor musunuz? Keresteleri getiren ekiplerden birinin başında o vardı.”</p>

  <p>“Evet, anımsıyorum. O nasıl?”</p>

  <p>“Öldü,” dedi Romas. Sonra utanarak, “Kendini astı,” diye ekledi.</p>

  <p>“Öyle mi? Duymamıştım. Üzüldüm. Neden yaptı bunu?”</p>

  <p>Romas şaşkın bir halde başını salladı. “Bilmiyorum Bay Wayne. Aklı hiçbir zaman tam olarak yerinde değildi zaten.” Joseph’a gülümsedi. “Bir babanın böyle konuşması ne fena.” Sonra, sanki birden fazla insanla konuşurmuş gibi, Joseph’ın yanında bir yere baktı. “Böyle bir şey söylediğim için üzgünüm. Willie iyi bir çocuktu. Ama pek sağlıklı değildi Bay Wayne.”</p>

  <p>“Üzüldüm Romas. Sürüleri götürmen için seni tutabilirim.” Mahmuzları ata yavaşça dokundu ve Joseph çiftliğe doğru tırısa geçti.</p>

  <p>Kurumuş nehrin kıyısında atını yavaş sürdü. Güneşte kavrulmuş bakımsız ve tozlu ağaçlar hemen hemen hiç gölge yapmıyordu. Joseph bir gece karanlığında atla dolaşmaya çıkışını, şapkasını fırlatıp, değişken anlar içinde güzel bir anı yakalamak için atını kırbaçlayışını anımsadı. Ağaçların altındaki otların ne kadar sık ve yeşil olduğunu, tepelerin tıpkı bir tilkinin sırtı gibi kürkle kaplandığını hatırladı. Oysa şimdi tepeler kuruydu; güneyden gelen çöl kolonisi, çöl imparatorluğunu genişletmek amacıyla buraya yerleşmişti.</p>

  <p>At sıcaktan zorlukla nefes alıyor, inatçı yelelerinden damlayan terler karnının ortasına düşüyordu. Uzun bir yolculuktu ve yol üstünde hiç su yoktu. Joseph eve gitmek istemiyordu, çünkü taşıdığı haberlerden dolayı suçluluk hissediyordu. Bu haberle çiftlik dağılacak, güneşe ve çölün öncü kuvvetlerine terk edilecekti. Böğrü acınacak şekilde çıplak kalmış ve çürümeden kaynaklanan gaz nedeniyle midesi patlayacak kadar şişmiş ölü bir ineğin yanından geçti. Topraktan geriye kalan iskeleti görmemek için şapkasını iyice indirip başını önüne eğdi.</p>

  <p>Eve vardığında öğleden sonrayı geçmişti. Thomas da otlaktan yeni gelmişti. Heyecanla Joseph’ın yanına gitti, yüzü kıpkırmızıydı.</p>

  <p>“On tane ölü inek buldum. Onları neyin öldürdüğünü bilmiyorum. Akbabalar yiyor şimdi.” Joseph’ın kolunu tutup sertçe salladı. “Tepenin oradalar. Sabaha sadece birkaç kemik parçası kalır.”</p>

  <p>Joseph utanç içinde başını diğer tarafa çevirdi. “Toprağımı koruyamıyorum,” diye düşündü üzüntüyle. “Toprağımdaki yaşamı koruma görevi beni aşıyor.”</p>

  <p>“Thomas,” dedi, “Bugün bölgeyle ilgili haberleri almak için kasabaya gittim.”</p>

  <p>“Her yer böyle mi? Kuyularda çok az su kaldı.”</p>

  <p>“Evet, her yer böyle. İnekleri götürmemiz gerek... Yüz elli kilometre uzağa. San Joaquin tarafında otlaklar var.”</p>

  <p>“İsa aşkına, hadi gidelim o zaman! Bu kahrolası vadiden, bu hain piç kurusundan kaçalım. Geri gelmek istemiyorum! Artık buraya güvenemem!”</p>

  <p>Joseph ağır ağır başını salladı. “Hâlâ bir şeyler olacağını umuyorum. Başka bir şansımızın olmadığını biliyorum. Sağanak yağmur bile işe yaramaz artık. Gelecek hafta inekleri yola çıkarırız.”</p>

  <p>“Neden bir hafta bekleyelim ki? Onları yarın hazır edelim!”</p>

  <p>Joseph kardeşini yatıştırmaya çalıştı. “Bu hafta hava çok sıcak. Gelecek hafta biraz serinleyebilir. Yola dayanabilmeleri için onları beslemeliyiz. Adamlara söyle, inekler için daha fazla saman çıkarsınlar.”</p>

  <p>Thomas başını salladı. “Samanı düşünmemiştim.” Birden gözleri parladı. “Joseph, adamlar inekleri beslerken biz de tepenin arkasındaki sahile gideriz. Tozların içinde yola çıkmadan önce biraz su görelim.”</p>

  <p>Joseph onayladı. “Evet, bunu yapabiliriz. Yarın gideriz.”</p>

  <p>Güneşe yakalanmamak için gece yola çıktılar. Atlarını karanlık batıya yönlendirip, yolu kendi içgüdüleriyle bulsunlar diye onları serbest bıraktılar. Toprak hâlâ bir önceki günün sıcaklığını yayıyordu ve tepeler sessizdi. Taşlı yolda at toynaklarının tıkırtısı sessizliği bozuyordu. Şafak yaklaşırken durup atları dinlendirdiler ve bu sırada önlerinde bir çan sesi duyduklarını sandılar.</p>

  <p>“Duydun mu?” diye sordu Thomas.</p>

  <p>“Çan takılmış bir hayvan olabilir. İnek çıngırağı değil bu. Daha çok koyun çanına benziyor. Gün ışığında tekrar dinleriz.”</p>

  <p>Güneş doğar doğmaz sıcak başladı. Serin bir şafak yoktu. Birkaç çekirge vızıldayıp havayı yararak uçtu. Kavrulmuş defne ağaçları havaya baharatlı bir koku yayıyor, dikenli yağ çalılıklarından tatlı ve ağır bir sıvı damlıyordu. Joseph’la Thomas dik bayırı tırmanırken yol daha da taşlı, toprak daha da perişan hale geldi. Toprağın kemikleri her yerden fırlıyor, göz kamaştıran ışığı savuruyordu.</p>

  <p>Önlerindeki yolda bir yılan saldırgan bir tavırla tısladı. İki at da aniden durdu ve geri kaçtı. Thomas eğilip bacağının altındaki eyer kınından bir karabina aldı. Silah patladı ve kalın yılanın vücudu, parçalanmış kafasının çevresinde yavaşça döndü. Atlar dinlenmek için yokuş aşağı indiler, parlak ışık karşısında gözlerini kapattılar. Toprak sanki dayanılmaz güneşe karşı çıkar gibi hafifçe mızıldanıyordu.</p>

  <p>Joseph, “Çok üzülüyorum,” dedi. “Keşke daha az üzülebilseydim.”</p>

  <p>Thomas eyer kaşının üzerinden bacağını öteki tarafa attı. “Lânet olasıca arazinin nasıl göründüğünü biliyor musun? İçinden cürufların çıktığı, dumanı tüten bir kül yığınına benziyor.” Çanın hafif sesini tekrar duydular. “Bakalım neymiş,” dedi Thomas. Atları yeniden yokuş yukarı sürdüler. Yamaç, bir zamanlar orada olan kusursuz dağlardan kalan iri kaya parçalarıyla doluydu ve yol kayaların arasında kıvrılıyordu. Thomas, “Sanırım bu çanı gece bizim evin civarında da duydum,” dedi. “O zaman bir düş gördüğümü sanmıştım ama şimdi duyunca yeniden anımsadım. Neredeyse zirveye vardık.”</p>

  <p>Yol, parçalanmış granitten oluşan bir geçide çıkıyordu; burayı aşan Thomas’la Joseph yepyeni bir dünyayla karşılaştılar. Aşağıya uzanan yamaç çok uzun servilerle kaplıydı; ağaçların dev sütunlara benzeyen gövdelerinin arasında ise, adam boyunda yabani dut, bektaşiüzümü ve eğreltiotu asmaları vardı. İki kardeş atlarını durdurup yeşil çalılara büyük bir açlıkla baktılar.</p>

  <p>Tepeler hayat doluydu. Bıldırcınlar sıçrayarak uçuyor, tavşanlar yolun üzerinde zıplıyorlardı. Thomas’la Joseph bu manzarayı seyrederken bir yavru geyik ortaya çıktı, yabancıların kokusunu aldı ve sekerek uzaklaştı. Thomas gözlerini gömleğinin koluna sildi. “Bizim taraftan kaçan bütün av hayvanları burada. Keşke hayvanlarımızı buraya getirebilsek ama ineklerin otlayabileceği düz alanlar yok.” Dönüp kardeşine baktı. “Joseph, sen de bir çalının altına girip nemli ve serin bir oyukta kıvrılıp uyumak istiyor musun?”</p>

  <p>Joseph, her şeyin sonu olan denize bakıyordu. “Nem nereden geliyor acaba?” Uzaklarda okyanusa ulaşan uzun ve kıraç alanları işaret etti. “Orada hiç bitki yok ama bu kıvrım balta girmemiş orman gibi yemyeşil. Sisin başlangıç noktası bizim vadiye bakıyor. Serin, gri sis her gece dağlardaki bu kıvrımlarda bekleyip neminin bir kısmını buraya bırakıyor olmalı. Gündüz denize dönüyor, gece ise tekrar buraya geliyordur; böylece bu orman asla nemsiz kalmıyor, asla. Bizim toprağımız kurak ve bunu değiştiremeyiz. Ama burası... Buraya içten içe sinirleniyorum Thomas.”</p>

  <p>“Suyun yanına inmek istiyorum. Hadi gel, gidelim.” Sütunlar gibi dizilmiş servilerin arasında kıvrılan dik yamaçtan aşağı inmeye başladılar; böğürtlen çalıları yüzlerini çiziyordu. Yolun bir kısmını geçtikten sonra açık bir alana geldiler; burada, sırtları yüklü iki eşek başlarını öne eğmiş duruyor, önlerinde ise ak sakallı, yaşlı bir adam yerde oturuyordu. Şapkası kucağındaydı, sırılsıklam olmuş ak saçları kafasına yapışmıştı. Pırıl pırıl siyah gözlerle Thomas’la Joseph’a baktı. Eliyle burun deliklerinden birini tıkayıp diğerini boşalttı, sonra öteki deliği tıkayıp aynı hareketi tekrarladı.</p>

  <p>“Geldiğinizi epey ileriden duydum,” dedi. Sessiz sessiz güldü. “Herhalde eşeğimin çanını duydunuz. Eşeklerimin çanı saf gümüştendir. Bazen birine, bazen de öbürüne takıyorum.” Ağırbaşlı bir hareketle şapkasını giyip kemerli burnunu bir serçe gibi kaldırdı. “Yokuş aşağı nereye gidiyorsunuz böyle?”</p>

  <p>Thomas’ın yanıt vermesi gerekti, çünkü Joseph meraklı bir aşinalık duygusuyla yaşlı adama bakıyordu. “Kıyıda kamp yapacağız. Biraz balık avlayıp, deniz sakinse yüzeceğiz.”</p>

  <p>Joseph, “Çanı epey uzaktan duyduk,” dedi. “Sizi daha önce görmüştüm.” Sonra birdenbire utanç içinde sustu, çünkü aslında yaşlı adamı daha önce hiç görmemişti.</p>

  <p>“Sağ taraftaki bir düzlükte oturuyorum. Evim kumsalın beş yüz ayak yukarısında.” Etkileyici bir tavırla başını salladı. “Gelip bende kalın. Nasıl bir yer olduğunu görürsünüz.”</p>

  <p>Bir an duraksadı ve gözlerine puslu, tereddütlü bir ifade yerleşti. Önce Thomas’a baktı, sonra Joseph’a uzun süre gözlerini dikti. “Sanırım size anlatabilirim. Neden bu kayalık yerde yaşıyorum biliyor musunuz? Nedenini çok az kişiye söyledim. Size söyleyeceğim, çünkü evimde kalacaksınız.” Sırrını daha rahat söylemek için ayağa kalktı.</p>

  <p>“Batıda güneşi en son gören insan benim. Herkes için güneş batarken, ben onu kısa bir süre daha görebiliyorum. Yirmi yıldır her gece onu görüyorum. Sisli ya da yağmurlu havalar dışında, güneşin batışını hep gördüm.” Gururla gülümseyerek bir Thomas’a, bir Joseph’a baktı. “Bazen tuz, karabiber, kekik ve tütün almak için kasabaya giderim. Hızlı giderim. Güneş battıktan sonra yola çıkar, tekrar batmadan dönerim. Nasıl bir şey olduğunu bu gece göreceksiniz.” Kaygılı bir ifadeyle gökyüzüne baktı. “Gitme vakti geldi. Beni takip edin. Küçük bir domuz avlarım, akşama kızartırız. Gelin, beni takip edin.” Yokuş aşağı koşar adım yürümeye başladı, eşekler de ardından hızla yürüdüler, gümüş çan tiz bir sesle çınladı.</p>

  <p>“Gel,” dedi Joseph. “Onunla gidelim.”</p>

  <p>Ama Thomas çekiniyordu. “Bu adam deli. Bırak gitsin.”</p>

  <p>“Onunla gitmek istiyorum Thomas. Deli değil, zarar verecek bir deli değil. Onunla gitmek istiyorum.”</p>

  <p>Thomas’ta hayvanlara özgü bir deli korkusu vardı. “Gitmemeyi tercih ederim. Onunla gidersek battaniyemi alıp çalılarda yatarım.”</p>

  <p>“Hadi, gidelim o zaman. Yoksa adamı gözden kaybedeceğiz.” Atlarını çağırdılar ve ağaçların düzgün kızıl sütunları arasına serpilmiş çalıların içinden geçerek yokuş aşağı inmeye başladılar. Yaşlı adam öylesine hızlıydı ki, onu gördüklerinde neredeyse yamacın dibine varmışlardı. Adam el sallayıp iki kardeşi çağırdı. Yol, servilerin yetiştiği kıvrımdan sapıyor, uzun ve dar bir vadiye çıkan çıplak bir tepeye doğru uzanıyordu. Dağların ayakları denizdeydi, yaşlı adamın eviyse dağların dizinde duruyordu. Düzlüğün her yeri adaçayı çalılarıyla kaplıydı. Yoldan geçenler, bu çalılar yüzünden görülemiyordu. Tepenin yüz ayak kadar yukarısında çalılıklar bitiyordu; uçurumun kıyısında ise, yosun yığınlarıyla dolu, geniş bir çimenlikle çevrili, kazıkların üstüne oturtulmuş bir kulübe vardı. Evin yanında, yine kazıklar üstüne oturtulmuş dar bir domuz ağılı, küçük bir ahır, bir bostan ve ufak bir mısır tarlası bulunuyordu. Yaşlı adam kollarını açarak sahip olduklarını gösterdi.</p>

  <p>“İşte benim evim.” Batmakta olan güneşe baktı. “Bir saatten fazla zaman var. Bakın, şu tepe mavi. O bir bakır dağı.” Eşeklerin yükünü boşaltmaya başlayarak erzak kutularını yere koydu. Joseph eyerinden inerek atının ayaklarını birbirine bağladı. Thomas da istemeye istemeye aynı şeyi yaptı. Eşekler koşa koşa çalılara gittiler, atlar da onların peşi sıra zıpladılar.</p>

  <p>Joseph, “Çan sesini dinleyip buluruz onları,” dedi. “Atlar eşeklerden asla ayrılmaz.”</p>

  <p>Yaşlı adam iki kardeşi domuz ağılına götürdü; bir düzine zayıf yabandomuzu yeni gelenlere kuşkuyla bakarak uzaktaki çitten çıkmaya çalıştı. “Onlara tuzak kuruyorum,” dedi yaşlı adam gururla gülümseyerek. “Her yere tuzaklar kurdum. Gelin de göstereyim.” Çatısı samanla örtülü alçak ahıra girip eğildi ve söğüt dallarından örülmüş yirmi küçük kafesi gösterdi. Kafeslerde gri tavşanlar, bıldırcınlar, ardıç kuşları, sincaplar vardı; tahta parmaklıkların ardında samanların üstünde oturmuş, dikkatle dışarıya bakıyorlardı. “Hepsini kendi kapanlarımla yakalıyorum. Onlara ihtiyacım oluncaya kadar da burada saklıyorum.”</p>

  <p>Thomas arkasına döndü. “Ben yürüyüşe çıkıyorum,” dedi sert bir sesle. “Kayalıktan inip okyanusa gideceğim.”</p>

  <p>Hızlı adımlarla uzaklaşırken yaşlı adam arkasından baktı. “Bu adam neden benden nefret ediyor? Neden benden korkuyor?”</p>

  <p>Joseph şefkatle Thomas’ın arkasından baktı. “Tıpkı senin ve benim gibi onun da kendi yaşamı var. Hayvanların kafese koyulmasından hoşlanmıyor. Kendini onların yerine koyup ne kadar korktuklarını hissedebiliyor. Korkuyu sevmiyor. Çabuk korkuyor.” Joseph sakalını düzeltti. “Biraz yalnız kalsın. Bir süre sonra döner.”</p>

  <p>Yaşlı adam üzülmüştü. “Ona söylemeliydim. Bu küçük yaratıklara iyi davranıyorum. Onları korkutmuyorum. Onları öldürdüğümde bunun farkına bile varmıyorlar. Sen de göreceksin.” Evin çevresinde dolaşıp kayalığa doğru gittiler. Joseph, kayalığın kenarındaki üç haçı gösterdi.</p>

  <p>“Bunlar nedir? Tuhaf bir yerde duruyorlar.”</p>

  <p>Yeni arkadaşı heyecanla ona baktı. “Onları sevdin. Sevdiğini görebiliyorum. Birbirimizi tanıyoruz. Senin bilmediğim şeyler biliyorum. Öğreneceksin. Sana haçları anlatayım. Bir fırtına çıkmıştı. Okyanus bir hafta boyunca vahşi ve griydi. Rüzgâr denizin ortasından esiyordu. Sonra bitti. Kayalıkların tepesinden sahile baktım. Üç küçük cisim vardı. Kendi ellerimle açtığım yoldan sahile indim. Sahile vurmuş üç denizci gördüm. İkisi zenci, diğeri beyazdı. Beyaz olanın boynunda bir aziz madalyonu vardı. Sonra onları buraya kadar taşıdım. Zor oldu. Ve kayalıklara gömdüm. Haçları da madalyon yüzünden diktim. Haçları seviyorsun, değil mi?” Parlak siyah gözleri, yeni bir ifade yakalamak için Joseph’ın yüzünde dolaştı.</p>

  <p>Joseph başını salladı. “Evet, haçları severim. İyi bir iş yapmışsın.”</p>

  <p>“O zaman gel de günbatımı yerini gör. Orayı da seveceksin.” Heyecanla evinin çevresini koşar adım dolaştı. Kayalığın kenarında küçük bir platform vardı; önünde ahşap bir tırabzan, birkaç adım gerisinde de bir tahta sıra duruyordu. Sıranın önünde ise, dört tahta parçası üzerinde yükselen büyük bir taş levha vardı; levhanın pürüzsüz yüzeyi ovalanmış ve temizlenmişti. İki adam tırabzanın kenarında durup mavi, sakin denize baktılar; o kadar uzaktaydı ki dalgalar küçücük görünüyor, sahile çarpmaları da ıslak davul derisine hafifçe vurulur gibi bir ses çıkarıyordu. Yaşlı adam siyah bir sis tabakasının olduğu ufku işaret etti. “Güzel olacak. Sisin içinde kırmızı olacak. Domuz için uygun bir gece.”</p>

  <p>Güneş, gökyüzünden aşağı doğru indikçe daha da büyüyordu. “Her gün burada mı oturuyorsun? Hiç kaçırmıyor musun?”</p>

  <p>“Bulutların güneşi kapattığı zamanlar dışında hiç kaçırmıyorum. Bunu gören son insan benim. Haritaya bakınca görürsün. Benim dışımda herkesten uzaklaşmış oluyor.” Yaşlı adam bağırdı: “Hazırlanmam gerekiyor ama hâlâ laf yetiştiriyorum. Tahta sıraya oturup bekle.”</p>

  <p>Evin diğer tarafına koştu. Joseph domuzun öfkeli çığlığını duydu; sonra yaşlı adam, kendisine direnen domuzu kollarına almış bir halde yeniden göründü. Hayvanın bütün bacaklarını birbirine bağlamıştı. Domuzu taş levhanın üstüne yatırdı ve direnmeyi bırakıp sakinleşerek memnuniyetle mırıldanmaya başlayıncaya kadar okşadı.</p>

  <p>“Gördün mü? Bağırmaması gerek. Bilmiyor. Zamanı geldi.” Cebinden kısa ağızlı kalın bir bıçak çıkarıp ağzını avcunda denedi; sonra sol eliyle domuzun böğrünü okşadı ve yüzünü güneşe döndürdü. Güneş uzak sis tabakasına doğru hızla iniyor, sanki bir lenf bezi gibi yuvarlanıyordu. Yaşlı adam, “Zamanında yetiştim,” dedi. “Biraz erken davranmayı seviyorum.”</p>

  <p>“Ne oluyor? Domuza ne yapacaksın?”</p>

  <p>Yaşlı adama parmağını dudaklarına götürdü. “Şşşştt! Sonra anlatırım. Şimdi sus.”</p>

  <p>“Bu bir kurban mı? Domuzu kurban mı ediyorsun? Her gece bir domuz mu öldürüyorsun?”</p>

  <p>“Ah, hayır. Bunun bana bir yararı yok. Her gece küçük bir hayvanı öldürüyorum, bir kuş, tavşan ya da sincap. Evet, her gece bir hayvan. Artık zamanı geldi.” Güneşin kenarı sise değdi. Şekli değişti; ok başı, kum saati, topaç oldu. Deniz kızıla boyandı; dalgaların tepeleri, kızıl ışıklardan oluşan uzun bıçaklara dönüştü. Yaşlı adam hızla masaya döndü. “Şimdi!” dedi ve domuzun boğazını kesti. Kızıl ışık dağları ve evi boyadı. “Bağırma küçük kardeşim.” Direnen bedeni aşağı bastırdı. “Bağırma. Doğru yaptıysam, güneş öldüğünde sen de ölmüş olacaksın.” Domuzun gücü azaldı. Güneş, sisten duvarın üzerini düz bir kırmızı ışıkla kapladı. Sonra kayboldu ve domuz öldü.</p>

  <p>Joseph gergin bir halde tahta sıranın üstünde oturuyor, kurban törenini izliyordu. “Bu adam neyi keşfetmiş?” diye düşündü. “Bütün deneyimlerinin arasından kendisini mutlu edeni seçmiş.” Yaşlı adamın mutlu gözlerini, ölüm anında ne kadar güçlü, onurlu ve büyük olduğunu gördü. “Bu adam bir sırrı keşfetmiş,” dedi içinden. “Mümkünse bana söylemeli.”</p>

  <p>Yaşlı adam Joseph’ın yanına oturdu ve denizin öteki ucuna, güneşin battığı yere baktı. Deniz karanlıktı, rüzgâr beyaz dalgalar yaratıyordu. Joseph hafif bir sesle, “Bunu neden yapıyorsun?” diye sordu.</p>

  <p>Yeni arkadaşı başını aniden çevirdi. “Neden mi?” dedi heyecanla. Sonra sakinleşti. “Hayır, sen beni tuzağa düşürmeye çalışmıyorsun. Kardeşin deli olduğumu düşünüyor. Bunu biliyorum. Bu yüzden yürüyüşe gitti zaten. Ama sen öyle düşünmüyorsun. Öyle düşünmeyecek kadar bilgesin sen.” Gitgide kararan denize baktı yine. “Güneşi neden seyrettiğimi... Yok olurken neden küçük bir hayvanı öldürdüğümü gerçekten bilmek istiyorsun.” Bir an durdu ve zayıf parmaklarını saçlarının arasından geçirdi. “Nedenler uydurdum ama hiçbiri gerçek değil. Kendi kendime dedim ki, ‘Güneş yaşamdır. Yaşama yaşam veriyorum.’ ... ‘Güneşin ölümünü bir simgeye dönüştürüyorum.’ Bu nedenleri uydururken, hiçbirinin doğru olmadığını biliyordum.” Onay bekleyerek çevresine baktı.</p>

  <p>Joseph araya girdi. “Bunlar çıplak bir şeyi giydirmek için uydurduğun sözcüklerdi ama o şey bu giysiler içinde komik görünüyordu.”</p>

  <p>“Beni anlıyorsun. Nedenleri bir tarafa bıraktım. Bunu yapıyorum çünkü beni mutlu ediyor. Bunu yapıyorum çünkü yapmayı seviyorum.”</p>

  <p>Joseph heyecanla başını salladı. “Yapmasan rahat etmeyecektin. Bir şeylerin eksik kaldığını hissedecektin.”</p>

  <p>“Evet,” diye bağırdı yaşlı adam. “Anlıyorsun. Daha önce bir kez anlatmaya çalışmıştım. Dinleyen kişi beni anlamadı. Bunu kendim için yapıyorum. Güneşe yardımcı olmadığını söyleyemem. Ama aslında kendim için yapıyorum. O anda ben güneşim. Anlıyor musun? O hayvanın aracılığıyla ben güneş oluyorum. Ölümün içinde yanıyorum.” Gözleri heyecanla parlıyordu. “Artık biliyorsun işte.”</p>

  <p>“Evet. Artık biliyorum. Senin açından biliyorum. Benim açımdansa, henüz düşünmeye cesaret edemediğim bir fark var. Ama düşüneceğim.”</p>

  <p>“Bu iş kolay olmadı. Şimdiyse neredeyse kusursuz.” Eğilip elini Joseph’ın dizine koydu. “Günün birinde kusursuz olacak. Gökyüzü doğru olacak. Deniz doğru olacak. Yaşamım dinginliğe ulaşacak. Şuradaki dağlar bana doğru zamanı söyleyecek. O zaman kusursuz olacak ve son olacak.” Ölü domuzun yattığı levhaya ciddi bir ifadeyle baktı. “Zamanı geldiğinde, güneşle birlikte bizzat ben gideceğim dünyanın kenarına. Artık biliyorsun. Her insanın içinde saklıdır bu. Çıkmaya çalışır ama insanın korkuları onu çarpıtır. Onu geri iter. Ortaya çıkan şeyse başka bir şeydir artık. Bir heykelin ellerindeki kan ya da eski çağlardaki işkence öykülerinden duyulan heyecandır. Sevişirken kanını vermek ya da çekmektir. Kafeslerdeki hayvanlara nasıl bir şey olduğunu anlattım. Korkmuyorlar. Sence ben deli miyim?”</p>

  <p>Joseph gülümsedi. “Evet, delisin. Thomas, deli olduğunu söylüyor. Burton olsa o da aynı şeyi söylerdi. Özgür, bozulmamış şeylere açılan geçide girmek için kendi ruhunda bir yol açmanın güvenli bir iş olmadığı düşünülür. Kafesteki hayvanlara anlatmakla iyi ediyorsun, aksi takdirde sen bir kafesin içine girerdin.”</p>

  <p>Yaşlı adam kalktı, domuzu alıp götürdü. Su getirip taş levhanın üstündeki kanı temizledi ve altındaki toprağı yeni çakıllarla örttü.</p>

  <p>Küçük domuzu temizlemeyi bitirdiğinde neredeyse karanlık çökmüştü. Dağların üzerinde büyük, solgun bir ay vardı ve ışığıyla, yükselip kaybolan dalgaların tepelerini aydınlatıyordu. Kumsaldaki dalga sesleri yükseldi. Joseph, mağaraya benzeyen küçük kulübede otururken, yaşlı adam domuz etlerini ocağın üstündeki şişte çeviriyordu. Kısık bir sesle, yaşadığı yeri anlatıyordu.</p>

  <p>“Uzun adaçayları evimi gizliyor. Adaçaylarının arasında küçük düzlükler var. Bir kısmını buldum. Sonbaharda erkek geyikler orada dövüşüyor. Geceleri boynuzlarının çarpışma seslerini duyabiliyorum. İlkbaharda da dişi geyikler benekli yavrularını eğitmek için oraya götürüyorlar. Hayatta kalabilmek için birçok şeyi öğrenmeleri gerekiyor: hangi seslerden kaçmaları gerek, kokuların anlamları nedir, ön ayaklarıyla yılanları nasıl öldürebilirler... Dağlar madenden yapılmış; ince bir kaya tabakası var, sonra siyah demir ve kızıl bakır geliyor. Böyle olmalı.”</p>

  <p>Evin dışında ayak sesleri duyuldu. Thomas seslendi: “Joseph, neredesin?”</p>

  <p>Joseph kulübenin zemininden kalkıp dışarı çıktı. “Akşam yemeği hazır. Gel de ye!” Ama Thomas karşı çıktı. “Bu adamla bir arada olmaktan hoşlanmıyorum. Burada denizkulakları var. Sahile gel. Ateş yakıp yemek yeriz. Ayışığı yolu aydınlatıyor.”</p>

  <p>“Yemek hazır ama. Hiç olmazsa gel de yemek ye.”</p>

  <p>Thomas, sanki karanlık bir köşeden bir canavar çıkıp kendisine saldıracakmış gibi, dikkatli bir tavırla alçak eve girdi. Ocak alevinin dışında ışık yoktu. Yaşlı adam eti dişleriyle koparıp kemikleri ateşe attı. Yemeğini bitirince uykulu gözlerle alevlere bakmaya başladı. Joseph onun yanında oturuyordu. “Nereden geldin? Neden geldin buraya?”</p>

  <p>“Ne dedin?”</p>

  <p>“Neden yalnız yaşamak için buraya geldin diye sordum.”</p>

  <p>Uykulu gözler bir an için canlandı, sonra karamsarlıkla yere çevrildi. “Anımsamıyorum. Anımsamak istemiyorum. Sorunun yanıtını bulmak için eskilere gitmem gerek. Bunu yaparsam, uğraşmak istemediğim bazı geçmiş şeylere takılacağım. Boş ver.”</p>

  <p>Thomas ayağa kalktı. “Battaniyemi kayalıklara götürüp orada uyuyacağım.”</p>

  <p>Joseph da onun peşinden giderken omzunun üstünden yaşlı adama seslendi: “İyi geceler.” İki kardeş sessizce kayalıklara doğru yürüyüp battaniyeleri yan yana serdiler.</p>

  <p>Thomas, “Yarın kıyı boyunca gidelim,” diye yalvardı. “Burayı sevmedim.”</p>

  <p>Joseph battaniyelerin üstünde oturup, ayışığıyla aydınlanan denizin belli belirsiz hareketlerini izledi. “Yarın dönüyorum Tom. Çiftlikten uzak kalamıyorum. Kötü bir şey olursa orada bulunmalıyım.”</p>

  <p>“Evet ama üç gün kalmayı planlamıştık. İnekleri yüz mil uzağa götüreceksem tozsuz bir yerlerde dinlenmeliyim, sen de öyle.”</p>

  <p>Joseph uzun süre sessizce oturdu. “Thomas, uyudun mu?”</p>

  <p>“Hayır.”</p>

  <p>“Seninle gelmiyorum Thomas. Sen inekleri götür. Ben çiftlikte kalacağım.”</p>

  <p>Thomas dirseğinin üstünde doğruldu. “Sen ne diyorsun? Çiftliğe bir şey olmaz. Asıl inekleri kurtarmamız gerek.”</p>

  <p>“Sen inekleri götür. Ben gidemem. Gitmeyi düşündüm, gitmeye hazırladım kendimi ama gidemem. Hasta bir insanı terk etmek gibi olur bu.”</p>

  <p>Thomas homurdandı. “Bir ölüyü terk etmek gibi! Ve bunda yanlış bir şey yok.”</p>

  <p>“Henüz ölmedi. Gelecek kış yağmur yağacak ve ilkbaharda otlar yeşerecek, nehir akacak. Göreceksin Tom. Bütün bunlara bir kaza neden oldu. Gelecek ilkbaharda toprak yeniden suyla dolacak.”</p>

  <p>Thomas kardeşiyle alay etti. “Sen de yeniden evleneceksin ve bir daha asla kuraklık olmayacak.”</p>

  <p>“Herhalde öyle olur,” dedi Joseph yumuşak bir sesle.</p>

  <p>“O halde bizimle birlikte San Joaquin’e gel ve inekleri götürmemize yardım et.”</p>

  <p>Joseph okyanusun ortasından geçen bir geminin ışıklarını gördü; ışıkları izledi ve ne kadar hızlı ilerlediklerini anlamak için parmağıyla takip etti. “Gidemem. Burası benim toprağım. Neden benim; benim olmasını sağlayan şey ne bilmiyorum ama onu bırakamam. İlkbaharda otlar yeşerince göreceksin. Bütün tepelerin, hatta kayalardaki çatlakların bile nasıl yemyeşil olduğunu, hardalların sarılığını anımsamıyor musun? Kırmızı kanatlı karatavuklar hardal saplarında yuva yapardı.”</p>

  <p>“Anımsıyorum,” dedi Thomas sert bir sesle. “Ve bu sabahı da anımsıyorum, kül haline gelmiş, bomboş kalmış tepeleri de... Ve elbette ölü ineklerin oluşturduğu çemberi de. Kolay kolay unutamam. Burası hain bir yer.” Öteki tarafa döndü. “Madem istiyorsun, yarın döneriz. Umarım bu lanet olası yerde kalmazsın.”</p>

  <p>“Kalmam gerek. Seninle gelirsem her an yağmurun yağıp yağmadığını ya da nehirde su olup olmadığını görmek için dönmek isteyeceğim. Gitmesem daha iyi.”</p>
</body>
</html>
