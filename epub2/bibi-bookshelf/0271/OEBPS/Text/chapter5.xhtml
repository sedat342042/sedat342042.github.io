<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc3" style="page-break-before:always">2</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, boğazından kaynar kurşun akıtılmış gibi yanarak uyandı, ilk anda nerede bulunduğunu hatırlamaya çalıştı. Başının üstünde isten kapkara olmuş kubbemsi bir tavan, iki yanda tuğladan direklere tutturulmuş iki kemer vardı. Bunları küçük bir yağ kandilinin ölü ışığı belli belirsiz aydınlatıyordu. Issızhan'da olduğunu hatırlayınca dişlerinin arasından sövdü. Yatarken yanına koyduğu su testisini alıp kafasına dikti, bir solukta yarısına kadar içti. Uyanmasına sebep olan gürültüye hırıl hırıl soluyarak kulak verdi. Gürültü avludan geliyordu. Yattıkları yerin kalın demir parmaklıklı küçük penceresinde, gecenin karanlığı açık laciverte dönmüştü. Sedirde yatanlara suratını buruşturarak baktı. Keşiş Benito ağır torbasını başının altına koymuş, kalın cüppesine sıkıca sarılmıştı. Türkopol, dizlerine kadar inen kirli gömleğinin içinde, değnek gibi kolları bacakları, bir deri bir kemik gövdesiyle mumyalanmış çok eski bir ölüye benziyordu. Yere serilmiş kuru otların üstünde, cavlak dervişler, başlarını birbirlerinin dizlerine koymuşlar, kocaman baklalı bir zincir gibi kıvrılmışlardı. Esirin umutsuzluğu, ozanın yaşadığı çağın dışında kalmışlığı, yatışlarından belliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dışarda köpeği azarlayanın Mavro olduğunu sesinden tanıyınca, her sabah, su başında, karaca beklediğini, dönüşte tuzakları yokladığını hatırladı. Neden olduğunu kendisi de bilemeden debelenerek dizleri üstüne geldi. Oda büyüklüğündeki ocak havayı aralıksız çektiğinden içerisi enikonu soğuktu. Çıplak etine sardığı on boğumlu para kemerini, telaşla yoklayıp göbeğine indirdi, emekleyerek pencereye gitti. Kaymış harmaniyesini Uranha'nın üstüne örtmeyi bir an aklından geçirmiş, "Canı cehenneme" diye homurdanmıştı. Oysa biricik sevdiği adamdı dünyada bu itoğlu it, çünkü eşi bulunmaz alıklardandı. Ancak bu kadar iri alıklık kendisine güven verebiliyordu. Pencereden gözetler gibi baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, sıpa kadar köpeği yerine kapattıktan sonra, iyice yağlandığı için hiç gıcırdamayan çıkrığı, acı kuvvetiyle kolayca çevirerek, kapının kalın demir parmaklığını yukarı çekiyordu. Sonra meşe kanatların ağır sürgülerini açtı. Yay torbasıyla okluğu omzuna asıp pala bıçağını kuşağına sokarak çıktı. "Karı nerde peki? Kalkmadı mı?" Mavro'yla Liya'nın gerçekten kardeş olduklarını söylemişti dün gece Keşiş Benito... "Bunu söyledi ama karıyla yatmadığına yemin edemedi namussuz"... Genellikle genç yaşında dul kalmış karılarla, evlenmesi gecikmiş kızların papazlara, hele dünyayı boşlayıp mağaralara çekilmiş güçlü keşişlere karşı garip bir tutkunluk gösterdiklerini çok duymuştu. "Uğrarmış mağaraya arada bir bu Liya kahpesi... Adadığı horozu tavuğu bırakır, hasta okutmaya, İncil'le fala baktırmaya gelirmiş... Boş bırakır mı bu şeytan Cenevizli? Okşayarak tava getirip ıhtırmaz mı?"... Demin üşürken, şimdi derisine ateş basmış, içtiği su, şarap olup beynine saldırmıştı. "Paraysa para... Erkeklikse erkeklik... Fazladan, soyluluksa soyluluk..." Paraladığı avı kaptırma korkusuna düşmüş bir yırtıcı hayvan gibi yalanarak uyuyanları süzdü. Çömelip, atılmaya hazır, soluklarını keserek eski hisarın sessizliğini dinledi. Kedi gibi hiç gürültüsüz indi sedirden, kapıya doğru birkaç adım attı. Birden kaskatı durdu. "Tanrı'nın ağır kılıcı üstümde..." Esir, derin bir sesle sayıklıyordu. "İyi insanlar, görmezden gelmeyin beni..." Şövalye Notüs Gladyüs, herifin söylediklerini anlayamadığı için kızdı, dişlerini çatır çatır gıcırdatarak sövdü. Dönüp hançerini almayı düşündü bir an, bu kadarcık gecikme, yıllardır kolladığı fırsatı, kıyamete kadar kaçırtacakmış gibi telaşlandı. Alçak kemerli kapıdan eğilerek geçti, doğrulmayı akıl etmeden iki büklüm yürüdü. Karının kardeşiyle beraber yattığı yeri dün gece kollayıp öğrenmişti. Kapıya yaklaşırken duraladı. "Sürgülediyse kaltak içerden oğlan çıktıktan sonra?" Çaresizlikle çevresine bakındı. "Aman Rab İsa, Notüs Gladyüs kulunu seversen sürgülenmemiş olsun!" İttiği kapı hiç gürültüsüz açılınca, tıkanacak kadar sevindi. Yatağa bakarak durdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sırtında, dizlerine kadar inen gömlekten başka bir şey yoktu. Bunun yırtmaçlarından bütün çıplaklığı görünüyordu. Kısa kaim bacakları üstünde tıka basa doldurulmuşa benzeyen şişman gövdesi iğrenç, kabarmış saçlarıyla sırıtkan ağzı gerçekten korkunçtu. Tazelenen şarap sarhoşluğuyla kendini cinsel hırsa kaptırmış, gürültü etmek istemediğini unutmuştu. Hırıltılı soluklarla yatağa yaklaştı. Liya’nın çıplak kolu yorganın üstündeydi. Parasını peşin vererek kiraladığı bir genel kadınmış gibi, yumuk bileği rahatça tuttu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavro</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suss! Mavro yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimsin? Bırak beni...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sus! Ben şövalye... -Adını unutmuş gibi duraladı. Dişleri birbirine vuruyordu-: Notüs Gladyüs...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne istiyorsun? -Liya ilk şaşkınlıktan kurtulmuş, debelenmeye başlamıştı-: Bırak!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dinle güzelim... Dinle güvercinim... Bir altın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak, bağırırım!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki... Üç altın... -Kemerini göstermek için gömleğini açınca kız dehşetle inledi-: Üç altın... Üç...</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya, herifin korkunç kuvvetiyle gerçek tehlikeyi iç içe duyup, can havliyle kurtulmaya çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çekil namussuz!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, salyalarını zorlukla yutarak hırladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Namussuz mu? Ben bunun yarısı için beş kişi öldürürüm. -Tuttuğu bileği koparacak gibi sıktı. Suratı büsbütün canavarlaşmıştı-: Öldürürüm ben...</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya üstüne abanan bu karşı durulmaz kuvvetle boğuşmayı sürdürürse soluğu kesilip bayılacağını anladı, çırpınmayı bıraktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Durun şövalyem, durun peki!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki mi? Haşşöyle... -Şövalye de soluk soluğa konuşuyordu. Bileği bırakmadan gövdesini geri alıp seyrek dişlerini göstererek sırıttı-: Haşşöyle!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya boştaki elini yastığın altından hızla çekip dikildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çekil! Zehirlidir bu bıçak!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zehirli mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, zembereğine dokunulmuş gibi sıçramıştı. Çağının bütün Batılıları gibi zehrin ne kadar bol kullanıldığını, nasıl da hiç şakaya gelmediğini biliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Değdirdin mi? -Can havliyle elini kılıcına atmıştı. Umutsuz bir sesle fısıldadı-: Kahpeee!.. Değdirdinse öldürürüm! Öldürürüm!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Def ol... Değseydi, çoktan gebermiştin... Def ol!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye gövdesini yoklayarak dehşetle geriledi. Liya hemen kalktı, gömlekle olduğuna aldırmadan, küçük hançerinin ucunda, herifi sürüp odasından çıkardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapıyı sürmeleyince, bütün kuvveti bir anda tükenmiş gibi, dizlerinin üstüne çöktü, sonra yüzükoyun döşemeye kapandı. "Demircan! Mavro! İsa Efendimiz!" diye inledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hançer zehirli olmadığından, bir yerini çizer diye, korkmuyordu.</p>
</body>
</html>
