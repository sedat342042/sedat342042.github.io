<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc13" style="page-break-before:always">2</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş'la Yunus Emre akşama kadar misafirden baş alamamışlar, yemekten sonra Aslıhan, gece oturmasına Bacıbey'e gidince yalnız kalabilmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuş avlu kapısının kol demirini vurup döndü, ocağın ışığını çıralı çam odunlarıyla güçlendirip sedire oturdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Altı yıldır görüşmemişlerdi. Altı yıldır çok işler olmuş, çok anlatılacaklar biriktirmişti. Âşık Yunus, her zamanki dalgın gülümsemesiyle yere bakarak içini çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek böyle Kaplan kardaş... Eskişehir'de Demirciler</p>

  <p class="Standard" dir="ltr" style="margin-left:0;margin-right:0;text-indent:18.859844px">Arasında kodum gittim, gelip Söğüt'te buldum. Neden göçtün Söğüt'e? Rahmetliyi aklına getirdiğinden mi, Eskişehir'in taşı toprağı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh! Say ki duramadık ozanım Yunus, "Yer değişiminde ferahlık var" demez miydin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Derdim! Ben dediğimi işlemekteyim Kaplan! Senin geçimin nasıl bu çukurda?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh, ne demektir? Duyduğum doğruysa, Ertuğrul’un ucu, yoksullaşmış ki soluk alası kalmamış!.. Yol iz kirlendiyse... Savaşçılarda, çapul varlığı yoksa, hiç akçe eder mi senin demirciliğin?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Tencere nasıl kaynamakta bakalım, dibi delik tencere?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaynamakta yeterince... İki ucunu bir araya getirmekle, ne dersin, bu senin Aslıhan maskarası... Getirmekte ne güzel!.. -Durakladı-: Eskiden kalmaları bozdurmaktayız arada bir bunalırsak... Bir bahçe verdi Ertuğrul Bey, iki parça tarla verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah kötü Kaplan, "Sonunda çarşıyı boşladım, reâyâ çiftçisi oldum" desene...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh! Az biraz olduk! İşsizlik bindirince beli kapmamla bahçeye seğirtmekteyim! Toprakla boğuşmak yumuşatır adamı, sen nereden bileceksin, boş gezen Yunus!.. Yumuşaktır ki pamuk kaç para...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kadar iyi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Karşılıklı gülümseyerek bir zaman sustular. Yunus Emre yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eee... Daha daha?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dahası bu! Yuvarlanmaktayız, değirmen dolabı gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha dedim! Daha?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dahası da neymiş! Dünya ölümlüdür. Neye çabalasan ölüme çabalarsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha dedim! Ya delikli demir neyin nesi, Kaplan Çavuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş böyle bir soruyu hiç beklemiyordu. İrkilerek döndü, gözlerini telaşla kırpıştırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Delikli demir mi? Nedir o? Yok öyle şey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele hele...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim dedi? Boşboğaz Aslıhan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim dediyse, dedi. Günahını alma kızın... Neyin nesi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok yahu... Delikli demir de neymiş, yok hayır...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya ben Akkâ'ya uğramadım mı? Akkâ'da senin Çıfıt Hekim'i görmedim mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman... -Kaplan Çavuş gerçekten şaşırmıştı. Toparlanmaya çalıştı-: N'oldu benim Çıfıt Hekim'e, geberdi mi sakın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne gebermesi... Domuz gibi... Bir yandan maraz sağaltmada, bir yandan ORTAK'ın işlerini çevirmekte ki, "Dünyayı fırıldak etmiş" desem yalanı yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Döndürmekteymiş de gizlimizi neden açığa vurmuş bakalım? Kudurmuş mu? Elime hiç mi geçmezmiş kopasıca gırtlağı?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay vay! Demek bize de mi gizli? Nerde kaldı, bunca yılın kan kardeşliği?.. Tüh yüzüne... Çıfıt Hekim senden yürekliymiş... "Gizlisi olmaz senden Kaplan'ın" dedi, kâğıt yazacakken vazgeçti, "Gider anlatırsın" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Anlatırsın" mı dedi? Dedi de, neden anlatmadın sabahtan beri? Yahu biz burda, ne durumlardayız, hey imansız Ozan! Ne dedi? Sorup öğrenebilmiş mi yazdıklarımı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yağma yok!.. Delikli demir neyin nesi ve de ateş tozu nasıl bir nuhuset? Bunlar denilmeyince benden haber alınabilemez Kaplan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kolay, oh kardaş! Hele haberleri ver, gelsin... Ne durumlardaymış Karanlık Dünya’nın demircileri? Delikli demir işinde nerelerdeymişler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boşuna debelenmektesin kötü Kaplan... Anlatmayınca hiç olmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kolay... Kolay ki ne kadar... -Kaplan Çavuş gözlerini kaçırdı-: Gerçekten sağ, esen mi Dişlek Çıfıt? Aklını yitirip mitirmesin... Açmayacaktı bu işin gizlisini... Kılıç atladık biz... Tevrat'a el bastıydı namert... Yemin içtiydi ki, derisi yüzülse ve de cılk eti kara bibere ve de kırmızı bibere ve de sarı kükürte yatırılsa, lafını etmeyecekti. ORTAK'ta çabalarken çıfıtlığı bırakıp Frenkliğe, Moğol'a mı döndü, sakın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yunus Emre gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Senin Dişlek Çıfıt'a kalsa etmeyecekti ya, biz keyfine bırakmadık, önüne yatıp yuvarlanıp ağzından söktük aldık!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma... Bunca yılın kurnaz çıfıtını... Sen ozan aklınla... Yahu nedir? Nasıl getirdin avanağı kündeye?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizde senin Dişlek Çıfıt'ı kündeye getirecek oyun ne arasın bre Kaplan, haberi bizimle yollayan herif gizliyi nasıl açmayacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah... Vay ki vay... Peki neymiş saldığı haber?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boşuna çabalamaktasın! Delikli demir ve de ateş tozu meselesini bir bir açıklamayınca bende laf yok... Duymamla aklım karıştı. Yalan mundar, delirdin, şaşırttın da simyacılığa vurdun, belledim. "Simyacılık olmaya simyacılıktır ya, şu delikli demir neyin nesi?" dedim. Meseleyi anlayınca kızdım ki, ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Niçin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kurcaladığın rezillik insana yarar iş değil, imansız Kaplan! Bulaştığın belayı başa çıkarırsan neler olur bakalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dünyanın düzeni bozulur ki, çivisi çıkar garçadak... Âdemoğlunun barınası hiç kalmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdilerde barınası kalmış da he mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdilerde, kılıç oyunudur, pazı gücüdür, bir ucu mertliktir. Senin delikli demir bu dünyada mert komaz. "Delikli demir çıktı mertlik bozuldu, çıkarana lanet!" denileceğini hiç mi getirmedin aklına? Kıyamete kadar sövüleceğini...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ah aradığımı bulaydım da, vara söveydiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geçenki gelişimde var mıydı bu tutkunluk? Aslıhan’ın anası öldüğü sıra vardı da, bize mi demedin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Rahmetli ölmeden önce nasıl olabilirmiş yahu? Adam bunalmayınca böyle tutkular peydahlanır mı? Karı göçünce, senin hiç haberin yok, Yunus Âşık, şaşırttık ki biz, Mecnun gibi çöle düşmemize, pek bir şey kalmadı. Karınca yuvası gibi işleyen dükkanı boşladım. Esnaf baktı ki, şu kadar zamandır kepenkleri kaldırmamaktayım, Nakibi önüne katıp kapıya dayandı. "Ölenle ölünmez ve de ölü arkasından bu kadar yaslanmak rahmetiyle zarardır" dediler, "Allah'ın gönlüne güç varır ki, gör neler olur" dediler, "Allah'tır bela verecek, âdemoğludur dayanacak, bunun töresi bu" dediler. Çok laf ettiler. Baktılar taştan karşılık var, bizde yok, Şeyh Edebâli Efendimize haber saldılar. Halifesi Dursun Fakı'yı gönderdi. "Ya dükkanı açsın edebiyle, ya sürsün gelsin, iki çift lafım var" dedi. Baktım olmayacak, dükkanı açtım ama, tatsız... Elim işe varmakta değil... O zamana kadar demir parçası görünce "Aman şunu kızdırıp beriye alsam, bir şey olsa" diyen herif, demiri odundan ayıramaz olmuş... Nereye çöksem orda kalmaktayım ve de derinlere dalıp gitmekteyim. Arada bir, "Olmaz Deli Kaplan, davran oğlum! Kendine acımazsan evdeki öksüz kıza acı" demekteysem de, kulak asma... Günlerden bir gün oturmaktayım, bir atlı dayandı kapıya... Hopladı yere... Selam verip girdi. Baktım bir Moğol binbaşısı... Pekin'den gelip Altun Ordu'ya gidermiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah... Pekin'den Altun Ordu'ya giden herifin Eskişehir'de işi ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem. İstanbul üstünden dolanacakmış nedense!.. Tuna'yı aşıp Kazak içinden tutacak Altun Ordu'yu... Niyeti iyisinden birkaç Türkmen kılıcı alıp armağan götürmek... "Parasında değilim" dedi, "elverir ki değerli olsun gayet" dedi, "gittiği yerde hora geçsin" dedi. Eve kalfayı saldım, bey işi kılıçlardan bir çift istedim. Bu sıra herif bir Çin kılıcı attı ortaya... Baktım, salt çeliği beş yüz filon eder. Demek çoktandır zanaatı taşladığımızdan, iyi çeliğe hasret kalmışız da farkında değiliz. Namluyu evirip çevirirken "Çin içinde böyle demir döven, böyle su veren ustalar da var he mi?" demişim. Moğol binbaşısı lafı aldı ossaaat, girişti Çin ülkesinin şaşılacak işlerini ballandırmaya... Anlatıp dururken, sözü donanma maytaplarına getirdi. "Ateş tozundan donanma maytabı yapar ki Çin ustaları" demesiyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş ocağa gülümseyerek daldı. Sessizlik uzayınca Yunus Emre yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demesiyle n'oldu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meğer, Yunus Ozan, biz herifi ateş tozuna kadar hiç dinlemezmişiz. Ateş tozu lafı araya düşmesiyle, say ki beni şeytan kavradı, keskin kılıç ucuyla dürttü. İrkildim, işte o irkiliş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? Merak mı etmekteydin, evvel eski, bu ateş tozunu, her ne karın ağrısıysa?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu bilmezken neyi merak edeceksin. İlk duymaktayım namussuzun batasıca adını... Benim izlediğim 'Rum ateş'i...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, sorar dururdum, araştırırdım gizlisini...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gene sordum, "Nasıl ateş tozu? Rum ateşi olmasın?" dedim. "Yok, Rum ateşi başkadır, bu bildiğimiz ateş tozudur ve de Çin işidir" dedi, "Çinlinin düğünü, bayramı olur ki, usta" dedi, "göklere saldığı alacalı maytabın benzerini başka bir ülkede hiç göremezsin" dedi. "Nasıl maytap?" dedim. "Bildiğin donanma maytabıdır. Dibinden ateşleyip gökyüzüne salar Çinli bunu, gecenin karanlığını, bildiğin gündüze çevirir. Nasıl mı? Bildiğin gibi... Süzülüp bulutlara ağmaları vardır, çarkıfelek gibi dönerekten yedi renkte eleğimsağmalar dökmeleri vardır. Her bir maytap ateş tozundandır. Bildiğin toz! Toz olduğundan toz demiştir Çinli buna" dedi. Benim aklım karıştı, "Nasıl toz yahu?" dedim, "Toz dedimse" dedi, "şu senin döküm toprağın kadar ince belleme" dedi, "Kum gibidir ve de kalınca kum gibidir," dedi, "Nasıl anlatsam da aklın erse, nah, şu demir eğesinin döktüğü demir tozu..." dedi. "Neden yapılır? Madeninin kökü nedir?" dedim. "Orasını bilmem" dedi. "Nasıl uçar havaya... Açıkta yakılmakla mı?" dedim. "Hay anan öle, hiç açıkta olur mu?" diye güldü, "Kalın kâğıtlara sarar bunu Çin'in maytap ustaları... Altına ateşi tuttular mı, çıkar göğe yukarı fışılayaraktan, hışım gibi... Patlar gökyüzünde gümbedek... Rengi mi? Maytabın mı? Ateş tozunun? Karaya çalar az biraz... Kurşun karasına... Kokusunu bilmem, koklamak aklıma hiç gelmedi. Belki kokarmıştır" dedi. "Gördün mü gözünle, yoksa, Çinlinin yalancısı mısın?" dedim. "Görülmez mi?" diye kasıldı. "Çooook" dedi, "Almak mı istersin? Alırsın" dedi, "Parasını verince neden satmasın Çinli?" dedi. "Ya sen almadın mı?" diye sordum. "Aldım evet, aldım biraz göstermelik" demez mi? "Yanında mı aman efendim?" diye hopladım. "Yanımdadır" demesiyle fırladı, attan heybeyi kapıp geldi. Altın torbasına benzer bir meşin torba çıkarıp ağzını çözdü, avcuna biraz akıttı. Evet, bizim döküm toprağımızın az biraz kalıncası... Koyuca kurşun rengi... kokladım kokusunu, çiğnedim, tadını alamadım. Herif güldü bir zaman, sonra avcundakini yere akıtarak bir küçük yuvarlak çizdi, ateş tozundan, bir saman çöpü alıp ocakta yaktı, alafını değdirmesiyle, namussuz ateş tozu n'apsa iyi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'aptı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ossaat harladı kardaş, harladı dedimse, neft gibi değil... Tıslayaraktan, say ki yakıldığına kızmış, yuvarlağı fırttadak dolandı, tamam!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam, ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Domuz gibi yandı. Güçlü... Belli ki, domuuuz! Bir kara duman saldı, bir de o zamana kadar duymadığım keskin bir koku... Dalmışım. Dalışım, domuzun yanışı kaptı beni... Öfkeli yanmakta... Kızgın ki, balyozlanan kızıl demirin cıdağı da öyle değil. O sıra farkında değilim ama, "İş var bunda... Çok iş var," dediğim yüzde yüz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne işi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilirsin, silahın her çeşidine güç yetirmişimdir de, salt, sapanın üstesinden gelememişimdir. Ayrıca ne zaman mancınık görsem, aklım takılır, "Şu taşları, ok gibi nişanlayıp atmanın, yok mu bir kolayı?" diye düşünürüm. "Ateş tozunu yanar görmemle delikli demiri kestirdim," desem yalan. Gücünü kestirdim rezilin... Kestirmemle deprem aldı gövdemi... Durasım kalmadı. İyi bir deyiş aklına gelince yüreğin oynamaz mı? Tam o yürek hoplaması... Herif satmazlansa, bilmem n'olur? Yoluna pusu kurup bitirip alacağıma hiç şüphen kalmasın! Uzatmayalım, benim ünlü Türkmen kılıçlarından birinin üstüne on beş de Venedik altını verdim, torbayı kapmamla demir çekmeceye kitledim. Baktım Moğol binbaşısı, ellerini göbeğine bastırmış gülmekte, gök gürültüsü gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? "Aldattım, yere çaldım alık Türkmen'i" diye mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Çekmeceyi kilitlememle, üstüne oturmam bir olmuş. İşte oturmamız bu oturma... O gün eve koştum, bir daha çıkmamacasına... Dükkanı kalfaya satacağımı duyan ihvanlar başıma birikti. Çok söz oldu, faydasız... Biz dünyadan el etek çekip yumulduk delikli demir işine... Sancakbeyinden değil, Konya Sultanı'ndan adam gelse kapıdan çevirir olduk. Cumaya gitmek bile yok bende... Meraklı takımı paçaları sıvadı. Bir zaman kapıya kulak dayayıp içeriyi dinlediler, bir zaman pencerelerden görmeye çabaladılar, bazıları dama çıkıp ocaktan koku almaya çalıştı. Hiçbir şey sezinleyemediler. Aslıhan kız o sıra, on yaşında, ağzını aradılar. Ol görüp bir şey öğrenemediler. Biz paso uğraşmaktayız, önceleri pirinçten döktüm boruyu... Hiçbir işe yaramadı. Çünkü yumuşak düştü, yarıldı. Tunca döndürdüm, birkaç kez ağzını yardı içine koyduğum kurşun fındık, az kaldı ki, gözümü çıkara... İş zora binince bizim tutkunluk arttı, Ozanım Yunus, tutulduk ki arkadaş, karı tutkunluğu ve de şarap tutkunluğu ve de kumar tutkunluğu da öyle değil... Gecelerden bir gece daldırmışım, nasıl oldu bilmem, harradak harladı namussuz ateş tozu... Ayağımın altında toprak delindi, cehennemin ocağına tekerlendim say, dört yanımı alaf kavradı. Meğerse uyumazmış Aslıhan kız, geceleri, mahzenden bizim sağ, esen çıkmamızı beklermiş...Evi kara duman sarınca koşup gelmiş... Bağırtıya çökmüş... Kulağı kirişte komşular yetişmiş... Gözümü açtım ki, mahallelinin ortasındayım. Ben benden geçmişim. Sağ yanağımızı sanki, usturayla oyup almışlar. Yaraya kızgın kül ekmişler. Çıfıt Hekim yetişti Hızır gibi, bakmasıyla yanığı bildi, şaştı, "N'oldu?"diye sıkıladı. "Kızgın demir sıçradı. Bayılmışım,"dedim. Yalan söylediğimi görünce milleti dağıttı. Yalnız kalınca sıkıladı, ben olduğumu bilmekte değilim ki, sorularına karşılık verebileyim! Dişlek Çıfıt çok uğraştı, ol görüp kıllarımızı yeniden bitiremedi. Komşuların birazı ateş tozunun kokusundan hiylelenmiş... Sancakbeyi'nin kâhyası olacak Pervane Subaşı rezili bir simya lafı attı ortaya... Biz simyacılığa sıvanmışız, bu yanık simya ocağı yanığıymış... Ben oralarda değilim. Köse kaldığımda hiç değilim. Ateş tozunun tümü yandı, "N'olacak hey Allah" diye debelenmekteyim! Ahi yoldaşlar gene toplanıp geldiler. "Böyle bir şey var mı? Günahtır ve de şeytan işidir iki dünyayı birden yitirirsin. Yol yakınken boşla bırak!" dediler. "Hadi işinize... Kurşundan altın umacak avanak mıyım ben?" diye kovaladım. "Kimse kimsenin derdini bilmez" denilmiştir, doğrudur. Ben gözüme Çin ülkesini almışım, ihvanlarım simya meselesini izlemekte... Yanak sağalınca, hiç bakmayıp yola çıkacağım. Çin ülkesini tutmaya bakacağım ya, el kadar kızı kime ısmarlamalı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele akılsız! Çin ülkesi nere, bura nere?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kızı bırakacak yer olsa, bitişik komşu kadar görünmeyecek bizim gözümüze ama, n'aparsın? Uykuyu yitirdik. Yunus Emrem, yatakta döneler olduk. Aklımda delikli demir... El kadar ateş tozum olsa, yapıp çattım, ateşleyip attım, attığımı vurdum, gibime gelmekte... Delirmek işten değil... "Sakal bıyık tüm yanaydı da, şuncacık ateş tozu kurtulaydı," diye kıvranmaktayım.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yenisini nerden geçirdin eline? Başka Moğol binbaşısı mı geldi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Bir gece dönelemekteyim. Sövmekteyim ki, dümdüz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kime?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendime sövmekteyim biraz... Dönüp, simyacı karalamasını sürdürüp bizimle eğlenen Pervane Subaşı'ya sövmekteyim! O gün biri geldi, herif diyesiymiş ki, "Yakında, simyacı başımız Kaplan Çavuş'umuz, kurşunu altına döndürecektir. Yoksulluğa tövbe etsek gerek ve de dünyayı altına boğsak gerek," diyesi... Millet de kas kas gülesi... Biraz ateş tozum olsa, kendimi deneylere vereceğim, dünyayı unutacağım. Verememekteyim. Çatlayacağım, ötesi yok... Sövüp sayarken, kafamı yumruklarken apansız irkilip, "Dur aman" diye hopladım. Başladım dizlerimi döverekten çırpınmaklığa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedeni var mı bre fikirsiz Ozan, kimdir buraların ünlü simyacısı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaşırtma Ozan Emre... Ertuğrul Bey'in toprağında, mağara tutmuş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildim, Kamagan Derviş... Peki?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pekisi mi kaldı? Nereli bu rezil? Nerden kopup gelme? Çin sınırından değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmakla?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaklası nedir yahu? Bizim, yere batası ateş tozunun, ya vatanı nere?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anladııım... Anladım, ama nasıl ayırabilir Deli Kamagan tozu demirden, otu sudan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Simyacılığını n'apalım? İyi kötü simyacı... Ne demek simyacı? "Neyi bilir, neyi bilmez, belli değil" demek... Dönelemekteyim... Vakit gece yarısı... Kopup mağarayı tutacağım, pencereden gözleyen, bacayı koklayan rezil takımına derdini nasıl anlatırsın. Sabahı güç ettim. Atlanıp sürdüm, yetiştim. Ayaklarına düştüm. Nazlandı, rezillik bırakmadı çıkardı. Pirinden yeminliymiş, gizlisini açıklarsa bak neler olurmuş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmekteymiş de, rezil, he mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Bilmekteyim" der mi hiç? Say ki hiç duymamış ateş tozunun adını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonunda çektin mi kılıcı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söker mi yahu? Kafasını kessen, "Hahay" diyerek eğlenir seninle, kavat... Gördün ki, bu iş</p>

  <p class="Standard" dir="ltr" style="margin-left:0;margin-right:0;text-indent:18.859844px">başka... Pençemden çıkacağı yok... Bu kez ağzı değiştirdi. Dinlesen, ateş tozunun tümünü, Çin içine, bu namussuz, burdan yüklemekte sanırsın kervan kervan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demek?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Gizlisi bizdedir ve de canımızın çektiği kadarını yapar, şuraya kümeleriz, Allah'ıma şükür" demeye başlamasın mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heleeee...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, sonunda, neden bilmem, insafa geldi namussuz, gitti başına yıkılası mağarasının derinlerine... İki avuç getirdi. Baktım, tamam... Birazını yaktım, hiç ayrıntısız... Şaşırmışım... Aklımı başıma topladım ki, elini çekiştirmekteyim... Niyetim, öpmek besbelli... "Boşuna heveslenmektesin akılsız Kaplan, olanı verdim, bir daha bunun için gelirsen zararım dokunur sana," demez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok canım!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yola getirene kadar... Neden uzatmalı arkadaş, Ertuğrul Bey'in toprağına göçmeden, rezil, domuzluğu komadı elden... "Ya ben adamı n'aparım?" diye sıkılamadan yola gelmedi!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden bulmaktaymış, öğrenebildin mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne bulması? Kendi yapmakta güzelce...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst... İnandın he mi akılsız Kaplan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yapmakta... İnandım.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl iş bu?.. Dağ başında... Allah'ın mağarasında?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir kez kükürt istedi, alıp gittim. Aradan geçirdi bir zaman, tuttu, küherçile istedi. Biraz daldı. Evet, kükürt var bunda, küherçile de var, dinim gibi bilmekteyim... Denedim çünkü... Kardım bunları, rengi tutmadı. Yaktım, yanışı tutmadı ama, tüm yabancı değil... Bir iki nesne daha katmakta ya, namussuz Kamagan Derviş, nedir, sezinleyemedim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdilerin denemesinde kullandığın ateş tozu, sefil Kamagan’ın yaptığı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— He ya!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah!.. Göstersene şunu....Hadi göster!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayhay!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş, raftan koca kandili alıp yaktı, öne düştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">"Delikli Demir" dediği baş belasıyla boğuştuğu taş odaya sekiz basamakla iniliyordu. Meşe kalaslarından yapılmış alçak kapısı demir çubuklar, yuvarlak başlı çivilerle güçlendirilmişti. Avluya bakan tek pencere tavana yakındı. Kedi geçemeyecek kadar küçük olduğu halde kalın demir parmaklıklar çekilmişti. Köşede bir demirci ocağı, küçük bir örs, tezgâhta mengene, birkaç sırlı toprak pota, kıskaçlar, döküm kalıpları, demirci, tesviyeci takımları vardı. Taş duvarlar, kubbeye benzeyen tavan, isten kapkara olmuş, oda mağaraya dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş kandili tezgâha koydu, demir çekmeceyi ortaya çekti. Bu çekmecede ölümlük dirimlik yirmi otuz altınıyla kılıç namlusu yapmak için sakladığı en halisinden üç tane demir yumurtası, hepsinden çok üstüne titrediği ateş tozu duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çekmecenin işlemeli Arap kilidini, epeyce uğraşarak açtı. Küçük meşin torbayı çıkardı. Bir şeye gerçekten tutkun insanlar gibi, hemen değişmiş, elleri belli belirsiz titremeye başlamıştı. Moğol binbaşısının yaptığı gibi, tezgâhın üstüne ateş tozunu dikkatle dökerek el ayası kadar bir yuvarlak yaptı. Torbayı sıkıca bağlayıp, çekmeceye koydu, kapağını kapatıp epeyce uzağa sürdü. Pamuk fitili kandilden tutuşturup besmele çekerek ateş tozuna tuttu. Tutmasıyla ateş tozu hırpadak aldı, hışılayarak fırt diye dolandı, tezgâhın üstüne ateşten bir yuvarlak çizip söndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşte budur bu. Ozanım Yunus, bizi yakıp yarı köse bırakan, Eskişehir milletine maskara eden 'Kara Düşman' budur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Âşık Yunus, ateş tozunun yanışındaki sertliği görünce Kaplan Çavuş'un demin neler demek istediğini anlamış, elinde olmadan ürpermişti. Ateş tozu, korkulu bir şeydi. Fukara Kaplan yarı köselikle iyi atlatmıştı vartayı... Bir an gözlerini yumdu. Kaplan Usta "delikli demir" dediği silahı yaparsa dünyayı vurup dize getirmek, ele geçirip istenilen biçime sokmak işten değildi. Böyle bir silahla Karamanoğlu'na giderse, nasıl karşılanacağı gözünün önüne gelince sarsıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay vay!.. Aklım karıştı... -Yunus Emre sesindeki pürüzlenmeyi yutkundu-: Yanaraktan mı atacak fındığı, borunun içinden bu meret?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yanaraktan ama, bildiğin gibi değil... Aslına bakarsan benim de aklım daha pek ermemekte arkadaş... Nah, gözünle gördüğün gibi, dışarda bunun yanışı cıscıvık... Patlaması matlaması yok! Boruya geldi mi, hem gümlemekte, hem alaza vermekte şimşek gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kapalıda patladığından mı sakalı alıp gitti?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Biz bunu çok kurcaladık arkadaş hakçası, canını sıktık. O sıralar, ben beni yitirmişim, zapt olmaktan çıkmışım. Ateş tozunu elimden düşürmemekteyim. Meğerse, avcuma alıp baktıktan sonra, sakal falına varırmıştın.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah, anladım, akılsız Kaplan, elinin pisi sakalın kılında kalmazmış meğerse, deriye işlermiş.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Elimizin pisini... Bu namussuz, salt sakalın kılında kalmazmış meğerse, deriye işlermiş. Biz ütülenmedik, deriyi kavurduk. Bizim yarı köselik sağlam... -İçini çekti-: Evet, bunu gök gibi gümbürdetemedin mi, hiçbir şey elde edemezsin! -İçini çeker gibi kokladı-: İşte bizim gizlimiz bu kadar... Ne dedi bakalım avanak Çıfıt? Ne habermiş Frenk'in Karanlık Dünyası'ndaki demirci takımından?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Venedik'ten tüccar gelmiş... Tüccar dedimse, ortadan tüccar değil, tüccarbaşı... Senin Çıfıt Hekim, lafı dolandırmış, delikli demire bağlamış. Bağlamış dedimse, Frenk içinde olanları duymuş gibi konuşmakta... Tüccarbaşı "delikli demir" lafıyla neye uğradığını şaşırmış... Dedi ki senin Çıfıt, "Aklı çemberinden sıçradı, tavana yapıştı, herif altında serseri olup dövünmeye girişti, diyeyim de anlasın" dedi. Sezinlediği, Frenk ustaları, bunun püf yerini daha bulamadılarsa da, bulmalarına çok bir şey kalmamış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman etme!.. Aman heyvah! Pekiii, durum böyleymiş de, bana kuşun kanadıyla, havanın yeliyle haberini neden ulaştırmamış bakalım? Ya kopası boynu, elime geçmez mi sanmış?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tam yazacağı sıra, ben yetişmişim. "İyi oldu geldiğin Ozan kardaş, böyle meseleyi kâğıda geçirmek hiç olmaz" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak mülevvesi! -Kaplan Çavuş iki yana yalpalayaraktan dönelemeye başlamıştı ki, tabanı yanmış it de öyle değil...-: Ellerinde yeterince ateş tozu var mıymış, Frenk ustaların? Varsa nerden uydurmuşlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını sezinleyememiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele avanak Çıfıt... Şuncacık şeyi sezinleyemeyince... Heyvahtır işimiz, hey Yunus Ozan, aklın ermediğinden bakarsın bel bel... Ellerinde ateş tozu çoksa, diledikleri gibi yürütmekteyseler deneyi, çok kötüdür, çoook! Biz suratımızı dağlayıp boşuna mı köse olduk, bre yahu? Dükkanı tezgâhı bırakıp gurbet ele gelip bu mahzene boşuna mı tıkıldık? Karanlık Dünyanın adam eti yiyici ve de adam kanı içici Frenk gâvuru eline delikli demir geçince Müslüman'ın hali nic'olur? Bizi uzaklardan kuş gibi avlamaya başlayınca?.. Kavuşup kılıç kılıca gelemezsen, n'olur haaa? -İki kez göğsünü yumrukladı-: Frenk ustalarının nerelerde dolandığını da sezinleyememiş mi, akılsız Çıfıt? Yuf olsun! -Biraz susup karşılık bekledi. Yunus Ozan hatırlamaya çalışıyordu. Hışımla sordu-: Borunun ağzını nasıl yapmaktaymış Frenk ustası? Borunun ağzı, dedim, şaşkın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur aman! Venedik'in tüccarbaşı da, "Aman borunun ağzı" demekteymiş, kötü Kaplan, soruşturmaktaymış ki, yalvararaktan, kanlılar da öyle değil...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah... Geldi mi korktuğum başıma... Bulduysa, bizi geçtiyse... Ört ki ölemdir gerisi, Yunus Ozan... Gerisi... İş işten geçmiş demektir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Korkma Kaplan kardaş, benim anladığım, bulası olmamış... Çünkü bulsa hiç sormaz, "Dar yapılsa patlamakta, geniş yapılsa, püf diyerekten adamın ayağı dibine düşürmekte fındığı" demiş tüccarbaşı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Böyle demiş he mi? Oooh! Yukarda Allah hiç mi yok?.. Müslüman kulunu şurda koyup...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayır olabilemez. -Kaplan Çavuş koşup, bir başka çekmece aldı, tezgâhın üstüne devirdi-: Nah, gör de aklın yatsın! -Çeşitli boyda pirinç boruları hışımla karıştırdı-: Nah şunlar yarılan namussuzlar... Nah bunlar da ağzı geniş olduğundan işe yaramaz reziller... n'apsak hey Allah... Aman bize biraz akıl...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak gökten akıl ummayı... Dinle... Tüccarbaşı kendine gelince, "Yahu sen bu delikli demir lafını, durduğun yerde, nerden çıkardın?" diyerek başlamış sıkılamaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın kötü Çıfıt...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Ossaat irkilmiş senin dişlek Çıfıt, "Sen bir şey dedin mi ki benden karşılık beklemektesin?" diye suratını asmış... Venedikli tüccarbaşı, epey zorlamış, bakmış ki, Çıfıt sağlam, "Gizliden çabalamakta bizim ustalar" demiş, "Çünkü papazlarımız duyarsa, sihirbaz diye diri diri yakılmak var" demiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele yalana hele... Usta kısmına nasıl karışabilirmiş kötü papaz takımı? Ne haddineymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben de öyle dedim. Senin Çıfıt Hekim'e bakarsan, yalanı yokmuş bu lafın... Şimdilerde Frenk'in içi Karışıkmış ki ne kadar... İlle "Sihirbaz" karalaması çok kötüymüş arkadaş... Nerdense sihirbaz korkusu düşmüş bunların yüreğine... Herkes bir birinin bedava sihirbaz casusu kesilmiş... Biri "Filan kesin sihirbazlığından şüpheliyim" dedi mi, krallar oğullarını kurtaramazlarmış diri diri yakılmaktan... Papazlar tepesine çöküp, bağlayıp sürüyüp meydanlarda yakıvermekteymiş. "Her bir meydanda, adam yakacak odun yığınları hazır beklemekte" dedi senin Çıfıt...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu delikli demirin sihirbazlıkla ilintisi nedir? Kudurmuş mu bu kara domuzlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, bildiğin domuz papaz kudurganlığı... Ama salt papazlar değil, say ki, Karanlık Dünyanın tüm Frenk keferesi kudurmuş... Kitaplarında yazılı olmayanı işleyen "Sihirbaz" diye yakılmakta ya... Yazılı olanı işleyen de yakılmaktaymış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlamadım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buna da, "Kitaplarımızın yazdıklarını sihirbazlıkta kullandı" demekteymiş papazlar. Kurtuluş yokmuş... Tüccarbaşı demiş ki, "Sizde böyle kudurganlık olmaz, o yüzden ustalarımız türkü çağıraraktan çalışır. Gel saklama! Bu işe yumulmuş adamınız ne kadar?" diye sormuş, "Aslında benim onlara iyiliğim dokunsa gerek" demiş.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman haaa! Bu tüccarbaşılar, salt alışverişe gezinmez, tümü Papa casusudur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmez mi senin Çıfıt Hekim?.. "Evet, bizde sihirbaz karalaması olmadığından delikli demir ardına düşmüş usta kıyamet gibidir" demiş. Tüccarbaşıdır, sakal falına dalmış, bir zaman düşünüp çıkasıca gözlerini belertmiş... Sonunda içini çekip ne dese iyi? "Ah n'olaydı olaydı, delikli demir ustalarından birini bir gösteren olaydı, iki altın bahşiş alaydı, üç alaydı, beş bile alaydı da hatta on altını keseye ataydı" demiş... Aklı sıra altın şakırtısıyla gizlimizi öğrenecek... Çıfıt Hekim de içini çekmiş, "Ah olaydı evet, ne güzeldi çorbacı" demiş, "Ne fayda ki, sultanın sıkı emri var. Bu işin gizlisini arayanı asmakta, yol gösterene geldi mi, onun cezası bildiğin kazık," diyerek yalandan içini çekivermiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ohhh! Eşekten düşmüşe çevirmiş ki, rezil tüccarbaşıyı, tastamam bitirmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Vurduramadın üstüne... Bilmez mi bunca yılın tüccarbaşısı Müslüman yasağının üç gün olduğunu... Selçuk ülkesinde rüşvetin alıp yürüdüğünü... Gülmüş bıyığının altından, "Benim dediğim başka" demiş, "Niyetim, senete bağlayıp şu kadar bin altın sayarak ustayı alıp gitmek" demiş, "Söyleyen olsa, ülkenizin ustalarına iyiliktir ki ne kadar," demiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu, nereye alıp gidecek? Karanlık Dünyaya götürecek de, "Sihirbaz tuttum" diye, bizi kara papazlara kebaplık mı satacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasına Çıfıt Hekim'in de aklı ermemiş... Söylemek niyetlisi olmadığından "Aldırmadım hiç" dedi. Tüccarbaşıya bakarsan, kalkıp giden, beş yıl sonra Karun varlığıyla dönermiş... "Sizin törenizde usta kısmı, kendi dükkanında bile kendi kesesine çalışmaz, sultanın hazinesine çalışır, bizim hepsinden haberimiz var" demiş... "Sizdeki ustaların çabalamaları, aslına bakarsan, boğaz tokluğunadır" demiş... Senin Çıfıt, "Yok öyle şey" dediyse de, herif kulak asmamış, "Sizdeki düzene göre, çarşı esnafınız fermanlı memur sayılır" diye gülmüş. "Sizde çarşı, kadı narhına bağlı değil mi?" diye sormuş, "Bileğini, dilediği pahaya, dilediği kadar alamayan bir çarşı, n'apar?" demiş. "Hele birazını saklayabilir de, yok olunca dilediği paraya satabilir mi?" demiş... Senin Çıfıt Hekim karşılığa güç bulamayınca, "Dahası, hekim efendi, sultan bunaldı mı, dükkanlardaki mallardan başka, birikmiş paraları da ıhtırıp almaz mı? Yere gömüleni sopa gücüyle çıkartmaz mı? Direnmeye kalkanın canı caba gitse, ne lazım gelir?" diye gözünü kırpıvermiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay eğri dinli gâvur vaaay! Peki bizim Çıfıt, yırtamamış mı rezilin ağzını?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğruyu söyleyenin ağzını hangi kanunla yırtmaktasın bre Kaplan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusu da neymiş bunun? Vah vah! Yazık! Anladım ve de yandım! Çünkü, boşuna dolaştırmaktasın kuru sofrayı, Ozan Yunus! "Zağlı kılıç, demir temrenli ok, neyine yetmez?" dedindi aklında mı, demincek? "Araya ateş tozunu, delikli demir rezilliğini sokaraktan, âdem oğluyla senin alıp veremediğin nedir, böyle rezil bir işe yumulup?" diye çekiştindi. "Dünyanın çivisi çıkar çünkü, mertlik bozulur" dedindi. Hey kalfa, hey kuru kafa!.. Sen, gezele bakalım, <span style="font-style:italic">"Bize didâr gerek dünya gerekmez / Bize mâna gerek dâva gerekmez"</span> diyerekten gezele! Karanlık Dünyanın Frenk tüccarbaşısı ne demeye getirmekte? "Altın dilerseniz işte altın... Alın çuvalla, verin bize delikli demiri" demekte... "Ermişlik basamağına ayak basıp evliyalığa erişeceğim ve de gece gündüz göz süzerken cennet seyri safasına kavuşacağım" umusuyla dünyayı boşlamak çabalamasından, sefil Yunus Emre... Sırası hiç değildir oysa!.. Hayın düşmanın niyetine bak! Neyi verip neyi alacak? Demir fındığı serpip ve de göğsüme gümletip canıma kıydığı sıra altın bana kalkan olur mu? Olmaaaz! Mûslümanı avanak bellemesi neden? Bizim avanaklığımızdaaaan... Biz bu işe kudurganlığımız sebebiyle sıvanmadık. Ozanımız Yunus Emre, dünyaya ün salalım, diye hiç sıvanmadık. Ben mübarek kılıcı, Aslıhan kızdan ileri sevmez miyim? Sen bilirsin, kimse bilmezse... Ya bizim aklımıza gelen Frenk ustasının aklına gelemez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Âşık Yunus Emre, biraz düşündü, ağzından acı bir gülümseme geçti. Yiğitliğini yumuşaklıkla belirleyen bir sesle karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Varsın gelsin! Dünyaya cellat lazımsa, "Burda" diyerekten hoplayıp koşmak sana mı düştü? Ne demektir, uzaktan atıp adam öldürmek, ateş tozu gücüyle?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oku sapanı, başım kadar taşı savuran mancınığı n'apalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ok, sapan, mancınık başka... Hayır böyle bir namertliği dünyanın yüzüne saçmak sana yaraşmaz kılıç ustası Kaplan Çavuş, geri dur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Host! Bugünün kılıçşorları hep mi, yiğit mert? Yanı sıra kılıç sürüyen nice kancık, rezil takımı var ki, korktuğu yiğidi ardından vurur, dahası uykuda vurur, bunu bile göze alamaz da kılıcının ucuna zehir çalıp öyle vurur. Buna karşı acemiyi bulunca kaplan kesilir, keyif için öldürür. Şunu aklına yaz, Ozan Ağa, gerçek mertliği hiçbir nesne bozamaz. Şuncacık borunun ne haddine!Çağın araçlarına göredir mertlikler. Bu çağın mertliği kılıç mertliğiyse, gelecek çağın mertliği delikli demir mertliğidir. Uyuma Yunus Ozan, her araç kendi mertliğini dile getirir. -Önünde karma karışık duran delikli demir hurdalarına bir zaman gözlerini kısarak baktı-: Şunun atıp vuranını, tek bulaydım da, vara eli kalem tutanlar, alnıma "Namert" yazaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden dönüp kulak verdi. Gözlerine ürkeklik dolmuştu. Dış kapı küt küt vuruluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aslıhan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Daha gelesi olmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ateş tozu çekmecesini acele kitledi, deney borularını toplayıp kaldırdı. Baskına uğramış korkak bir adam hali gelmişti üstüne...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kandili kaptı, Yunus Emre'ye ışık tutarak öne geçti. Merdivenin yarısında seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eğlen vardım... Eğlen çengi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapının vurulması durmayınca kızdı, "Bak bakalım şaplak nasılmış?" diye söylenerek kol demirini indirip sürgüleri çekti. Karşısında Ertuğrul oğlu Kara Osman Bey'i görünce "Töbeee!" diyerek geriledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, Âşık Yunus Emre'nin daha yatmadığını öğrenince sevindi. Oğlu Orhan Bey'e dışarda beklemesini söyleyerek girdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan, bey evinde ilk nöbetini tutuyordu. Kendisini Mavro değiştirecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gece ilerledikçe serinlemekte, serinlik, bastıran uykuyu biraz dağıtmaktaydı. Anasının sözünü dinleyerek ince yünden kaftanı aldığına iyi etmişti. Son günlerde fukara Mavro'yu düşündükçe anasını, fukara anasını düşündükçe Mavro'yu hatırlıyordu. "Şu bahta bakmalı ki, ablasını evine gelin istemeyen karı, oğlanı evlatlık aldı. Şu Allah'ın işleri, kurban olduğum, ters gibi az biraz ya, neden?" Kederle gülümsedi. Kendisi de, mollalık uğruna yitirdiği Aslıhan domuzunu, bahtıkara Demircan Ağasının ölümü yüzünden bulmuştu gerisin geri... "Ters, evet, adamakıllı ters, bu Allah'ın işleri..." Kızın öpüşlerini hatırlayarak içi ürperdi, yüzüne ateş bastı, yutkundu. "Olmaz ya, bir yolu bulunsa da, yeniden mollalığa geçsek, söker atar yüreğinden bizi... Hele domuuuuz! İnat olur ama, bu kadar mı olur?" Alt dudağı titreyerek sevgiyle, mutlulukla gülümsedi. Geceyi dinledi? Koca Söğüt uykulara dalmıştı ki, gayet derinlere dalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'le oğlu Orhan Bey'in Kaplan Çavuş'a gittiklerini biliyordu. Bugün Kaplan Çavuş'un evi gibi, bey divanhanesi de dolup taşmıştı. Bir yanda derviş takımının Ozan yoklaması, bir yanda, Ertuğrul Beyimizin ölümü için başsağlığına gelenler! Gâvuru Müslüman'ı gelmekte ki, nasıl gelmekte... "Beylik şanslı iş ama, zor gayet! Bey oldun mu, konuk eksilmez! Sofra dökeceksin! Şerbet, kımız, şarap sel gibi akacak... Başkaca, toprak, adam, hayvan hep senden sorulur. Eller rahatça uyurken, senin bir gözün uyanık durmalı!" Osman Bey, kendisini, rahmetli Demircan Ağa'sının yerine Dönmezköy'e salaydı, çetine vuracaktı işi... "Savaşçı oldun mu, bir yerde postu deldirmezsen, başına sarılır tımar sipahiliği er geç... Bundan yoktur kurtuluş!" Yüreğini, gene mollalığı yitirme acısı yokladı. Kendini avutmak için davrandı: "Mollalık rahat mı? Yok... Aslında, dünya çabalama dünyası... demoğluna rahat yazılmamış... Diyelim müderris olduk, bu kez uğraşacaksın ki, akranından geri kalmayasın... Çevreni geçtin, ünün yürüdü. Başka ülkeler bilginleriyle yarışacaksın! Kadı oldun diyelim, haklıyı haksızdan ayırmak çetin mesele... Fazladan, beylerbeylerinin, sancakbeylerinin, tımarlının, kötüsüyle, kıyıcısıyla, soyguncusuyla boğuşacaksın aralıksız... Bir adam hem kılıç gezdirir, hem töre bilmezse, fukara kadı n'apar? Tımarlıyı sopaya çektin, sancakbeyini zindana attın, beylerbeyi n'olacak? Vezirlerin rezilleri... Başvezir! Hele Sultan rezillenirse... Halifenin bile rezili varmış. Yahşi İmam'a bakarsan... Güç yetiremediğinden göz yumacaksın ister istemez... Oldun suç ortağı cebine yarım gümüş girmeden, hırsız savunucusu kesildin! Yahşi İmam'a bakarsan, Konya Sultan'ı güçten düştü düşeli, memurun rezil takımı kudurup zapt olmaktan çıkmış... Orhan Bey'e bakarsan, Selçuklunun güçten düşmesi, ülkeye böyle rezil memur diktiğinden... Kaplan Çavuş'a bakarsan, balık baştan kokar. Sultan divanı bozulmayınca, rezil takımı töre çemberinden hiç çıkamaz. Ahi Nakibi Hasan Efendi'nin dediği büsbütün başka... Bir devletin gideri gelirini aştı mı, rezilliği, Hızır peygamber gelse önleyemezmiş... 'Rüşvetin, soygunun, töresizliğin, utanmazlığın kaynağı budur' demekte Nakip Hasan Efendi... Bizim Kara Osman Beyimiz ne demekte acep?" Bütün bunların sorumlusu kendisiymiş, hemen de bir çare bulması gerekmiş gibi, derin derin içini çekti. "Doğru! Çetin zanaat bu beylik... Toprağın genişleyip adamın çoğaldıkça artar çetinliği... Çetinlik arttıkça bunalırsın. Sonunda kelleyi vermek bile yazılı... Kelleyi verip edebinde kurtulsan ne devlet! Kıyıcı rezil defterine yazılıp iki dünyayı birden yitirmeyi n'apalım?.." Biraz daldı. "Peki, neden imrenir âdemoğlu, durumlar böyleyken, beylik denen bu rezilliğe?.." Aralık aralık başlayan it ulumalarına kulak verdi, "Söğüt'te gezen var" diye toplandı. "Karılardır. Lafı hiç bitmez bu karı milletinin, yahu! Gündüzlere sığdıramazlar laflarıın bunlar her nedense, gecenin bir zamanı komşu gezerler böyle... Tüh reziller!"</p>

  <p class="Standard" dir="ltr" style="margin-left:0;margin-right:0;text-indent:18.859844px">İt ulumaları avludan avluya geçerek yaklaşıyordu. Soluğunu tutup dinledi. "Osman Bey'le Orhan Bey desem... Yok canım, dönesi olmadı. Hayır, Yunus Emre Ozan sözü aldıysa dönemezler kolay kolay!" İçi rahatlayarak yün kaftana sarıldı, başını duvara dayamasıyla, "Kimdir o?" diyerek kılıca davranıp hoplaması bir oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yabancı yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'in sesini tanımış, sanki hiç olmayacak bir işmiş gibi şaşırmıştı. Omzunu silkip kaftanı düşürdü, merdiven başına yetişip ellerini göğsüne bağladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'in yüzü yıldız alacasında pek seçilemiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelen giden oldu mu, Kerimcan? Bizi arayıp soran?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmadı beyim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Akçakoca görünmedi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Canın sıkıldı mı nöbette, Kerimcan? Osman Bey'in sesi çok keyifliydi. Doğru söyle!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sıkılmadı Beyim... Sıkılmak da neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sıkılsa da alışacaksınız. Sebep olanların gözü kör olsun! -Oğluna döndü-: İyi anlat, yarının ulaklık işini Kerim'e...</p>

  <p class="Standard" dir="ltr" style="margin-left:0;margin-right:0;text-indent:18.859844px">Selamlık kapısından geçti, gitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu? Ne var? Nedir yarınki ulak işimiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, sedire oturdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yarın ulaksın Kerimcan... Erkenden yolcusun... Gün ışırken... Söğüt'ten yel gibi kopup İnönü'ye yetişeceksin kuşluktan önce... Gözünü aç, düğün kurulacak ki, Söğüt, Söğüt olalı benzerini hiç görmemiştir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Düğünse... Niçin İnönü'ye ulak gitmekteyim, İtburnu dururken?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İnönü'ye yetişeceksin, Voyvoda Nurettin Bey'i bulacaksın, avda kuştaysa, ardına düşüp tutacaksın. Haber uçuracak Eskişehir'e, öğle ekmeğine çağıracak Alişar Bey'i... Bekleyeceksin bizi orda... Babamla ben de yetişeceğiz! Alişar Bey dünür gidecek İtburnu'na...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu... Ne demek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, sözü yarıda kesip, sıkıntılı sıkıntılı soluyunca, Orhan Bey gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamamla hadi... Getir lafın sonunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonu... yok... Diyeceğim şu ki... Bana kalsa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başka adam mı kalmadı, şu dünyada, Osman Bey'in dünür salacağı?" diyecektin. "Bir kez gidip alamayan uğursuz herif hiç olur mu?" diyecektin öyle ya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayma nenenle anan gitse... Uygunu bu değil mi? Ya da Akçakoca emmi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babama göre de uygunu bu ama, üç yıl öncenin dünürüdür bu Alişar Bey! Düşündü ki babam, dünürlükte isteyip alamamak da utançtır, erkek kısmına... Bu kez iş sağlam! -Kapıya bakarak fısıldadı-: Yunus Ozan'la konuşunca Kara Osman Bey'in hiç kuşkusu kalmadı bu kez...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim çekinerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haberi salan kimmiş İtburnu'ndan? Söylemiş mi babana, Âşık Yunus?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim sezinlediğim bu kez haber şeyh babandan... Ozan, "Düşünü gördüm" demiş aklı sıra, gaipten haber vermeye getirmiş ama, babama bakarsan şeyh verimkâr... Sevinmesini görmeyince, ne desem boş!.. Böyle bir işte borçlu kalmak istemedi Alişar Bey'e... "Senin yüzünden, sözümün geçmeyeceği yere gittim, maskara oldum" lafını aradan çıkarmak niyetinde... Ayrıca , uğura, uğursuzluğa hiç aldırmaz benim babam! Bize Ertuğrul Bey öğüdüdür bu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendi bilir ama bana sorarsan arkadaş, doğrusu bir uğurluyu salmaktır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey karanlığa bakarak biraz düşündü, hep öyle fısıldayarak konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen Mavro'yu da beraber al yarın... Babam sorarsa, bir şey uydururuz. Savunucu gezdirmeye hiç alışamayacak bu gidişle...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'le Orhan Bey gittikten sonra bir haberci gelmiş. Kerim, arkalarından Kaplan Çavuş'un evine salmıştı. Düğün lafı arasında ölüleri anmamak için, atları bahane edip haber sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haber çok da, birbirini tutan yok... Demin gelen herife bakarsan, iki Moğol çapulcusunu, bizimkilere benzer üç hayvanla Karacahisar toprağında görmüşler o gün... Ben bu kez Çudaroğlu'ndan hilelenmekteyim! İnönü mağaralarından birinde eğlenen Cenevizli Keşiş Benito'yu, Germiyan toprağında gören olmuş gene o günlerde... İki yabancı savaşçıdan laf edildiydi, bir ay kadar önce, duydun muydu sen?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, geçenlerde Mavro'nun sözünü ettiği şövalyeyle Uranha'yı hatırına bile getirmedi. Bir ilintileri olmayacağına o kadar emindi ki. Başını salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok.</p>

  <p class="Standard" dir="ltr" style="margin-left:0;margin-right:0;text-indent:18.859844px">— O zaman bu zamandır yer yarılmış yere geçmişler herifler... Artık bilmem, basıp gittiler İstanbul'a ya da gizlendiler nedense. Bence sürülecek yarar bir iz uç vermedi şimdiye kadar. -Biraz daldı-: Böyle işleri çoğunca başıboş bırakmış görüneceksin de, geriden canavar gibi kollayacaksın. Hiç ummadığın sıra en umulmaz yerden, bakmışsın haberin doğrusu çıkıvermiş... Yüreğini ferah tut, Kerim Ağa, benim babam, Demircan gibi yoldaşının öcünü arayıp bulamayacaklardan değildir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunları söylerken Orhan'ın, babasına ne kadar güvendiği sesinden anlaşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey de, on üç yaşındaki oğluna, değme pişkin savaşçılardan, bölükbaşılardan daha çok güvenmekteydi. Orhan'ın özelliği, emirlere kesinlikle uyması, ama, arkalarını da hiç bırakmamasıydı. Bu emrin bağlı olduğu olayı sık sık ölçüp biçer; yakın uzak ilintilerini yeniden birbirine vururdu. Bu da ona, hem iyi bir uygulayıcı, hem de, sırasında kendi aklını kullanan değerli bir başbuğ yeteneği veriyordu. Orhan Bey avcunun içine gizlice esnedi, esnemeyi güçsüzlük saymış gibi, gülümsemeye çevirdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben yatayım da... Yarın erkenden, iki hayvan hazırlatayım size... Uyku gerçekten bastırırsa zorlatma, uyar gâvur oğlunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sessiz yürüdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'te it ulumaları yeniden başlamış, Bitinya ucunun beytahtı, derin uykusuna dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan, kılıcını düzeltti, yün kaftana sımsıkı sarındı. Esnedi, gerindi. Orhan Bey'de olağan saydığı esnemeyi nöbetçiliğine yaraştıramadı. Kendisini cezalandırır gibi, yarın kendisiyle beraber İnönü'ye ulak gidecek Mavro'yu uykusuz bırakmamak için, dayanabildiği kadar dayanmaya karar verdi.</p>
</body>
</html>
