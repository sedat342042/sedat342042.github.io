<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc14" style="page-break-before:always">3</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Bitinya ucunun, Germiyanlı, Karacahisar, İnegöl topraklarının ünlü soyguncusu, Moğol milletinden Çudaroğlu, dalgın, şarap içiyordu. Nal seslerini duyup suratını asarak döndü. Eskişehir Sancakbeyi Alişar’ın kâhyası Pervane Subaşı'yı tanıyınca biraz şaşırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı’nın çok önemli bir işe geldiği bineğinin köpük içinde kalmasından anlaşılıyordu. Koşup yetişen oğlana dizginleri atıp yürümüştü. "Evet, işi acele bunun!.. Yoksa yanağını makaslamadan edemezdi rezil!.." Çudaroğlu dişlerini göstererek sırıttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı’nın , küçük yaştan beri ata bindiğinden bacakları biraz çarpık, sırtı biraz kamburdu. Seyrek sakalı, fırlak elmacıklarıyla Tatar kumasına, çatık kara kaşları, koyu esmerliğiyle Acem'e, yayvan Türkçesiyle Âzerilere benziyordu. Omuzları dar, elleri şaşılacak kadar iriydi. Selçuk ordusunun atlı subayları gibi giyinmiş, beline çok enli, çok da ağır bir Endülüs kılıcı asmıştı. Gövdesinin gizlediği pazı gücünü bu kılıç biraz meydana vuruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaklaştı, selam verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu sıçradı kalktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pervane kardaş! Hayır mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ayıp ettin! Hiç hayırsız geldiğim oldu mu şimdiye kadar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geç buyur!.. -Özel hizmet oğlanına parmağını şaklatarak emretti-: Ağır konuk kupalarından birini kap gel! Sivas kervanından çıkan kupalar... Höst! Önce yastık, denilmedi mi? Gezgin Arap'tan aldığımız meşin yastık gelsin!.. Karakoyunlu'dan aldığımız ipek örtülü eğer gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaşırtma çocuğu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendi hizmetinde şaşıranı n'aparım ben! Kulaklarını almaz mıyım? İyi sırada geldin Pervane kardaş, bir tay boğazlattım ki yüz altın değer... Şarap salmış Filatyos kardaşımız, koca Tanrı tuttuğunu altın ede! Şarap ki, cennetin deli damında bulamazsın! Tadına bakalım hele dedim! Bir yudum aldım, alış o alış... Nah üçüncü testidir!.. Şerbet canım! Ballı şerbet... Baktım mundar gitmekte, şarapların padişahı... Boğazlayın tayı dedim! "Aman noyanımız!" diyecek oldular! "Höst! Ölümlü değil mi bu köpek dünya! Boğazlayın! Yoksama bak neler olur!" diye gürledim, akılları sıçradı. Duyduğun koku, ak tayın kebap kokusudur ve de can ilacıdır!</p>

  <p class="Standard" dir="ltr" style="margin-left:0;margin-right:0;text-indent:18.859844px">Eskişehir Sancakbeyi Alişar’ın kâhyası Pervane Subaşı çocuğun koşturduğu kuştüyü mindere bağdaş kurup, arkasına sürdüğü eğere dirsektendi. Şaraptan içti. Damağını şaklattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah! Yahu kaynanamız bizi sevmekte desem, yalan mundar, kaynanamız yok!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Dargınpınar’ın çınar gölgesi tatlı serindi. Suyun şırıltısına yaprakların hışırtısı karışıyor, yeşermiş arpa tarlaları göz yaylımının keyfini artırıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayrola Pervane kardaş, Hophop Kadı Efendimiz, geçende lafını ettiği sahtiyan kervanını düzdü mü hoppadak?..,</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kervan işi değil bu kez gelişimin sebebi... Bu kez işimiz daha tatlıdır ve de anan seni Kadir gecesinde doğurmuştur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayrola!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kıpkızıl ve de şıkır şıkır üç yüz altını koynunda bil!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudar’ın büsbütün kısılan yumuk gözlerinde ışıltı mışıltı kayboldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş? Nasıl bir bela ki üç yüz altınla başımıza sarıp kanımıza ekmek doğruyacaksınız imansızlar! Hayır, olmaz ve de dört yüzden akçe aşağıya olmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tuh yüzüne kötü Çudar! Beri bak oğlum! Moğol'da çıfıt Yahudi'si bulunmayacaktı ya? Kahpe anan seni kimden peydahladı? İşin n'olduğunu sormadan... Pazarlığa girişip navlunu artırmak neyin nesi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşi, evet, sorup öğrenmeden navlunu artırdık ama, ne besmelesiz olduğunuzu bildiğimizden artırdık! Belasız işe girmezsiniz, girseniz de bize getirmezsiniz! Dört yüz dedimse, beni bu tavda hiç bulamazsın Pervane! Kocaçınar ne demekte? "Aman haaa... Caysan gerek ve de beş yüze doğru çıksan gerek" demekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üç yüzdür ve de artığı hiç yoktur, belki biraz eksiği vardır, çünkü bu kez işimiz, nah şu mübarek şarabı içmek kadar kolaydır. -Şarabı içti-: Bana kalsa iki yüz yeter dedim ya, Hophop Kadı Efendimize dua et! Seni sevdiğinden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç... yanına iki üç yiğit alacaksın... Sürüp gideceksin! Dere boyunda çamaşır yıkayan karıların arasından bir kızı kapıp terkeleyip savuşacaksın! O kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek o kadar... Gidilecek, kapıp terkelenecek... O kadar... Hay anan öle, rezil Subaşı... Bunca kolaymış da, ya sen gidip terkeleyip savuşup, üç yüz kızılı neden kemerine doldurmamaktasın bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç! Akılsızlığımdan... Aslında şart olsun, aklıma gelmedi. Öyle ya... Dünyanın bir avanağı ben miyim? Evet, canımı sıkarsan, gider alır gelirim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gördün mü, Pervane! Bu dünyada, şarap gibi yoktur ve de "Danışan yoksun kalmış" demiştir Moğol atalarımız ve de "Erkeğin derdi hep bir" demiştir!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzatma ki tadını kaçırmayasın! Bugün pazartesidir. Dediğim çamaşır, perşembe günü yıkanacak! Çarşamba gününden gelirsin Eskişehir'e... Alişar Bey'in Porsuk kıyısındaki bağ köşküne konarsın! Gün ışımadan ben gelip seni alırım! Gidilecek yere götürürüm! Biraz geride beklerim! Kaptığın kızı bana ulaştır, gerisine karışma!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimin toprağında görülecek bu iş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizim toprağımızda...</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudar’ın gövdesi kısa, tombuldu. İlk bakışta erimiş yağla tıka basa doldurulduğundan iyice gerilmiş tuluma benziyor, kafası, kolları, bacakları bu tuluma sonradan takılmış gibi iğreti duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Düşük bıyıklarını aşağıya doğru sıvadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimin kızı?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimin mi?.. Alişar Beyimiz dedi ki, "Adı lazım değil" dedi, "Ne Çudaroğlu kardaşımız sorsun. Ne de sen söyle" dedi, "Üzümünü yesin de bağını kurcalamasın" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu samur kalpağını sağ kaşına düşürüp ensesini kaşımaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek... Bağı kurcalanmayacak!.. Haklı değil miymişim kötü Pervane!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne haklısı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üç yüz idare etmez demekte... Bağı kurcalanmayacaksa, arkadaş dört yüze de idare etmez!.. Beş yüz altınını alırım Alişar Bey'in... Bir akçesini kesti mi, pazar bozulur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kudurdun mu akılsız Moğol! İstanbul yırtıp İmparator'un kızını mı kaldıracaksın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha zor... Nereden mi belli? Nah imparator'un kızını dedin, koparacağımız kızın kimliğini demedin!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimliği ne lazım?.. Bu iş başka! Beyimiz bu kızı eğlenmeye mi getirmekte, hayır, evlenmeye getirmekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyleyse daha yaraşıksız adını saklamak!.. Adı gelsin kimin nesidir?</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı vakit kazanmak için şarap tasıyla uğraştı bir zaman, bir yudum içti, bırakacak oldu, bir yudum daha içti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız... Edebâlinin... Hani var ya, bir kötü şeyh... İtburnu'nda...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay vay! İtburnu'nda... Bi kötü şeyh... Edebâli...</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu birden irkilmiş, yumruklarıyla kösele zırhını güm güm gümleterek, ayaklarındaki dişi geyik derisinden çizmeleriyle ter ter tepinerek gülmeye başlamıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kara cinler canını ala kötü Pervane!.. Hay anan öle!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu deli Çudar... Sen sana gel!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek bu kötü şeyh... İtburnu'nun Edebâli'si!... Vay ki vay vay!.. Demek sürüp gidilecek, kapıp gelinecek... Hemi de üç yüz altına!.. Hemi de ne gecesi doğurduydu, yeri ak kızların katı olası kahpe anamız bizi?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yıldın mı yüreksiz Çudar?.. Yaşı yetmiş, işi bitmiş bunak Edebâli'den?.. Tüh senin erkekliğine... Tüh ki ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Pervane! Yahu nedir? Bunca zaman bunca iş gördük! Yahu siz demek, Çudar Moğol'unu bu kadar avanak mı bellediniz? Vay başıma ki, heyvah!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haksız mıyım! Tüh değil midir? Silahı yok, silahşoru yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Edebâli'nin...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hükmü geçmez, fermanı yürümez!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Edebâli...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir fukara Allah adamı olup...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzattın Subaşı ve de tadını kaçırdın büsbütün!.. Evet, ben yıldım arkadaş ve de yüreğimin yarılmasına çok bir şey kalmadı! Nah benden sana dört yüz altın... Hadi yuvarlak hesap beş yüz altın... Sen sürgit, kap gel!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Delirme akılsız Moğol! Ben gidip alınca, beyimiz sarıp yatınca, senin eline geçen nedir ki beş yüz altından ayrılmaktasın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çıkaramadın mı buncacık şeyi Pervane, yazık!.. Ya rezilliğin seyrini n'apalım? Böyle seyir bin altına ele geçmez bu çağda...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seyri neymiş? Görüp işitilmiş, becerilip sindirilmemiş bir mesele mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu elini gözüne siper ederek Pervâne'ye bir zaman uzaktan seçip tanımaya çabalıyormuş gibi baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essaah! Ben şaştım, koca Tanrı, bu herif gerçekten bu akıldaysa, bunca yıl nasıl gezdirdi gövdesini, kurda kuşa yedirmeden ve de her gece evinin yolunu nasıl buldu kendi başına?.. Hey oğlum Pervane, yanlış kapıyı tokmakladın bu kez... Neden mi? Bizde bu iş, bin altına olmaz ya, on bin altına da olmaz! Höst! Edepsizlenme avanak Subaşı... Ne demektir Şeyh Edebâli'ye değmek, hemi de kızını sürmek! N'olur bakalım? Neler gelir adamın başına!.. Önden gök yıkılır tepene... Soluklandığın hava, yudumladığın su kesilir bu dünyada... Bilmem artık öte dünyadaki rezillik nasıldır!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yıldın! Hani yiğitlendiklerin... "Biz, Azrail peygambere el ense çekmekteyiz günde üç kez" diye şişindiklerin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Azrail peygambere kurban olayım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha mı kötü yatalak Şeyh Edebâli?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ahileri n'apalım? Tüm Ahiler sırtımıza binince, toprağı nerde bulacaksın da, mezarını kazıp içine gireceksin! Yok arkadaş! Bu kez yanlış geldin ve de gelmekle ayıp ettin! Çudar, evet, az biraz avanaktır ama, sizin umduğunuz kadar değildir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Çudar kardaş!.. Amanı bilir misin? Bu işi başka işlere benzetme ve de kestirip atma... Niçin dersen, kızı bu çamaşır günü kaldırmaktan başka bizim çaremiz kalmamıştır ve de iş senin bildiğin gibi değildir. Beş yüz altın, dedin, peki! Var mı buna bir diyeceğin?.. Dört yüzden yukarı çıkmaz ya beyimiz, hadi gerisini de ben kesemden...</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu, bu kez suratını gerçekten asmış, belli ki canı gerçekten sıkılmıştı. Elini sallayıp sözü kesti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beri bak Pervane! "Çok olan korkutur, derin olan öldürür" demiştir bizim Moğol atalarımız. Ahiler çokluktur kum gibi, derindir deniz kadar... Yazık! Bilmezden, he desem, demek, gözdeki kıl parçası, ağızdaki yonga gibi çıkarıp atacaksınız beni... Vah ki, kara gölgemizden başka dostumuz yokmuş bizim buralarda... Yazık!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yanılmaktasın Çudaroğlu! Kötü yanılmaktasın! Kızı sırtına sarıp gezinecek misin? Hayır, getirip bana teslim edeceksin! Durum, dediğin kadar korkulu olsa, biz kudurmuş muyuz? Böyle işlerin sonu nereye bağlanır! İş işten geçinceye araya girerler, babayı razı ederler. Et tırnaktan ayrılmaz hesabı, baba, kızından vazgeçemez! Yırtılan bozulan olduğu için, istese de geri alamaz malını! Damadı olacak da, namı belirsiz Kürt oğlanı değil, bir koca sancakbeyidir. Sonunda bunlar birbirlerinden hoşnut olurlarsa, şeyhin duasını bile almak yazılı... Ayağının dibine düşen altın kesesini boşuna tepmektesin, yavrum Çudar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu bir şey hatırlamış gibi samur kalpağını yere çaldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! İmansız Pervane!.. Höst dedim, bu kızı, Kara Osman Bey alımkâr olmadı mıydı vaktiyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olduydu!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek, salt Ahi takımı değil, fazladan Söğüt Türkmen'i de sırtımıza binecek!.. Tüh yüzüne...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu kez de Kara Osman'dan mı yıldın, vay ki kalıbının ve de sürdüğün kılıcının adamı değilmişsin yüreksiz Çudar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Siz bilmeseniz de ben bilirim Pervane! Kara Osman Bey, hırslanıp kılıcı kuşanıp atladı mı, öfkesini basamayan arslana, gölgesine saldıran sahana, fırtınada sokulan aç kurda, vururken yanılmayan parsa benzer!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu delirdin mi, bir vakit istemiş, alamamış!.. Sürgit mal sahibi mi kesilecek sefil Türkmen?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem ve de bana bu işin altını gerekmez! Açıkçası... Başka bir avanak bulup süreceksiniz ateşe bu kez Pervane Subaşı... Bu kez ben yokum!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst!.. Yokum demek hiç yok! Her yanını düşündük! Sana geldik! Alişar'ı "Ben yokum" diyerekten savuşturabilirim belleme! Çünkü durum vaziyet bildiğin gibi değildir ve de gayetle korkuludur! Bir çıkarı bulunmadı mı, bu kez Alişar Bey'i, elden gitti bil!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudar, sesi hiç beğenmedi. Meselenin şakaya gelmezliğini kestirip, kalpağını sağ kaşının üstünden geri atıp ensesine devirdi. Bir zaman hışıladı, tısıladı. Kebap getiren gözde oğlanına canı çekerek baktı, gevşeyip bir zaman yalandı. Şarap tasına davranıp çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Derdini yanmayan dermanını bulamaz" denilmiştir Pervane! Olanlar bilinmeli ki çaresi bulunmalı... Ortada laf yokken şeyh kızı almak Alişar Beyimizin aklına nereden geldi? Gidip istediniz herhal... Vermediğinden kaçırmaya kalkmaktasınız! Herif, koca bir sancakbeyine kızı neden vermezlendi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusun Çudar Noyan! Senden gizlimiz olabilemez ve de derdini yanmayana derman yoktur. &nbsp;Bu kez başımıza gelen bela düpedüz görünmez beladır. Tarih kitapları benzerini yazmamıştır. Çünkü dünya kuruldu kurulalı kimsenin başına gelmemiştir. Bana sorarsan, Dedem Korkut mesellerine katılacak ve de kıyamete kadar söylenip hisse alınacak kıssadır! -İçini çekti-: Dinle bak, on gün oldu olmadı, konaktayız ve de konağın divanhanesindeyiz! Gayet yaman bir düş görmüşüm, anlatmaktayım. Hophop Kadı, kolayına yoramayacağını kestirmiş, kıvranmakta... Vakit sabah... Beyimiz haremde... Bir nal sesi duyduk! Nal sesi dedimse, herif say ki vezir kellesini kapmış, İlhan'a yetiştireyim, diyerek yol kapanmış; hayır, adam dinsiz imansız olmayınca, çalınmış hayvanı bile o kadar zorlamaz! Nedir diye uğradım. Bakam ki bizim İnönü voyvodasının baş ulağı... "Hayrola" dedim, "Hayırdır Subaşı aga, Voyvoda efendim, sofra dökmüştür, sancakbeyimizi bugün kuşluk ekmeğine beklemektedir ve de iki eli kanda olsa binip gelmesini dilemektedir," dedi. "Hayrola" dedim, "Hayır... Söğüt'ten Osman Bey ulağı geldi. Sancakbeyimize çok önemli bir işi düşmüştür, yoldadır!" dedi. Şaştım. Çünkü biz, dört gün önce Söğüt'teydik! Gerek Ertuğrul Bey'in ölümü başsağlığına, gerek Osman Bey'in uç beyliğini kutlamaya gitmiştik! Ortada korkulu bir durum yoktu. Çıktım, durumu Hophop Kadı'ya açtım. "Os.man Bey ruh gibi ahbabıdır ve de bu dünyada varsa yoksa dostudur! Uyarmamış hiç olmaz" dedi. Uyardık. "N'oldu Osman Bey kardeşime... N'oldu dedim, Pervane, bir kötülük eriştiyse, şöyle kesip böyle biçmez miyim, ocağa doldurup yakmaz mıyım?" diyerekten dolanmaya girişti uyku sersemliğiyle... Bağırmakta ki, davul gibi gümülemekte... Hophop aklını başına devşirdi bereket, "Atlar gelsin!" diye seslendi. Geldiler. Bindik, sürdük, ırgarla İnönü'yü tuttuk. Voyvoda konağı divanhanesine çıktık. Beyimizi görmesiyle Osman Bey sıçradı kalktı. Bunlar sarılıştılar, öpüştüler. Bizimki, "Hayrola?" dedi ve de İtburnu'ndaki Şeyh Edebâli tekkesine, Balkız'ı istemek için ikinci kez Osman Bey'in dünürlüğüne gideceğini duymasıyla kafasına balyoz yemiş gibi dili dişi kitlenip yığılakaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çünkü Alişar Beyimiz iki aydan beri Balkız'ı Allah'ın emriyle isteyip almak niyetinde... Ve de şimdiye kadar dünür salmaması, bey işi ve de şeyh işi hediyeler topladığından, biriktirdiklerini yeterli görmediğinden... Evet, iki ay öncesine kadar aklında böyle bir iş yoktu Alişar Beyimizin, Çudar kardaş... İlk dünürlüğünde "Kara Osman Bey kardeşimi yakan kız nasıl bir güzel olmalı" dediyse de, üstünde durmadıydı. İki ay önce düğün hamamı dönüşü görmesiyle aklı çemberinden çıktı. O gün bugündür! "Balkız bal! Oh daha tatlısın ya!" diyerekten dolaşır oldu. Dur durak uyku muyku arama... Evet, beyimiz ikinci dünürlüğü duymasıyla... Kendinden geçip bir kez ölüp sonra gerisin geri dirilip can havliyle söze girip, "Aman kardaşım Osman Bey, bana dedin, başkasına hiç deme! Olmaz ve de gayet yaraşıksızdır! Bir kez çevrildiğimiz yere, biz nasıl onursuz herifler olmalıyız ki..." filan diye kem küm ettiyse de, Osman Bey oralı olmadı. Ve de beyimizdeki şaşkınlığı, eskinin geri çevrilmesi utancına verip, "Hele bahtımızı bir daha deneyelim Alişar Bey kardaşım, deneyelim de adımıza sürülen karayı silmeye çabalayalım! Hiç korkma! Biz bunun hayırlı düşünü gördük! Bu kez, umuttur ki gidesin ve de alıp gelesin!" yollu ipe sapa gelmez laflar etmesiyle Hophop Kadı araya girip ve de "Olmaaz! Hiç olmaz!" diye tepinen beyimizin eteğini çekip, "Hay hay! Elçiye sakınca yoktur!" dedi, böylece Türkmen'in pirelenmesini koca Tanrı’nın izniyle önledi. Yemeği yedik çıktık. Alişar Bey, hayvanı tepiklemesiyle sürdü. Altındaki şu kadar bin altınlık Arap atına Allah yarattı demedi, az kaldı ki hayvanı sakatlaya geçtim, kendisini yere çalıp boynu altında kala... Sarısu'yun kıyısına gelince gem kastı, hopladı indi. "Yandım" diyerekten çayıra çöktü, "Heyvah ki Hophop, beyini elinden aldırdın bil!" diyerek dövünmeye girişti. "Bre kansız Pervane" demekte, "Durmak zamanı mıdır!" demekte, "Çek kılıcı, al boynumu! Yoksama tatlı cana kıysam gerek ve de öte dünyaya mundar gitsem gerek!" demekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi ordan... Koca bir sancakbeyi nasıl bir adam olmalı ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman deme arkadaş! Bizim beyde karı tutkunluğu olur ki tatlı candan geçmesine çok bir şey kalmaz! Delirir ki değme zincir zapt edemez. Evet, Hophop baktı ki tam delirme kertesindeyiz ve de iş işten geçti geçecek, ossaat iki dizi üstüne geldi, söze yapıştı: "Ölümden beri her bir derdin bu dünyada, kesin dermanı vardır ve de ağlayıp dövünmenin hiçbir çıkarı yoktur" dedi, "Eskişehir'in sancakbeyi tahtında bir koca Alişar Bey olasın! Bu yiğit çağında ölüm aramak ne acep şaşkınlık! Biz nasıl akılsız teresler olalım ki, bir kötü çoban oğlanını ve de Türkmen göbelini yere çalmayalım! Sevin, kendi ayağıyla gelmiştir, ulak salıp istemiştir ve de yüreğinin gizlisini bize sırasında söylemiştir. Ya, başka dünür salaydı, çekip alaydı, sarılıp yataydı!" Sözün burasında, Alişar Bey, hoplayıp eli kılıca atıp "Ya ben, kesmez miyim! Ya ben bitirmez miyim! Ya ben!" diyerek debelenmeye girişti. Hophop sesi çıktığınca bağırıp: "Müjdeler olsun ki bahtımız açıktır ve de uğurumuz yürüktür! Koca Tanrı bizimle beraberdir!" diyerekten el şıkırdatarak dönmeye başlamasıyla beyimize hayret elverdi, kılıcı bırakıp, "Heyvah, bize dostluğundan aklını sıçrattı fukara Hophop Kadı! Al belayı," diyerek bel bel bakınır oldu. Hophop, gitbegit aklı açılıp ne dese iyi? "Şimdi sürüp gideceksin, Balkız'ı Allah'ın emriyle kendine isteyeceksin ve de olur sözünü almadan Şeyh Edebâli'nin yakasını bırakmayacaksın!" dedi. Bunu duymasryla Alişar Bey'in gözleri yuvalarından uğrayıp suratını cehennem karası kaplayıp: "Bre domuz Hophop! Başkasına dünür gidip kızı kendine istemek nasıl bir kahpelik, duyulursa adam içine çıkılası kalır mı! Ve de Osman Bey kardeşimizin yüzüne bakılası kalır mı! Rezillik elvermez mi ve de altın adınız bakıra dönüp... Kıyamete kadar rüsvalık yüz göstermez mi?" diye yalvarmaya bulaştı ağlayaraktan: Hophop, "He he hey, hey kuzum! Göstermez ki hiç göstermez! Beni işit! Bal Sultan'ı aldın bil ve de bir aya bırakmadan sarılıp yattın bil!" Alişar Bey umutlanıp Hophop'un eteğine sarıldı: "İnanayım mı canım Hophop! Hak edip sarabilir miyiz, sızıltıya meydan vermeden Balkız'dan murat alabilir miyiz?" dedi. Hophop'tur, parmağını göğe kaldırdı: "Koca Tanrı'ya güvenmek işidir ve de maslahata sıtk ile yapışmak işidir!" dedi ve de nice nice kitap yazılarından laflar edip beyimizi inanmaya yaklaştırdı. Tavına geldiğini görmesiyle bize döndü: "Bre taş mı kesildin kötü Pervane! Söz gelsin! Doğru muyum?" diye gürledi. Ben, ossaat iki diz üstüne kalkıp "Hay hay!" dedim, "Doğrusun" dedim, "Beyimiz Edebâli'ye damat olmalı ki Eskişehir'in rezil çarşısından ve de söz anlamaz Ahi takımından bizim kuşkumuz kalmamalı ve de beyliğin idaresi bir kılıcın ucunda dönmeye başlayıp işlerimiz kuşkusuz yürümeli!" dedim. Hophop: "Durulmasın binilsin. Ilgarla gidilsin! Kınalı keklik çantaya atılıp fırtına gibi dönülsün! Hayda, koca Tanrı rast getire!" deyip fatihasını çekmesiyle Alişar Bey taze can bulup zıpladı at sırtına, gelir sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Pervane bunlar nasıl işler yahu, bildiğimiz adam kanına girer ve de kardaşı kardaştan eder bir işler! Tuh yüzüne Hophop Kadı! Fesat olur ya bu kadar mı olur? Eeee?</p>

  <p class="Standard" dir="ltr" style="margin-left:0;margin-right:0;text-indent:18.859844px">— E'si Çudar kardaşım, beyimiz o hızla fırtına gibi erişip şeyhle buluşup damatlık edeplerini ve de beylik nezaketleri ve de müritlik zerafetleriyle kızı isteyip, alacağından hiç kuşkusu bulunmamakla "Olmaz!" lafını kavrayamayıp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ayıp ettin Çudaroğlu, "olmaz" dememiş de, ya biz kızı neden kaçırmak yolundayız! Kudurduk mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essaaahl</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, fukara beyimiz "olmaz"ı bir zaman kavrayamayıp kavrayınca "Aman Şeyh'im, medet!" diyerek ayağına düşmüşse de, Edebâli bildiğin şeyhler inadıyla nal deyip mıh demeyip, "Hiç olmaz Alişar oğlum! Neden mi? Şundan ki..." diye suratını asıp, "Sizin bey konakları işlerini bizim kızımız çeviremez! Çünkü tekkemiz düzenine göre yetişmiştir. Bey evine bey kızından avrat gerektir ve de dengi denginesi budur," diyerekten kesip atmakla derbeder Alişar Bey, parayı burada geçer umup şu kadar altın başlık vereceğini söylerim sanıp, sözü oraya getirmesiyle imansız Edebâli ossaat kızıp Nemrut ateşi kesilip sesini dikleştirip, "Yanılmaktasın Alişar Bey! Biz burada yesir pazarı kurmadık! İnsan eti satar değiliz ki para sözü edilsin! Var git, arada bunca hukuk olmasaydı, gör neler oluyordu" demesiyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— H eyvah!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah ki ne kadar Çudaroğlu kardaşım! Fukara beyimizin başına tekke damı göçmüş gibi sersemleyip, kapıyı bacayı şaşırıp kendini duvarlara çarpmaktan ve de mandalı bulamadığından, bulunca da, basıp açamadığından bir zaman debelenmiş... Çıkmasıyla hayvanına nasıl yetişmiş, nasıl binip sürmüş, batağı nasıl yırtıp geçmiş, Allah bilir! Onu gördük ki karşıdan gelmektedir ve de gayet kötü gelmektedir. Hophop: "Tamam, kızı kavradık kötü Pervane, Tanrı belanı vere!" diye kalkıp oynamaya kalmadan yaramıza ulaştı ki Çudar kardaş, yalan mundar, say ki dirisi ulaşmadı, belki ölüsü ulaştı. Biz neye uğradığımızı anlamaya kalmadan kendini yere çaldı, iki debelenip katıldı kaldı. Yüzüne su serpeleyip, bileğini ovup canını güç ile geri getirdik! Aksırarak ve de tıksıraraktan gözünü açmasıyla başladı, "Öldüm, öldüm ki heyvah!" demeliğe... Sen fukara beyimizin kara bahtına bak! Meğer, şeyh katından uğrayınca, havuzlu avluda Balkız'a rastlamamış mı? Balkız buna her nedense canını alacak gibi bakmamış mı? Alişar Bey yüzbeyüz görmesiyle tutkunluğu bir iken bin olup büsbütün azıp kudurup zapt olmaktan geçmemiş mi? "N'olacak şimdi kötü Hophop! Ettin mi bana edeceğini? Kılıcı çeksem, sizi Doğrasam ve de gırtlağıma çalsam, ya da karnımı deşsem, hak değil mi?" demesiyle elini kılıca atıp çekmeye ve de çalmaya zorlatarak bir zaman debelendi. İki yandan kollarını kavrayıp bastırdık, bir zaman ağlayıp sakalını yoldu, sonunda aklı biraz yerine oturmakla olanları ölçüp biçti. "Heyvah! Kızı alamadık! Osman Bey kardeşimize de kahpelik ettik! Ölmelidir, yaşamalı değil!" diyerekten, iki hükürdeyip katıldı kaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bereket versin, Hophop Kadı, beyimiz gelene kadar kötüsünü de hesaplamış, gerekli karşılığı hazırlamış... "Dinle ki beyim! Çıkarını bulamazsam, boynum kıldan ince" deyip sözü aldı: "Kara Osman'a gidip 'Herif verimkâr değil' diyeceksin. Gerisini bana bırakacaksın!" dedi. Alişar Bey ossaat cin, ifrit kesilip "Bre dümbük, bıraktık da bu pereseye gelmedi mi? Ya ben seni... Ya ben!.." diyerek pepelemeye başladı. Hakçası ben korktum! Yahu bu bizim Hophop Kadı'da, meğerse mangal kadar yürek varmış... "Dinle beyim, bak gör, umulmaz dertlere dermanım var mı yok mu?" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu kargaşalığa, bu kötü Hophop, nereden nasıl bulacakmış dermanı yahu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben de böyle derken, Çudar Ağa, herif elini salladı: "Bende hüner çoktur ve de her biri yenici hünerdir. Şimdi kalkıp gidilecek Osman Türkmen'e, "Şeyh verimkâr değil arkadaş" denilecek! En önden bu bela Söğüt'e deflenecek! Tamam mı? Ardından Eskişehre yetişilecek, yılanı kamçı yapar ve de küp uçurur ünlü cadı karımız, Hacana bulunacak! Heybesi, koynu, cihan pehlivanlarının sırtını yere getirir çeşitli muskalarla, ejderhaları zapt eder korkulu büyülerle, ecinni orduları bozar duyulmamış tılsımlarla ve de devleti bunaltır zorlu sihirlerle doldurulacak, ayrıca türlü cevahir, inci gerdanlık, dizi dizi altınlar koyulacak, tekkeye salınacak ki salt kızı değil, benim bildiğim Hocana, Edebâli rezilimin büyük karıyı bile bunlarla baştan çıkarır, sürüyüp alıp gelir!" dedi. Fukara Alişar Bey gördü ki kapana sıkışmıştır, ve de Hophop'un pençesine düşmüştür ve de söylediğini işlemekten başka yol kalmamıştır. "Allah belanı vere, rezil Hophop, bakalım n'olur?" diyerek ata çıkıp İnönü'ye yetişip Osman Bey'i bulup dili dolanaraktan: "Yok arkadaş, bu herif kızı satıcılardan değil, benim gördüğüm, bize vericilerden hiç değil!" demesiyle Kara Osman Bey'in suratı on kat ateş ve de ağzından alev saçaraktan, "Bu nasıl iştir, kardaşım Alişar, yahu nedir? Bize kıyamete kadar lanetlenecek iş mi tutturacaklar! Kendileri haber saldılar, 'Gelsin istesin, alsın gitsin' dediler," demesiyle Alişar Bey oturduğu sedirde kaykılıp, canı göbeğine inip çıkıp gitmesine çok bir şey kalmayıp: "Haber mi geldiydi, nasıl haber?" diyerek inilemesiyle, görülen düş, yeniden ortaya çıkıp mesele anlaşılır Alişar Bey'in durası kalmamakla "Tez atımız çekilsin" diye naralanıp Voyvoda konağına ateş düşmüş gibi çalakamçı yola kapandı. Bizi döküp bir zaman sürüp dörtnalın yeliyle aklı başına gelmekle gem kasıp bekleyip "Peki, Hophop, ya şimdi n'olacak?" demesiyle Hophop Kadı evvel eski Türkmen düşmanı olduğundan, öfkesinin önünü açarak kükredi ki bozkırı depreme verip gökleri ırgaladı: "Dünür sandığın adama işin doğrusunu dememek nasıl bir Türkmen avanaklığıdır bre Alişar Bey! Buna Hophop n'apsın? Doğruyu demeyen belasını bulur! Günah bizden gitmiştir. Bu işin çıkarı, eğer zarla ve de eğer zorla Balkız'ı hareme atmak, gerdeğe girip paralayıp iş işten geçirmektir. Başkaca bir yolu kalmamıştır! Yarından tezi yok, küp uçurur cadı karı Hacana gider, aklını çeler, kaçmaya razı ederse ne iyi? Baktık Balkız babasından avanak, o zaman işimiz zora biner! Zora bindi mi, kolaylandı demektir, çünkü maslahat arslan Çudaroğlu kardaşımızın eline geçti, demektir!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Ebedini bil Pervane! Dalarım ki, eşekarısı gibi dalar şişiririm!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu nedir? Doğruca anlatmaya yemin içmedik mi? Hiçbir noktasını gizlemeden söylemeye?.. Hophop'un dediği bu! Suç bende mi? Evet, kadı Hophop: "Çudar kardaşımız kara kuş gibi uçar, Kaplan gibi dalar, kınalı malımızı ağzında getirir, hiç örselemeden... Balkız'ı sokarız arslan beyimizin yatağına... Beyimiz iş işten geçirdi mi, şeyh kızıdır, namus eder, yüreğine taş basıp, 'Kendim istedim, kendim geldim' diyecektir. Dinim gibi eminim!" diye kestirip attı, bir de yemin çekti! Alişar Bey, biraz kıvrandı, büküldü, "Ya Osman Bey kardaşımızın nasıl bakılacak yüzüne?" diye sordu, "inkâr yiğidin kalesi" diye kasıldı Hophop, "Balkız'la aramız bir yıldan beri iyi idi, o sebepten sana ikinci kez de olmaz denildi, diyeceğiz! Haremimizdeki kızı nereden bulup yalanımızı tutacak?.." Bunun üzerine Alişar Bey bunaltıdan usanıp Hophop Kadı'ya orada yuları teslim edip, "Ne halt edersen et, Allah belanı vere!" demesiyle, Hacana saldırdı. Ne fayda ki, şeyh tekkesinde, şeyh kızına tılsım, muska falan sökmedikten başka, cevahir taşı, inci, altın dizileri de kâr etmedi. Hacana, kızın birine tutkunluğundan şüphelenip ağzını arayınca, Kara Osman'a yandığı meydana çıkmaz mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay vay! Nasıl bildim akılsız Pervane, Osman Bey'i, nasıl bildim, kendi başıma?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusu Çudar Noyan, hemi de üstüne vurdurdun! Evet, "Kız sen kudurdun mu? Leş gibi Türkmen teri kokan ve de ham sahtiyan ve de at gübresi ve de koyun postu kokan çobanoğlundan koca mı olur?" diyen Hocana'ya, Balkız ne dese iyi? "Oh Hocana, ince mollalardan ve de gülyağı sürünen yumuşacık danışmanlardan, sultan kulu beyler takımından ne çıkar? Er gibi er kokmayınca! ""demez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman inanayım mı Pervane Can? Yahu, nedir? Böyle ağzının tadını bilen şeyh kızı görülmüş müdür?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, bunu duymasıyla bizim Alişar Bey'in aklı bu kez temelli sıçrayıp durası hiç kalmayıp "Vay öyle mi? Gör bakalım Balkız, el mi yaman, bey mi?" deyip o zamana kadar göze alamadığı kaçırma işine "Hay hay" demesiyle, bizi yarı gecede bindirip saldı. İşte durum budur Çudar kardaşım, ve de medet yeridir!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu biraz düşündü, dostluk sırası olduğunu bilip çıkarını aramaya koyuldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunlar bir yandan şarap içip, bir yandan hizmet eden oğlana dalgın baygın bakarak açmazın her boyunu ölçüp biçtiler. Sonunda "Edebâli'ye çatmanın ne demek olduğunu buralarda bilmeyen kimdir?" diye aranaraktan, Şövalye Notüs Gladyüs'le Türkopol yüzbaşısı Uranha'yı hatırladılar. Hatırlamalarıyla sevinçten birbirlerine sarılıp "Oldu bu iş" diye öpüşüp koklaşarak ve de bir zaman diz dövüp çırpınarak sevindiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı, heriflerle üç yüz altına kesişmesini, kendisinin Alişar Bey'den dört yüz alacağını, ellişer altını cebe atacaklarını söyledi. "Nasıl bu bendeki Pervane aklı böylece?" diyerek omzunu yumrukladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Konya Selçuk Sultanlığı'nın Eskişehir Sancakbeyi Alişar Bey, Şam sadakorundan gecelik entarisini giymiş, beline Buhara şalını dolayıp Sultan İkinci Giyasüddin Mesud'un armağanı, kabzası mücevher işlenmiş Halep gaddaresini sokunmuştu. Başında sırmalı namaz takkesi, omzunda samur kürkü vardı. Bir eli yumruk halinde arkasında, öteki kara sakalında, çıplak ayaklarındaki terlikleri şaklatarak, han avluları kadar büyük selamlık divanhanesinde fırt fırt gidip geliyor, saatlerdir, ölüm-kalım öneminde bir haber bekliyor da, geciktiği için ecel terleri döküyor gibi, hırıl hırıl soluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Telaşlı dönelemesi hızlandıkça kızgınlığı artmakta, kızgınlığı arttıkça dönelemesi hızlanmaktaydı. İki kez, yüksek sesle: "Hay Allah belanı vere, Hophop! Bre nedir?" diye söylendi. Apansız durup soluklarını keserek dışarıya kulak verdi. Sonra pencereye koştu, elini gözlerine siperleyip akşamın alacakaranlığında bir şeyler seçmeye çalıştı. "Hele alçak Hophop! Teres ki ne kadar..." dedi. Topuklarını yere vurduğu için camları zıngırdatarak geldi, sedirdeki siniden şarap bardağını alıp dikti, "Yahu ne cehennemde bu Hophop dümbüğü?" diye homurdandı, ağzına bir lop yumurta soktu, hırsla çiğnedi, yuttu, "Hophop! Gör ki neler olur!" diyerek kapıya doğru parmağını salladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey, iki metre boyu, kalın gövdesiyle dev görünüşlüydü. Yüzünün kılları fırça gibi sertti. Her zaman öfkeden dikilmişler gibi, suratına korkunçluk veriyordu. Vaktiyle savaşlarda pazı gücü, korkmazlığı, silahşörlükteki ustalığıyla haklı ünler almış, sancakbeyliğini alnının teriyle kazanmıştı. Şimdi de öfkeye binip can başına sıçrarsa, kılıcının önünde durmak zordu. Ama gittikçe daha seyrek öfkeleniyor, sert başlı savaş atlarından çok, rahvan katırlara binmeyi, er meydanlarında çabalamaktansa kuştüyü döşeklere uzanıp körpe cariyeler elinden şarap içmeyi daha çok seviyordu. Eskiden ok meydanlarında oku herkesten daha uzağa attığı için kasılırken yaşı kırkı geçeli beri, bir oturuşta bir kuzuyla bir tepsi baklavayı silip süpürmekle, bir gecede üç körpe kızın hakkından gelmekle övünür olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">1290 yıllarında, Konya Selçuk Sultanlığı topraklarında herkes ya rüşvet alarak ya da rüşvet vererek yaşayabildiği halde, Alişar Bey bunun lafını ettirmeyen, eli erip gücü yeterse, alan kadar verenin de canını yakan soyu tükenmiş sancakbeylerindendi ve de Hophop Kadı gelene kadar uçan kuşa borçlu olan sancakbeyini Eskişehir esnafının sevip sayması bundandı. Ülkede düzen bozulmasaydı, ölene kadar, dışı sert, içi yumuşak, sadece hak ettiğiyle yetinir, değerli bir memur gibi yaşayacak, bir çarpışmada vurulup ölmezse, devletin en yüksek katlarına yavaş yavaş, ama, duraklamadan çıkacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şimdi bile, dünya bu kadar bozulduğu halde, halka karşı hiçbir kötülüğü görülmemiş, soygunu, vurgunu duyulmamıştı. Borçlu oluşu namusluluğunun delili sayılıyor, bu da Alişar Bey'e gidişattan yanıp yakılmak hakkı veriyordu. Rüşvetçi olmadığı için birçok gereksiz çekişmelerden, düşmanlıklardan kurtulmakta, herkesle iyi geçinmeyi sağlamaktaydı. Aşırı kadın düşkünlüğünü, konaktan dışarıya taşırmadığı için, sancağında ahlâksızlığın yüze çıkmasını başından beri önlemişti. Kopukları başıboş bırakmaz, aralıksız izletir, bütün yaptıklarından haberi olur, sırasının geldiğine karar verince kumarda, içkide, hovardalıkta bastırıp Oğuz töresince onar değnek çalarak sindirirdi. Birkaç kez, edepsizliğe kalkan, oğlanlara sataşırım sanan dervişleri, çarşının ortasında tutup sakalına yapışıp suçunu açıkça bağırarak dut dalı silker gibi sarsalayıp, "Tanrı adamı olmasan, bak neler olurdu. Var yıkıl, gözüme görünme! Cimri'ye olanı başına getiririm, derini yüzüp saman deperim," diye tartaklamıştı. Her fırsatta köylülere arka çıkıp, "Bunlar hazır ve de baş eğmiş devlet reâyâsıdır. Hoş tutaraktan ve de üstlerine kanat gererekten savunmak boynumuzun borcudur. Böyle yaptıkta, bir Mısır hazinesi mal hasıl olur" diye kükrediği, "Köylü ekinini yedirdi" diye kapısı devecilerinden birini, vaktiyle devesinin hamuduna astığı, atını köylü ekinine bağlayan bir savaşçısını, "Kulluk efendiye böyle mi olur? Nedir sizde olan bu gâvurluk? Ben gereğince tedarikinizi ya görmez miyim?" diyerek kendi eliyle sopalayıp öldüreyazdığı, ayrıca bineğini beylik tavlaya çekip güzelce damgaladığı dillere destandı. İkide bir, "Ben kıyamete kadar alnı kara olamam ve de Tanrı huzuruna günaha batmış varamam. Ne demektir böyle töresizlikler" diye rüşvetçilerin üstlerine yürümeleri, bir kötülük duyduğunda, "Muhammet ümmetine sahip olacak bir yiğitin nara vuraraktan meydana uğraması zamanıdır," diye hoplamaları, "Namert takımının ipinde oynayanların başına neler gelir, görün tarihte," diye bilgiçlenmeleri vardı. Epeyce saf, adamakıllı dalgın, hiçbir şeyi de gerçekten umursamaz olduğu için, bir dediğinin, öbür dediğine uyup uymadığına, bir yaptığının, öbür yaptığını tutup tutmadığına pek aldırmıyordu. Bu sebeple bir zamanlar, "Çevrede eşkıya barınması bey kısmının alın karasıdır, ırz kırıklığına kadar varır bunun ucu!" dediği, Çudaroğlu'nun adını her duyuşta, domuz görmüşe döndüğü halde Hophop'un gelmesinden, düzendışı dolaplar kurup bunların önemli bir kısmını Çudaroğlu'yla döndürmeye başlamasından bu yana, herifin laflarını, kendi sözleri gibi tekrarlar olmuştu. "Burası sınır boyudur. Bey kısmı sıralı sırasız binip ardına levent haşaratını alıp devre ve de harami kovalamaya çıkamaz. Çünkü reâyâyı ezmiş olur. Ezilen reâyâ savuşup ülkeyi şenliksiz, toprağı ekimsiz bırakır. Allah korusun, kıtlık yüzgösterir. Devlet, eşkıyaya benzemez. Hemen binip sürmesi kanun değildir. Hani, soyguncudan uzun sürdürmüş var mı? Gerçekten bey olan bey, tavşanı arabasıyla avlasa gerek,"diye kasılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eskişehir esnafına göre Alişar Bey yüzde yüz cennetlikti ama, "Bu kadar uçkuruna gevşek olmasa..." Evet, parayı biriktirmek şurada kalsın, harcamayı bile sevmeyen Alişar Bey'in uçan kuşa borçlanması, uçkur gevşekliği yüzündendi. Bu gevşeklik, yaşı ilerledikçe durulacağına azgınlaşmış, son zamanlarda kudurganlık halini almıştı. Gözünün tuttuğu her cariyeyi, pahasını sormadan, "Gönder gitsin!" diye konağa yolladığından, Eskişehir pazarında çoktandır, yesircilerden geçilmiyordu. Moğol soygunu, beyliğinin gelirlerini gitgide azaltırken esirci borçları kabarmış, kalabalık haremin hesapsız kitapsız çarşı borçları da bindikçe binmişti. Bu korkulu gidişin nereye varacağını, Bey kâhyası Pervane Subaşı gibi, alacaklılar da kara kara düşünürken, Hophop Kadı çıkageldi, üç yıla bırakmadan bütün borçları ödeyerek Alişar Bey'i dünyanın en gamsız, en saygılı sancakbeyi haline getirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Durumlar bu kadar tatlı kertedeyken, Alişar Bey, bir görüşte vurulduğu Balkız'ı kaptırmak tehlikesiyle kudurup aklını sıçratmasaydı, namussuz Hophop'un sözüyle rezillik batağına belki saplanmaz, dünya yüzündeki biricik dostu Osman Bey'e kahpelik etmeyi göze alamazdı. Olanları hatırladıkça deliye dönüyor, on gündür n'apacağını bilemiyordu. "Aman rezilliğimiz bilinmesin" diye debelendikçe, işler kötüye gitmiş, sonunda kızı kaçırmaktan başka çare kalmamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">İşte bu gece, bu iş için Çudaroğlu'nun getireceği Frenkleri bekliyordu. İtburnu karıları yarın Sarıdere'ye çamaşır yıkamaya geleceklerdi. "Kızı yarın kaptık ne iyi! Kapamadık mı namussuz Alişar, cavlağa soyunup savuşsan gerek ve de âdemoğlu defterinden adını silsen gerek!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir zaman gitti geldi, bir zaman durup dışarıya kulak verdi. "Allah belanı vere Hophop! Bal peteğini kavrayıp alamamalıyız ki... Osman Bey duymalı ki, ben sana sormalıyım!" diye kıvrandı. Koşup güğümü kaptı, bardağa şarap koyarken birden irkilip pencereye döndü. Avludan fıkırdak bir karı gülüşü duyar gibi olmuştu. Bir an, bakmak için koşacak oldu. Sonra, "Kudurma teres! Karı n'arasın avlularda bu zaman?" diye kendisini azarladı... Şarabı doldurdu, ışığa kaldırdı, çok acılı bir sesle söylendi: "Kulağına karı sesleri gelmekliğe başladı. Hayırlı işaret değil, Alişar oğlum!.." Ürperir gibi içini çekti. Kapı açılınca tepsiyi siperleyip iki büküm döndü. Korkmuştu enikonu... Herkes bildiği halde, şarap içtiğini gene de kimsenin görmesini istemiyordu. "Kapıyı tıklatmak yok mudur, eşek eşek!" diye kükreyecekken Hophop Kadı'yı görünce yutkundu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerdesin yahu? Adam mı koşturacağız her akşam?.. Bu gece, nasıl bir gece?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geceki işimiz aklımdaydı ya, mahkemeden kurtulamadım. Alişar Bey şaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne mahkemesiymiş, gün battıktan sonra?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah, ne yaman sancakbeylerine kaldık? Altlarından tahtkentlerini çekip alsalar ve de silkeleyip depreme verseler...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olmuş? -İleri doğru uzanıp karşısındakinin canını alacakmış gibi, gözlerini kısarak baktı-: N'olmuş, dedim, Hophop Kadı, kim alabilirmiş çekip altımızdan ve de kim depreme verebilirmiş Alişar Bey'in tahtkentini?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya bugün Ahi kopuklarıyla sohtalar vuruşmadı mı yeniden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deme... Yasağımızı dinlemeden he miiii?</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı, kocaman yazma mendiliyle alnını kurulamayı bitirip sedirdeki sininin başına geçti. Boş bardağa şarap koyarken, iki kere "Hahahay kuzum, hahahay!" dedi. Bu sözler Hophop Kadı'nın dilinde, "Dünya çok bozuldu" anlamına geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şarabı dikti, damağını şaklattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meraklanma arslan beyim, doldurakodum rezilleri zindana...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kudurmuşlar mı bunlar yahu? Neyi alıp verememekteler, durdukları yerde? Gene mi suç Ahilerin? Neden dalaşmaktalar, söyletebildin mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu kez salt sopa işi değil... Pala tersi de oynamış az biraz... İki taraf da, "Yok bir şey... Delikanlılıkta olur böyle işler Kadı Efendi, biz davacı değiliz" demekte... Senin Subaşı'yı çektim, sıkıladım. Önce kem küm etti, rezil Pervane, baktı ki, kurtuluş yok, izi geçirmişim elime... "Millet gayreti mi çekmektesin yoksa?" der demez, neye uğradığını şaşırıp amana düştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur aklım karıştı, Hophop ne milleti?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildiğin Çingen milleti ve de gezgin soyundan ki, hafazanallah!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur aman... Yoksama Hophop, kız gezdiren Çingen mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üstüne vurdurdun Alişar Beyim, aferin! Evet, bildiğin gibi... Başına yıkılası çadırını getirip kurmuş kasabamızın kıyısına... Orta direğin altına bağdaşı kurup almış sazı kucağına... Kapkara bir herif ki, cehennem ocağının kütüğü kaç para... Bir kocakarı var, karanlıkta herifin kesilmiş yarısı... Soruşturma gerekmez, anası olacak ruspi... Bir kara karı daha... "Bizim kaşık düşmanı" dedi, inandım, tanık istemez. "Ya bunlar?" dedim, "Kızlarımız cariyelerin" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Onlar da mı kara marsık?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dinle ki... "Söyle bakalım, Kara oğlan, bu geliş nereden?" diye sordum. Saydı birtakım kentler; kasabalar... Kesti. "Hele hele" dedim, biraz daha saydı. "Hele hele" dedim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyin nesi bu, hele hele?.. Cehennemin dibinden gelsin.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz! Ben, "Hele hele" dedim, herif saydı. Ben dedim, saydı. Ülkede kent kasaba tükendi. Bakarsan uğramadığı yer kalmamış rezilin... İçlerinde yalnız Lâzik yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ora nere?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Senin anlayacağın, Alişar Bey, Domuzlu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmayınca?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmadı mı, hiç olmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çünkü olabilemez. Çünkü, ben, Domuzlu kokuları almaktayım ki, burcu burcu, gör nasıl almaktayım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Domuzlu'nun kokusu nasıl bir koku domuz Hophop? üç yıldır burdasın. Ne zaman uğradın, bu ne biçim kokudur ki, bunca yıl?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hehehey kuzum... Biz buraya gelirken, Domuzlu'ya girdik, buraya gelirken bir akşamüstü. Kadı olduğumuzdan, kadılık töresince, kadı evine indik. Domuzlu'nun kadısı, bildiğin âdem suretinde ve de bilgisi kendisine yeter. Akşam ekmeğinde zorlu yeme içme, çalıp söyleme, gülüp oynama oldu. Yatma vakti, bizden destur isteyip kadı hareme çekildi. Şaştığım, yatağımızı serdirmeden çekildi. "Unuttu mu, şarap sarhoşluğuyla... Halimiz âyâ nic'olur? Gör maskaralığı," derken, kapı kurcalandı. "Buyur" dememize kalmadan, kim girse iyi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim ola, sersem kadı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vurduramadın! Bu gelen, hayır, âdemoğlu olabilemez. Bildiğin, cennet hurisi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Etme Hophop, inanayım mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İslamda yalan yok, aklım sıçradı. "Burayı boş belledi, yanıldı girdi, bizi görmesiyle toparlanıp, ürküntüyle 'Ay' deyip hoplayıp geri basıp çıkacak heyvah!" derken, kapıyı yavaşça örtüp sürgüsünü sürmez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman yaa... Evet, sürgüledi, salınaraktan, sırıtaraktan ve de cilvenin hiç görülmemişlerini döktürerekten, baktım üstümüze yürümekte... Yalan mundar, biraz canım sıkıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Senin... Cennetin huri, meleği kapıyı perkitip doğrulayıp üstüne geldiğinden?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Canımın sıkılması... "Avanak Domuzlu kadısı bizi sınamakta" dedim, "Git işine melek yavrum" diyerek suratını astım. "Kendi başına geldinse, sen yanılmaktasın ve de güzel kafanı katı taşa çalmaktasın, eğer seni buraya efendin saldıysa, Lâzik kadısı yanılmakta ki, ne kadar... Çünkü bizde ekmeğini yediğimizin ırzına düşmanlık hiç yoktur" dedim. "Efendimin emridir ve de töremiz budur" demesiyle çömelip mestimize yapıştı. Baktım, evet, böyle güzel, hâşâ, bu yalan dünyanın yaratığı olamaz ve de Yusuf Peygamber gelse, böylesinden eteğini çekip alıp günaha batmaktan hiç kurtulamaz. Yaşı on beşe varmış varmamış... Sırma saçlar omuzlara dökülü... Turunç göğüsler ipek sıkmadan uğradı uğrayacak... Koku yağına batıp çıkmış ki, hızlıca soluklandın mı, elden gittin! Dilinin Türkçesi az biraz peltekçe bir Rum dilberi ki, ölüyü diriltse ve de diriyi öldürse gerek... Baktım, şaşkınlığımızdan yararlanıp mestin birini çekmiş, ötekine yapışmış... Can havliyle kendimizi kurtarmak çabalamasına giriştik. "Etme oh kuzucuğum, Hophop sana kurban olsun, dur aman, etme dur! Kadı Efendi bizi sınamaktaysa, günahımızı alır. Biz, denenir kişi değiliz ve de bizim gibisini sınamak yolsuzdur" diyerek ayağımızı sallamaktayız. Çekti aldı, bu kez bulaştı, şuramızı buramızı çimdiklemekliğe ve de göğüslerini göğsümüze sürerekten fıkır fıkır konuşmaklığa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne diyor, Hophop, Allah belanı vere...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dediği, efendim, "Aman, kara kaşlarına, kara gözlerine kurban olduğum topsakallı yiğidim, çekinmeyiniz" demekte. "Yoksa bizi beğenmediniz mi? İçiniz çekmedi mi?" diye sormakta... "Söyleyiniz, kumralımız vardır ve de esmerimiz vardır. Arap sınırından gelmekte imişsiniz, çeşni derseniz kara Arap'ımız vardır ki, yanar ateştir, kızgınlığına cihan pelvanları güç yetiremez. Beğendiğinizi emrediniz, muradınızı alınız... Ölümlü dünyada, felekten bir gece çalınız" diyerekten...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Hophop! Aman doğru musun, inanayım mı? -Alişar Bey şarabı dikti, bardağı acele koyup dövünmeye girişti-: Aman bunlar nasıl işler? Aynalı bir işler! "Toplanın gelin... Hodri meydan!" demedinse, derbeder Hophop, tüh yüzüne... -Gözleri gittikçe kayıyor, sanki meydan okudukları nerdeyse toplanıp içeri gireceklermiş gibi hırıl hırıl soluyup hışır hışır yutkunuyordu-: Hay n'olmalıymış, olmalıymış da, Domuzlu ülkesine gezgin düşüp dümbük kadısının evine konuk konmalıymış... Doğrusun he mi Hophop? Yalanı yok bunun öyle ya, domuuuz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hehehey kuzum, ellerde ve de illerde töreler vardır ki, tadına doyulmaz ve de senin bu yıkılası Eskişehir'de Edebâli ürküntüsüyle yürütmeye çabaladığın kağşamış törelere hiç benzemez.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay ki yandım, vay ki, boşuna geçen ağlanası ömrüüüm! Demek böyle?.. Demek konuk konmanla... -Birden aklı başına gelmiş gibi sıçradı-: Yahu nedir? Töre kâtibi miyim ben? Lafın gerisi gelsin! Kız n'oldu, kız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, kızla çekişmekteyiz... Bir yandan, dışarıya kulak vermekteyim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kulağına sövdürme Hophop... Kulak vermenin sırası mı, kapıyı sürgülediydi ya... Tüh yüzüne... Tüh ki ne kadar... Kız hitamında, usanıp, "Yürü kansız" demedi mi? "Ölülerin aksıraraktan kalkıp dikileceği yerde, bu gevşeklik ve de ödleklik neyin nesi?" diyerek tükürmedi mi suratına?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Terbiyesi kadı terbiyesi olduğundan aklına gelse de tükürebilmez. Onun yol getirmesi, okşalıyaraktan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, içeri girmesiyle kapıyı sürgüleyen kahpe, beribenzer miskinliğe küsüp gidemez. N'oldu peki? N'oldu dedim? Serdi mi yatağı güzelcene?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Serdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seni soydu?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soydu ki, tastamam...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey, ağzı yarı açık, gözleri biraz kaymış, soluk soluğa biraz bekledi. Sonra hırıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya gerisi?.. Gerisi dedim Hophop... -Elini pençe gibi, Kadı'nın başı üstünde dolandırdı-: Çıkamazsın pençemden... İyicene anlatmadan kurtuluş yok... Adamakıllı anlatmadan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizi bitirdi sabaha kadar Alişar Beyim, bitirdi ki, sabaha sağ çıkmamızdan umudumuzu kesmecesine... -Hophop Kadı biraz daldı, derin derin içini çekti-: Ne desem boş! Sabaha karşı, belim bükülmüş ve de gücüm tükenmiş... Az biraz soluklayım diye, "Neyin nesidir ve de bu nasıl töredir?" diye sordum. Meğer, Domuzlu'da çiftleşmenin hiçbir çeşidi günah sayılmazmış ve de ayıp tutulmazmış... Körpe cariyeleri ve de civan köleleri, sabahleyin sahipleri süsleyip bezeyip kasabaya salar, akşamları kesiştikleri parayı bitamam isterlermiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nereye salmaktalar oğlum? Arastalara, pazar yerlerine mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oralarda gezinen de var. Çoğu cadı karı evlerinde, çarşı hamamlarında olurmuş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmakla sefil Hophop, ya sen nasıl aman bulup ulaşacaksın? Nasıl sarıp murat alacaksın, çarşı hamamının göbek taşında, milletin ortasında mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Selbes... Kimse karışamaz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah mı Hophop, hay anan öle, essah mı, kardaş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah ki, düpedüz... Domuzlu'nun çarşı hamamları, bildiğimiz medrese hücreleri gibi... Çepeçevre halvet... Keyfince gir, döndüre döndüre beğen, pahasını kesiş, kavra halvete sok! Domuzlu'nun kul takımı, seni günaha soksun boyunca, sonra ovalayaraktan boy aptesi aldırıp paklasın. Gerisin geri cennetlik edip salsın, sırıtarak çık git!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gören gözleyen?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çoktur ama, "Oh beline kuvvet ağa" derse der, yaramaz bir laf edilebilemez. Çünkü kadı değneğinden korkar.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya namusluluk taslayan, din yasakçılığına özenen?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Böylesine yirmi beş sopa çektirirmiş ki, Domuz kadısı, oturmaktan kalırmışsın tam bir ay...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amanın... Hamamda he mi? El cariyesine sırtını ovalataraktan? Kuluncunu kırdıraraktan he mi Hophop, Allah belanı vere...</p>

  <p class="Standard" dir="ltr" style="margin-left:0;margin-right:0;text-indent:18.859844px">Eskişehir Sancakbeyi Alişar Bey, sağ elini apış arasına sokmuş, oyluklarını var gücüyle sıkarak kıvranıyor, küçük aptesine sıkışmış gibi, iri gövdesini sağa sola büküyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gezgin çingenin Domuzlu'dan olduğunu öğrenince "Kızlarım" dediğine bir baktım, işi sezdim. Suratlarına biraz demirci ocağı karası çalmışlar. Akıllarınca iz yitirecekler. Saldım hamama, yıkattım. Geldiler ki Alişar Beyim, karda leke var, bunlarda yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay yaaa... İki dünya güzeli ki, benzerleri, müflis Konya sarayında hiç yoktur ya, Tebriz'den bile şüpheliyim. Kaç gündür, sohtalarla Ahi kopuklarının neden it gibi dalaştıklarını, birbirlerinin kafalarını, gözlerini neden kırıp deştiklerini ossaaat anladım. İtleri doldurakodum zindana...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya kızlar? "Kızlar" dedim, kötü Hophop, cevap isterim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hamamdan sonra o kızlar evliya evine bırakılmaz. Aldım geldim buraya, saldım hareme...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deme Hophop, inanayım mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İnanmazsan gider bakarsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma... İki kere hopladı. Allah'ından bul Hophop, aptesimizi sakatladın, durduğumuz yerde... Günahımıza girdin! -Biraz döneledi-: Tazelesek gerek... Aman apteeees...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey koca odayı depreme vererek dışarı uğradı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı, Alişar Bey'in arkasından bakarak âdemoğlunun tutkuları elinde böyle oyuncak oluşuna çok acımış gibi içini çekti. Gözlerini yumarak birkaç kez derin derin soludu. Alişar Bey tıklatmayı duyuramamış olmalı ki, harem kapısını yumruklamaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Darendeli Kadı Hüsamettin Efendi, Hophop Kadı'nın ne kadar yerinde olduğunu ispatlayan serçe kuşu sıçramalarıyla kapıya koştu, kulağını dayayıp bir zaman dışarıyı dinledi. Arada bir soluklarını kesiyordu. Beklediği sesi alamayınca "Allah Allah" diye kafasını salladı, sininin yanına gelip boş bardağa şarap koydu. Alişar Bey'in, âdeti olduğu üzere, hareme girince "Halvettir halvet" diye bağırmamasına şaşmıştı. Oysa, karı lafiyla huylanıp aptes tazelemek bahanesiyle hareme saldırınca ilk rastladığı körpe cariyenin bileğine yapışır, en yakın odaya doğru sürüklerken bir yandan da, halvet narasını basardı. Bu yüzden, kızlar selamlık kapısı nöbeti için birbirlerini yiyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı şarap bardağını dalgın aldı, ağzına götürürken durakaldı. Alişar Bey'in, bu kez neden naralanmadığını anlamıştı. "Bu kez, karşısına çıkan cariyeyi göğüsleyip savurmuştur. Çünkü, çingen çadırından alıp geldiğimiz karıların tadına bakacaktır." Yüzü yavaş yavaş gevşedi, gözlerinde kurnaz bir pırıltı yanıp söndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çok ufak tefek, çok sıskaydı. Her gittiği yerde olduğu gibi, Eskişehirliler de, ilk görüşte, adam hesabına alamamışlar, rüşvet tekliflerini anlamazdan gelişine, küçük büyük hediyeleri çevirişine "göz boyamadır"deyip her yerde, herkesin, kendisine göre, değiştirerek başkaları için söylediği <span style="font-style:italic">"Sakın olma sen aman dört beldenin birinden / Darende'den, Kemah'tan, Erzican'dan, Gürün'den"</span> tekerlemesini hatırlayarak "Hele bakalım" anlamına başlarını sallamışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aylar geçtiği halde Hophop Kadı, bütün denemeleri yüz akıyla atlayıp hiçbir işte açık vermedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Oysa Darendeli Hüsamettin Efendi de, zamane kadılarının çoğunluğu gibi gizli içmek şartıyla şarapçı, dile düşmemek şartıyla biraz karıcı, biraz oğlancı, yerine göre doymaz rüşvetçi, parayı çok vereni haklı çıkaran Selçuk kadılarındandı. Zamana uygun, üst üste denenmiş birkaç görüşü vardı: "Ağzı olan yer! Yedirmesini bilmeli!", "En gem almaz adamın yuları: Pohpoh!", "Halkı yıldırmadıkça nesne hasıl olmaz."</p>

  <p class="Standard" dir="ltr" style="margin-left:0;margin-right:0;text-indent:18.859844px">Geldiğinin haftasında, Alişar Bey'in rüşvet düşmanlığını, bu yüzden gırtlağına kadar borca gömülmüş olduğunu öğrenince fırsatı kollayıp bir gün tenhada tuttu, ülkenin başına gelenlerden yandı yakıldı, şeriatın emirlerine göre, beylerin sorumluluklarından, halk üstündeki haklarından açtı: "Beyim" dedi, sen buranın tuğlu alemli, davullu nakkareli padişahı sayılırsın! Beylik önce Tanrı, sonra sultan vergisi olduğundan, bey kısmı, tutacağı işte halkın dediğine, diyeceğine hiç bakmaz. Halkın ağzı torba değildir ve de halka yaranmış yoktur. Çünkü halk çıkarını bilmez. Bilse, kurban olduğum Allah, beyleri yaratıp başlarına diker miydi? Bir bey aklına düşeni işlemezse Tanrı vergisine hayınlık etmiş olur. Sözüm kanun olsun dersen, keyfine kimseyi karıştırmayacaksın, Sultanlar kapısı, güçlü beyleri sever. Bey kısmı "Sayılayım" derse, kapısına zorlu silahşor biriktirecektir. "Yer baskısı dağ, halk baskısı bey" denilmiştir. Dünya kurulalı bu böyledir çünkü, dünya kurulalı dağlar vardır. Kendini kapmış koyuvermişsin. Bu gevşeklik hayır getirmez. Başına az biraz adam topla, güçlü ol! Sırasında kıyıcılığını görmezse, halk verimkârlığının ve de bağışlamalarının değerini bilmez. Halk katında, sultan katında ve de Tanrı katında, "Yüzüm ak, adım yüce olsun" dersen bunun yolu budur. Aslına bakarsan akça halkta bölük pörçük bulunacağına beylerde toplu bulunmalı ki, amansız sırada bir işe yaramak... Ferman yürütmeye, kılıçtan önce akça gerek... Bolca akçan olmadı mı, halkın derdine dermanı nerden yetiştireceksin? Kitabın kavlince toprak Allah'ındır, kâhyalığı beylere verilmiştir. Beyliğe yararlı olanı, gözünün gördüğü, elinin yettiği yerde çekip almak, beylere farzdır. Azgın deliyi sopa, azmış halkı yoksulluk zapteder. Halkın cebi akça görmeli değildir ve de, halk hancı, akça yolcu gerektir. Kapın kalabalık olursa, korkutucu delibaşların pazar meydanlarında at oynatırsa, halk edebini bilir, yere gömdüğünü ve de döşeğe sakladığını ve de koyun cebinden çıkarmadığını "Elimden aldırırım"' diyerek harcanır. Her harcanma, bey kesesine para girmektir. Yoksul halk edepli olur ve de umudunu bey kapısına bağlamış olur. Kimini akça gücüyle, kimini sopa korkusuyla çalıştırırsın. Halkın boş oturması, beylik için taundan kötüdür ve de beye günahtır. Şeriatın kavlince beylik edeyim dersen, halkı, takım takım tutar elin, görür gözün, düşmanına yedi başlı ejderin kılsan gerek... Oğul babasının, karı kocasının gizlisini gelip sana demeyince... Beyi uğruna oğul babayı, baba oğulu duraklamasız tepelemeyince... Beyi yoluna kendini ateşe atmayınca, beylik olmaz. Ne denilmiştir? 'Türkmen zoru görse babasını asar' denilmiştir. Sen, sıttın sene, sancakbeyliğinde kalacak herif misin? Hâşâ değilsin. Öğüdümü tut, eğer kese yönünden, eğer kapı yönünden güçlenmeye bak! Beni işit, gerisine karışma!" diye Alişar Bey'in önü sıra yatıp yuvarlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey de âdemoğlunun çoğunluğu gibi, pohpoha bayılıyor, ayrıca kendini dünyanın akıllısı, yüreklisi biliyordu. Hophop Kadı'nın dediklerinin çoğunu doğru, çoğunu yararlı bulmuş, fakat sonuna doğru sözün gelip kese doldurmaya dayanmasından pirelenmişti. Kasılarak ve de bıyığı altından gülerek dinleyip dururken suratını astı, "Doğrusun Hophop Kadı, bu dediklerin kitapta yazılıdır ve de beylerin, evet, ana sütü gibi hakkıdır ama... Ben babamdan öğütlüyüm, halkın başına, kapımı bela edemem," diye başladı. Kalabalık kapının, yararından çok kötülüğü olduğunu, ipten kazıktan kurtulmuş haşaratı başına biriktiren beylerin ister istemez halkı soymak zorunda kalacağını, kendisinin böyle bir işe yatkın bulunmadığını söyledi, buna çok eseflenmiş gibi de içini çekti. Kem küm etmeye kalkan Hophop Kadı'yı elini kaldırıp susturdu. Dağ gibi borçların altında kıvrandığını aklına getirmeden "Beri bak Hophop Kadı, senin bildiğin kadar benim unuttuğum var!" diye kasıldı, "'Gök yıkılırsa çerimin kargılarıyla tutarım' diyen koca devletleri teker meker yıkan nedir bakalım? Gelirinden giderinin artık olmasıdır. Yoktan nesne çıkmaz. Gözünü aç ve de kulağını aç! Devlet, Moğol elindedir ve de Moğol çapula yumulmuştur. Bulduğunu çekip almakta, umduğunu sopa gücüyle çıkarttırmaya bakmaktadır. Buraların toprağı çoraktır. Rençberliği kısadır. Yağışını bulamadığı yıl, tohumu geri vermez! Yağışını bulduğu yıl, tohum atmışa bir şey verirse verir!.. Buraların sipahisi fukaralıktan güçsüz düşmüştür, çoğu, kapısız levente karışıp eşkıya bölükbaşılığına geçmiştir. Birazı dervişe, aptala soyunup, bir lokma bir hırka için tekkelere sığınmıştır. Kalanı da, reâyânın çoğunluğu gibi tefeci elindedir. Tefecinin çoğu vazifeli ya da emekli kapı kuludur. Şeyhtir, senin gibi kadıdır. Bu yüzden beylerin gücü yetmemektedir. Sultanın toprakları faizli borçtan tefeci mülküne dönmüştür. Beş on reâyâ çiftliği birleştirilmiş, padişah hası kadar büyüyüp tefeciler kesesine çalışır olmuştur. Kitabımızın kavlince faiz haramdır. reâyâyı topraksız komak haramdır, topraklarını birbirine katıp mülk çiftliği peydahlayaraktan halkı boğaz tokluğuna çalıştırmaksa büsbütün haramdır. Sultanımız yakasını Moğol'un pençesinden çekip alabilse ben yapacağımı bilmez değilim! Heyvah ki bugün kötünün günüdür. Çünkü kötüye güç yetmezdir!.. Kadı gibi kadı olayım dersen, kara kaplı kitabı kuşağından çıkarsan gerek, bir harfini unutmadan okusan, dediğini tutsan gerek! Geldiğin yerleri bilmem! Burasını oralara benzetme! Bozkır, bolluk yıllarında bile, reâyânın çokluğuna yıllık ekinini veremezken, koca Tanrının hışmına uğradık. Kışlar uzadı gitti, baharları ol görüp tutamadık. Tuttuk diye sevindik, bu kez yakamıza kurak sarıldı. Toprak çatır çatır yarılıp kavlayıp ekinin kökünü boşa getirdi. Yıl oldu, deli yağışlar, taşkınlar, tarlaları milledi kuma gömdü. Harmanlarda yığınları kapıp gitti. Eskiden reâyânın birtakımı, ormanlarda, derbentlerde, yollarda, köprülerde çabalardı. Kasabalarda gündelikçi, ırgat dururdu. Eksiğini tamamlamaya bakardı. Sultan her yıl kâfire sefer açar, ordu çekerdi. reâyânın birtakımı da, sancaya, sekbana soyunup kapılara koşup levent girip doyum arardı. Ölen ölür, boğaz eksilir, kalan, az biraz öteberi toplar gelirdi. Seferden sonra talan kervanları ülkenin yüzüne yayılır, kasaba kıyılarında ordu pazarları kurulurdu. Ellerin ardında gezinsen akşama kadar karnına ekmek, Cebine akçe düşerdi. Şimdilerde, dünyayı kapılı kapısız, bayraklı bayraksız, fermanlı fermansız eşkıya tutmuştur. Ülke güvensizdir ve de tefeci, mütegallibe elindedir. Buna karşı senin kara kitapta var mı bir dermanın görelim!" dedi. Hophop Kadı, kestirmeden gidip Alişar Bey'i tasarladığı düzene yatıramayacağını anlayınca hiç telaşlanmadı. O gece, bu avanak Alişar Bey'in kâhyası Pervane Subaşı'yı evine çağırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı'ya, borç yoluyla koca konağı çekip çevirmekte, çoktandır, hayret elvermişti. Bey kısmının rüşvetsiz, çapulsuz geçinebileceğini aklına sığdıramıyor, şu ölümlü dünyada, ömrünü boşa geçirdiği için gerçekten kahroluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahiler tutkun olduklarından çarşıdan şimdilik bir hayır gelmeyecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop düşünüp taşındı, tutulacak yolu, gene Alişar Bey'in dediklerinden çıkarmaya karar verdi. Bir yandan sipahisiz, reâyâsız kalan toprakları şenlendirmeyi, öte yandan, en güçsüzleri başa alarak tefeciler elindeki borç senetlerini korkutarak yok pahasına toplayıp kurulmuş çiftliklere, kadılık nüfuzuyla konmayı tasarladı. Başkaca, ıkta topraklarını bırakıp gitmiş şuraya buraya kapılanmış sipahilerden tımarlar yok pahasına devralınacak, bir çeşit iltizam usulüne bağlanacaktı. Bundan başka Hophop Kadı, rüşvete düşman Alişar Bey'i gerçekten şaşırtacak bir başka düzen daha kurdu. Ülkede hemen bütün kadılar rüşvet alırken, kendisi işini rüşvet vererek yürütecekti. Devlet vergisi olarak toplanan aşar ekinleri, üç yıl devlet ambarlarında bekletmek kanundu, Hophop bu ambarları kullanmayı çoktan beri gözüne kestirmişti. Bir Ermeni tüccar aracılığıyla bekletilmesi gerek ekinler gizlice limanlara indirilip Frenk gemilerine satılacak, kervanları da belli bir ücretle Çudaroğlu çetesi koruyacaktı. İkinci yıl, devlet vergisi olarak toplanan deriler, urganlar, dokumalar, Hanımaddeler, madenler de buna katıldı. Bunların hemen hepsi dış memleketlere satılması yasak mallardı. Bir kadıyla bir subaşının ortaklığı olmadan böyle bir iş katiyen yürütülemezdi. Üç yıldan beri, şeytan kulağına kurşun, -Hophop Kadı, aklından geçirdiklerinin burasında, parmağını büküp tahtaya vurdu -dolap tıkırında dönüyor, aralıksız para öğütüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop, karşısındakiler ne kadar alır olursa olsun, "Hep bana" demenin tehlikesine kesinlikle inandığından, Alişar Bey'in borçlarını yavaş yavaş ödemişti ama, bunu öğrenip yeniden büyük borçlara girmesini önlemek için, kendisine sezdirmemeyi de kararlaştırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şimdilik batak paralarını kurtardıkları için çarşılılar da durumdan memnundu. Köylerde olanlar gibi, tefeciler arası boğuşmayı da kendileriyle ilgili saymıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı, dünyanın akılsızlığına karşı, kendi kurnazlığını, işbirliğini bir daha beğenerek, ellerini keyifle ovuştururken kapı tıklatılınca ürküp hopladı, şarap sinisini ara kapıya koşturup boğuk boğuk sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimsin! Kapı aralandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yabancı yok Kadı efendimiz! Pervane kulun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay teres, anan öle! Basıldık belledim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane yaklaştı. Gözucuyla ara kapıyı göstererek yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orda mı beyimiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Hareme gitti. Aptes tazelemeye...</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı yavaş yavaş doğrulup, Alişar Bey'e çoğu zaman alay eder gibi gösterdiği aşırı saygıyı bıraktı. Hophop sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çeker misin bi şarap!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Töbe, yassıyı kılmadım!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele domuuuz!.. İçince kılınmaz mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gâvuuuur! Gâvur kadı!.. -Kapıya baktı-: Demek aptes tazelemeye gitti, kara çingenden kaptığımız cariyeleri duymasıyla he mi?.. Tamam... Beyimiz, şeriatın hükmünü yürütmemiş edemez. Sorguya çekmeye gitti ki, durumu derinden derine ve de inceden inceye incelemeye ve de gerçeğini anlayıp sancakbeyi töresince gereğini yapmaya seğirtti. Ürkütmeden, okşayaraktan ağızlarını yoklayıp Domuzlu'nun hangi hanedan konağından savuşup çingen çergisine katıldıklarını öğrenecek... Haklı... Çünkü bir sancakbeyi, sancağı toprağında pirelerin nerden nereye zıpladığını ve de niçin zıpladığını bilmeyince, haslarının gelirini helâlinden yiyebilemez. Ahrette kıyamet günü sorgusu vardır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sorgusu, evet, vardır. Benim şaştığım... Yaşı ilerledikçe, beyimizin bu karı azgınlığı neyin nesi? İkinciye... Balkız'a tutkunluğu nasıl bir tutkunluk? Benim bildiğim, bir adam bir karıya gerçekten tutkunsa, dünya güzelini cara çekmeyecek! Peki, ya bu çingen cariyenin tadına bakmak için seğirtmek nasıl bir iş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buncacık şeyi bilemedin mi? "Bey işidir vardır bir hikmeti" denilmiştir ve de, "Bunalmışın işlediği, kaleme gelmez" denilmiştir. Pervane Subaşı bu laf üstüne birden irkildi, "Aman!" diye ellerini dizlerine vurarak çırpındı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Hophop kardaş! Yahu nedir? Yahu biz bugün... Ya ben, sabahtan beri seni aramakta değil miyim, anan öle! Bunalma deyince... Yahu sen ermiş misin?</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı işi anlayıp gülmeye başladı. Pervane Subaşı için dünyada iki önemli şey vardı: Para, bir de gördüğü rüyalar... Gece gördüğü rüyaları, her sabah, bir yorucu bulup anlatmazsa, eli işe varmıyordu. Rüya görmediği gecelerin sabahlarındaysa, ya bir rüya uydurmakta, ya da eski rüyalarından birini yeniden yordurmaktaydı. Hophop Kadı bunu bildiğinden ürküntülü bir şeyle karşılaşmış gibi geri sıçramaya hazırlanarak tetikleşti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Hophop... Tanrı iyiliğe bağlasın, bu, geceki düşümüz yamaaan! Bu geceki düşümüz, korkunçlu ki, sabahı güç ettik biz... Seni dört kez aradım mahkemede... Kara çingenden, Ahi kopuklarından ve de şuhta rezillerinden aman bulup... Dilim dişim kitlendi benim, tespihe çöktüm yarı geceden sabah ezanına kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş bakalım! Yalanını tutarsam... Bu kez çiğnerim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalan yook... Anam öle bu kez essah...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlat bakalım... Hophop Kadı bardağına şarap koydu. Kısa... Gayet kısa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bayrammış.... Ramazan bayramı... Ankara'nın büyük camisindeyim. Adam birikmiş ki, bildiğin âdem denizi... Toprak atsan yere düşmez. Sokulmuşum mihrabın yanına... Atmışım elimi kulağımın ardına, vermişim ben beni, minberdeki hutbeye... Bir yandan da Kuranlar okunmakta ki, heybeti, nerdeyse kubbeyi alıp gidecek... Yüreğimizi kıyametin hesap meydanı ürküntüsü sarmış... Dinleyip, ah çekip "Amin" deyip dururken, ince bir karın buruntusu yoklayıp geçti. "Olur, insanlıktır" dedim, umursamadım. Arası biraz geçti, bir daha yokladı. Bu kez burdu kopardı birazcık, öyle savuştu. "Eh" demekteyim rüyamın içinde, "akşam ekmeğinde kuru fasulye, biraz bulgur aşı, biraz da hoşaf yedik... Olur artık bu kadar..." Üçüncü de geldi. Hophop, ne dersin, bu kez kavradı ama bırakıp gitmedi. Say ki barsakları doladı bileğine, çeker babam çeker. Azdıkça azdı, kudurdu düpedüz... Salt karın ağrısı olsa, "Allah" diyerek sağ yanına yat, rahatça ruhunu teslim et, Ankara'nın büyük camisinde şehitlik mertebesini al, keyfine bak!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizimkisi kuru karın ağrısı değil Kadı Hophop, bildiğin karın bozulması...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvaaah!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah ki ne kadar... Ben beni sıkmasam...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Rezillik... Aman Pervane Subaşı, kapıyı tutmaya çabala...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerdeee... Aklıma geldi, davranayım dedim, halkı söküp geçmenin" mümkünü yok, bir.,, ikinciye, cami büyümüş, cirit meydanı kadar... Kimse olmasa yetişemezsin. Fazladan, topuğumun üstüne sıkıca oturup ben beni dengelemişim, kıl kadar kıpransam, olanlar oldu say... Deprendim mi, boşandım bil... Nereye boşanmaktayız, Ankara'nın Hazreti Ömer yapısı büyük camisinin tam ortalık yerine... Sıkı durmadın da batırdın mı, doğrudan doğruya cehennemliksin! "Bre hay! Bre medet! Bre yok mudur, Allah lillah aşkına bu derde bir ilaaaç! Aman Hızır Peygamber! Amanı bilir misin, yetişmenin kertesidir oh efendim, yetiş!" diyerekten imlemekteyim ve de ter dökmekteyim ki, ecel terinin kendisini dökmekteyim. Bize şaşkınlık elverdi ki, Hophop, aklımızın sıçramasına çok bir şey kalmadı. "Hızır... hızır" diye kıvranmaktayım. Biteceğim, hey Allah... Bitmekteyim Ulu Tanrı, "Nah işte bittim" demeye kalmadı, onu gördüm ki, yanımda sipahi kılıklı bir herif...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Şimdi halt ettin, Pervane. Niyetin "Hızır'a uğradım" demek ama, hiç yağma yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben bir şey demekte değilim, düşümü anlatmaktayım. Eveet, sipahi kılıklı herif, yavaşça sordu: "Niçin kıvranmaktasın beli kırılmış yılan gibi ve de yüzün gözün neden şişip morarmış? Derdin nedir?" Başıma çöken belayı söyledim. "Dermanı vardır ama sonunda gizlimizi açığa vurmak hiç yoktur" demez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hızııır?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hızır'a mızıra bakacak sırada mıyım? "Hayhay"ı güç ile kavuşturdum. Kaftanını başımıza örtüp bizi kavrayıp havada uçuraraktan götürüp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hızııır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir ıssız yere indirip, "Gör işini Allah belanı vere!" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu Hızııır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eğlen bakalım... Belayı çıkarıp aklımızı başımıza toplayınca, "Aman Hızır'a uğradım, eteğini elden komayım" diyerek pertav ettim. Eline yapıştım. Herif irkilip göğsümüze bir sille vurup, "Geri dur bre akılsız, ben senin dediğin değilim! Var bizi halimize bırak! İyiliğe kemlik mi olur?" diye gördüyse de, salar mıyım? Yapıştığım eli yoklamaktayım ki, başparmağında kemik var mı yok mu? Herif kurtulmaya çabalayıp elini çekip silkip ol görüp pençemizden çıkamayıp kendini kurtarmak çabalamasıyla bizi pergar gibi çevirip...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hızııır he mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, yerden yere urup başımızı birkaç yerinden yardı. Biz yüzümüzün al kanlara boyandığını hesaba almayıp, "Aman efendim... Aman kurban olduğum" diye yalvardıkça, Allah yarattı demeyip bize bir Hızır köteği çalmaya girişti ki, olursa o kadar olsun! Bu sıra birtakım aklı ermezler ve de gördüklerinden nesne anlamazlar seğirtip yetişip başımıza birikti. Akıllarınca araya girmekliğe ve de bizi kötekten kurtarmalıklığa davranıp, "Ayıptır yiğit ve de günahtır, şu derbederin suçu n'ola ki, bu kadar köteği hak etmiş ola? Elverir, boşla, bırak" diyerekten bizi kurtarmaya kalkıştılar. Ben sesim çıktığı kadar bağırıp, "Geri durun yahu! Aman değmeyin dövsün! Sakın haa, iş başkadır, aman din kardaşlarım" diye yakardımsa da, şaşıp şaşırıp akılları karışıp deliye uğradıklarını sanıp ve de durumu katiyen sezinleyemeyip bizi Hızır'ın köteğinden, Hızır'ın elini bizim pençemizden kurtardılar. Uyandım ki, yatakta debelenmekteyim ve de gök tere batmışım. Neyin nesidir bu bizim düşümüz aman Kadı Hophop?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uydurmadınsa, bu kez işin iş Perâne Subaşı... Amacına varsan ve de umduğunu ele geçirsen gerek... Pislikle başlamış ama, sonu Tanrısal rüyaya dönmüş... Sevin köpoğlusu... Uyanınca boy aptesi alıp iki rekât namaz kılaydın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kıldım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eşikten sağ ayağınla atlayıp ilk rastladığın fukaraya yarım gümüş sadaka vereydin...</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı yutkundu. Rüyasını yordurmadan fakire sadaka vermeyi, itlere ekmek doğramayı gerekli görmemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Büyük caminin itlerine ekmek doğrayaydın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrayamadık, sadaka da veremedik! Şundan ki, "Hele bir, Hophop Kadı, güzelce yorsun... Sadaka vermek, ekmek doğramak kolay" dedik.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvaaah! Hızır düşü görüp ve de sadaka vermeyip... Şimdilere kalmadan ağzın yamulacaktı, gövden halat düğümüne dönecekti ya, neden gecikti?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Etme Hophop! Yarına kalsa?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh... Çarpılmadığına göre kalabilir. Çarpılaydın, gör neler olurdu hey akılsız, bak ki neler olurdu? Kefeni yırttın sefil Pervane, belayı ucuz savuşturdun, bu kez nedense!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yüreğimizin temizliğindendir. Sen gülersin ama, temizdir bizim yüreğimiz Allah'ıma şükür... Gülersin! Gül bakalım! Ya peki, Hızır Peygamber'in kemiksiz parmağı ele geçeydi, "Dile dilediğini al muradını" diyeydi, biz de, sözü çevirebilir, "Şunu şunu isterim" diyeydik, düş Hızır'ı da olsa, dilediğimiz yerini bulur muydu oh Kadı Hophop?</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı buna olur mu, olmaz mı demeyi düşünürken kapı açıldı, Alişar Bey, kuyruğu kulağı biraz düşmüş, gözlerinin ışıltısı biraz donuklaşmış, şap şap yalanaraktan ve de utangaç utangaç sırıtaraktan girdi. Kâhyasını görmesiyle göğsüne vurulmuş gibi hıhlayıp yavaş yavaş dikildi, kaşlarını çatarak kasıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Burda mısın herif?</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı, ellerini hemen göbeğine kavuşturup eğildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Burdayız sayende Arslan Beyim, buyur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen burdasın da, ya Çudaroğlu olacak asılası nerde?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha gelesi olmadı ki, Arslan Beyim... daha gelesi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hüsss... Hüs! dedim. Neden gelesi olmamakta? Ölene kadar mı bekleyeceğiz biz bu iti?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Yatsıdan sonra" dedindi ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim? Yatsı neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Yatsıdan sonra" dedin, "adam camiden çekilsin" dedin. Erken gelse bağ evine inecekti Çudar, kentin ışıkları kararıp insan yatınca gelecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele bak! Hele şuna... Bekleyebilir miyim ben yatsıyı matsıyı?.. Herifleri kavrayıp kimselere göstermeden buraya getiremeyince kaç paraya alırım ben senin Pervane kâhyalığını kodoş?.. Haksız mıyım Hophop Kadı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı bardağa şarap koyup uzattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele yuvarla şunu... Haklısın ama, Kâhya kardaşım da haklı... Yatsıdan önce, buraya gelen giden olur demedik mi? Sancakbeyi konağıdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yere batsın! Yahu benim alnıma beklemek mi yazılı?.. Bıktım canımdan, illallah! Bunca yıldır, aklı aklıma, huyu huyuma uygun bir kâhya peydahlayamadım gitti. Vah ki benim kara bahtım! "Daha gelesi olmamış..." Nerden belli? Geldilerse ya... "Geldilerse" dedim, seni yatırıp kesmez miyim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelseler bağ evimize inecekler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Senin nerden haberin olacak? Bir de keramet mi satmaktasın, dümbük?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Adam diktim! Beklemekte... Gelmeleriyle haber salacak... Yel gibi yetişip kapıp önlerine düşüp getireceğim, kimselere duyurmadan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha konuşmakta... Yıkıl herif... Yıkıl, yoksa zararım dokunur sana... Koş yetiş... Kap gel!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı, arka arka çıktı. Alişar Bey, kapı örtülene kadar kâhyasına canını alacak gibi bakmış, kadıya dönünce, birini şakaya getirip aldatmış gibi, keyifle gülmüştü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bitirdim teresi... Bu ölüm korkusu, Pervane kodoşuna bir yıl yeter! -Geçip sedire kuruldu, biraz daldı, esnedi, geyirdi, derin derin içini çekti-: İyi heriftir, ama, yüz vermeye hiç gelmez. Borç harç lafı açar, para ister. Hele rezil, benim burda para baskıhanem mi var? Kör müsün topla vergileri, sen de harcan, biz de harcanalım! -Fıkır fıkır güldü-: Son zamanlarda baktı ki faydasız, kesti para lafını... Alacaklıları önlemenin yolunu da buldu. Bir de karı düşkünlüğü olmasa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok, günahını alma...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karı düşkünü dedimse, karıyı razı edip körpe cariye aldığında salaklaşır bu senin Pervane Subaşı! Yeni cariyesi de, bi yamanmış ki, can alıcı... -İçini çekti-: Er kısmı çabalamalı ki, karı tutkunu olmaya Hophop! Çünkü avrat tutkunluğu âdemoğlunu gevşek sırasında kavrar apansız ve de kavramasıyla pençesini yüreğine salar. Salt gönlünü alsa gitse, boğuşur uğraşır, belki nefsine az biraz hüküm geçirirsin. Niçin "Erkeğin şeytanı karı" denilmiştir? Aklımızı yağmaladığından... Aklı kaptırdın mı, alışık koyun gibi düşersin kancıkların ardına... Çeker götürür. Nereye bakalım? Belaya götürür. Rezilliğe batarsın ki, hiçbir maskaralığa benzemez. Çünkü yakıcı avrattan murat almanın da faydası yoktur. Yedikçe açlığın artar. Pazarlık tüketene kadardır ve de tutulduğun avrat cilveliyse, tükenmek sana yazılmıştır ve de sonun heyvahtır. Çünkü avrat takımı düzenbaz olur ve de kıyıcı olur ve de kendi tükenmediğinden tüketici olur. Saçı uzun aklı kısa, fistanlı belâdır ki, din-iman uğrusudur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı bıyığı altından gülerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlar akıldan bir laflar mı, yoksa, arslan Alişar Bey, Domuzlu çingeninden çekip aldığımız cariyeleri mi vasfetmektesin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Domuzlu'nun çingen cariyesi de neymiş? Biz öylelerine yüreğimizi bozup ve de yakınlık gösterir herif miyiz ki, evin yıkıla, Hophop... Yüreği fesat gördüm ama...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey biraz kasılacak, darılmışlığa vuracak oldu. Sonra birden gevşedi. Bu gevşeklik yavaş yavaş bakışlarına, ağzındaki gülümsemeye, boyun derisine, sonra da sanki bütün gövdesine yayılmıştı. Savaşçı kişiliğiyle idmanlı vücudunu yıllardır süren devlet memurluğunun oturaklığı kendisini hiç fark ettirmeden pelteleştirmekte, çoktandır onur kıran meselelerde bile kendini savunamaz hale getirmekteydi. Son yıllarda yemek yemesine, sabırsızlığına, sevincine, öfkesine şehveti andırır bir şeyler karışıyor, arada sırada dışarı vuran bu acayiplik karşısındakilere ürküntü veriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey pencereden dışarıya dalmıştı. Hophop Kadı’nın öksürmesine döndü. Anlamsız, yorgun, gülümsedi. Elinde unuttuğu yarım şarap bardağını mumların oynak ışığına kaldırdı, bir zaman baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apmalı da, şu dünyanın meşakkatinden yakayı sıyırmalı, Hophop Kadı, kara kitabı ezbere almak hüner değil... Bunu bilmeli?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dünya meşakkatinden kurtulmamış hiç yoktur, ama sırayladır. Meşakkatten kurtulmayı özleyeceğimize yaşamaya bakalım Alişar Bey, yaşama meşakkatine kurban olayım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya bu beklemeleri n'apalım? Ayağına çabuk diye salarsın, gider gelmez. Ardından birini daha salarsın, o rezil hiç görünmez. Beklediğin gelmez, gönderdiğin gelmez. Peki ben şimdi, bu Pervane Subaşı rezilini sopaya çeksem...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suç Pervâne'de mi? Çudar alçağının geleceğinden benim hiç umudum yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey hızla dönüp Hophop Kadı'ya şaşkın baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Önce Moğol'dur. Moğol, söz nedir bilmez. Ahde vefa göstermez, yemin tutmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Para kazanacak ya, şu kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusunu ister misin, ben Moğol'un paradan anladığına da hiç inanmam.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Halt ettin şimdicik... Yarım gümüş için babasını kesen herifler...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam... Parayı bilse, yarım gümüş için babasına kıyar mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya ben n'aparım adamı? Gelmeyince n'aparım ya? Gelecek... Hemi de gelir, çünkü beklemeye kızmadığımı bilir. Yüzü birden kederlendi. Hey imansız Hophop! Her işin başında, "Olmaz" dersin. Hiçbir işi, olura yorduğunu görmedim. Neden? Çünkü yüreğin fesat!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizde fesatlık yok, âdemoğlu bozuk...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay okuduğun medresenin temeline... Çaresizlikle çevresine baktı, bardaktaki şarabı dikti, kederle konuştu. Ben Çudaroğlu alçağını bekleyecek herif miydim? Allah'ından bul Hophop!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim "Gelmez" dememle, geleceği olan gelmezlenmez, korkma!</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey kabasına kargı temreniyle dürtülmüş gibi yerinden hopladı. Birden sakalı bıyığı dikilmiş, suratı gerçekten korkunçlanmıştı. Önce bardağı atmak için kaldırdı, bir an kendini tutmaya çalıştı, Hophop Kadınınn başına fırlatacağına kapının dibine çarpıp parçalandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Korkma lafı istemem" demedim mi, rezil Hophop... -Sesi öfkeden çatallaşmıştı-: Senin "Korkma" lafın sarmadı mı başıma bu Balkız belasını?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suç bende mi, efendim, Türkmen, ikinci kez dünürlük teklif edince, "Kız elden gitti" diye aklın sıçradı, debelenmeye başladın ki, boğazı kesilmiş kömüş boğası da öyle değil... "Bir çıkarını buluruz, korkma" dedim. Benimkisi, laf gelişi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya benim o sıra lafın gelişiyle gidişini çıkaracak sıram mı, sefil Hophop? Ben beni bildim bileli yüreğimi korku yoklamadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ellerini yırtıcı hayvan pençeleri gibi açıp kapayarak Hophop Kadı'nın üstüne eğildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bende korku yok... Kara Osman gibi Türkmen'in çuvalı kaça... n'aparım ben adamı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı, ürkek bir kız çocuğu gibi sinmiş, gözlerini korkuyla kırpıştırmaya başlamıştı. "Korkma" lafını, gerekmez yerde katır gibi direten kılıç ehline karşı ustalıkla kullanmak âdetiydi. Akılsız Alişar’ın bir şey yapmayacağını bildiği halde, gülmemeye çalıştı. Herifin gövdesi yağlanmış, az biraz da gevşemişti ama, pazılarındaki acı kuvvete hiçbir şey olmamıştı. Arada bir ata hoplayıp cirite çıkıyor, uzun boylu sürdüremese de, nice körpe yiğitleri meydanda fare gibi kovalayıp bunaltıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'aparım adamı ben, dedim, kadıların yüz karası, n'aparım haaa?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Canım Alişar Beyim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bitiririm bitirir... Ciğerini çeker alırım.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı boynunu bükerek yalvarır gibi sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdi biz bizeyiz Alişar Beyim. Avanak Türkmen, seni dünür salmadan önce, "Tekkeden haber geldi, bu kez şeyh verimkâr" deseydi, n'apardın bakalım? Bırakır mıydın Balkız’ın ardını?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne mi? -Alişar Bey bir an şaşkın baktı, ellerini yavaş yavaş indirdi. Burnundan solumaya, karşılık bulmak için kendini zorlamaya başlamıştı-: "Git kendine iste kızı" öğüdünü tutmazdım, çünkü dünürlüğü üstüme almazdım. Göze kestiremezdim, bizi dünür salan herife kahpelik etmeyi... Belinde kılıç gezdirene bundan kötü rüsvalık olmaz. Sen nerden bileceksin Kadı Hophop, silahşor olmayınca?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi bunu biz öğütledik, bilmezden... Türkmen, "Gelsin istesin" lafını ettikten sonra, kıza cadı karılar salmak, dizi dizi altın yollamak?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey, gözlerini koskocaman açıp Hophop Kadı adamlıktan çıkmış da, eşek oluvermiş gibi dehşetle baktı. Sonra iki kez hopladı, fırıldak gibi dönüp gelip başına dikildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlar hep senin öğütlerin değil mi? Yok, demelisin ki, kuru kafanı patlatmalıyım su kabağı gibi... "Tavuğu darı tanesiyle getirirsin, körpe kızı altın dizisiyle..." diyen ben miyim alçak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biz bunu kitabın atasözü diyerek attık ortaya... "Körpe kız" dedik, âdem evladı ve de helal süt emmiş... "imansız şeyh kızı" demedik.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya taşıdığın bunca sıcaklık muskaları, yakınlık muskaları ?.. Yarasa kemiğinden, tosba kabuğundan tılsımlar!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh, o kadarı da, bizim sana ahret kardeşi arkalaması... Müslüman Müslüman'a, zor yerde hiç mi yardıma yetişmeyecek?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hangi yardım? İmanı yok Balkız, hani kızışıp yatağında durmazlanıp gecenin bir zamanı sürüp gelip kızanlanmış kancık it gibi eşiğimizde inileyerekten amana düşecekti? Isınacağına soğudu buza kesti, yakınlık vereceğine uzaklık göstermekte ki, deniz kaptanı dürbünüyle seçilesi geçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karı hali, aynen cenk halidir, böyle olur. Hele de başkasına tutkun kan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey can havliyle kılıca karşı tutuyormuş gibi iki elini birden kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoktur tutkunluk... Hayır, dinim gibi bilmekteyim, tutkunluk hiç yok... Nasıl bir işkembesiz olmalı ki, yabanın Türkmen'ine gönül akıtmalı... Senin aklın mı erer, kötü Hophop, senin kadı aklın... -Beyi dipten doruğa, küçümseyerek süzdü-: Sizin uydurmanız bunlar? Aklınız sıra, bizi soğutacaksınız kızdan... Yağma yoook! Bu işi başka işlere benzetme! Bu kez Alişar mezara, Balkız mezata...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Turna köyün sipahisi Yusuf’un karısına da böyle dedindi. Biraz kullanıp köçek Subaşı'ya bağışladın.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele akılsız' Dul karıyla kız ehli kız bir m'olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— On yedi yaşında körpenin dulluğu neymiş? Fukara Yusuf sipahi, aldığının haftasında sefere erişip cavlağı çekip bunu böylece ellenmemiş komadı mıydı ortada?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Komakla... Kullanılmışı başkadır karı milletinin, hiç el değmemişi başkadır. Ayrıca ne dediydi Cadı Hacana? Şam karısıymış bu Balkız'ın anası... Ocakmış Şam'da bunlar... Bu sülalenin karıları, yetmiş yaşlarına varsalar, her birleşmede kız ehli kız keyfi verirmiş... Ellerinde şecereleri bulunurmuş bu kabilenin..: Bakaraktan alırmış karısı... Bildiğimiz kızlar, diyelim, beş yüz altınaysa, bunlar beş bine gidermiş ki, kapanın elinde kalmacasına... Biz boşuna mı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Avludan sesler gelince sözünü yarısında keserek kulağını uzattı, sonra koca gövdesinden umulmaz bir çeviklikle pencereye atıldı. Elini gözlerine siper edip seçmeye çalıştı. Sonra kasılarak döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geldiler!.. Nah geldi Çudaroğlu kavatı... hani gelmez dedindi, kötü Hophop!</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey, yabancılara karşı sancakbeyliğinin onurunu korumak gayretiyle giyinmek için hareme giderken, konukların geldiği haberini getiren iç oğlanına da, küçük şarap tepsisinin kaldırılması emrini vermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı, kavuğunu kaşlarına çekip elini sarığından geçirdi, hemen tarağını çıkarıp sakalını taradı. Yıllardır ortak işler çevirdiği Çudaroğlu'yla ne zaman karşılaşsa garip bir ürkeklik duyuyor, ilk dakikalarda bunu yenmeye uğraştığından şaşkınlık geçiriyordu. Çok küçük aldığı bir yırtıcı hayvan yavrusunun birkaç ayda, önceden kestirilemeyecek kadar çabuk büyüyüp irileşmesi karşısında duyulan gevşek bir ürkeklikti bu... Hophop Kadı hiç düşünmemişti ama, kıyıcı Frenklerin, kıyıcı Moğollarla neden bir türlü anlaşamadıklarını da açıklamaktaydı, bu garip ürküntü...</p>

  <p class="Standard" dir="ltr" style="margin-left:0;margin-right:0;text-indent:18.859844px">Merdivende ayak sesleri duyulunca cüppesini düzeltti, gelenleri kadılık şanına yaraşır karşılamak için biraz kasıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapıyı Pervane Subaşı açmış, kanadı ardına dayayarak konuklara yol vermişti. Çudaroğlu, Hophop Kadı'yı görünce bir an duraladı. Moğol da, başı sarıklılar karşısında, tıpkı Anadolu insanının Moğol karşısında duyduğu ürküntüyle irkiliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gel bakalım Çudaroğlu... Yemedi mi, Germiyan uğruları seni daha?</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu gülmeye çalıştı. İğde çekirdeğine benzeyen çekik gözleri, ne kadar zorlasa daha fazla kısılamıyor, kazma gibi dişlerini göstererek sırıtması öfkeli kurtların sırtarmalarına benziyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Germiyan uğrusunun dişi bizi paralayamaz sayende kadı efendi... Bizi değme canavarın dişi paralayamaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Elmacık kemikleri iki yana doğru fırlak yassı suratında düşük bıyıklarının seyrek kılları fırça gibi dikti, ince meşin çizmeleriyle Kaplan gibi sessiz girdi. Yana çekilip arkasından gelenleri bekledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunlar da Moğol savaşçılarıydı. Öndeki, ilk bakışta, gövde kesimleriyle şaşılacak kadar tıpatıp ikiz kardeşmişler gibi, Çudaroğlu'na benziyordu. Asılası Çudaroğlu gibi çok kısa boyluydu, tıkızdı. O kadar ki içinde kımıldanan hiçbir şey yokmuş, ciğerleri bile artık işlemiyormuş gibi, görüntüsü, karşısındakine tıkanıklık veriyordu. Hophop Kadı tedirgin tedirgin gözlerini kırpıştırdı. Dış benzerlik bir anda, kesin benzemezlik haline gelmişti. Uzun sarı saçları, uğursuz gökgözleriyle özbeöz Frenk'ti bu Moğol savaşçısı kılıklı herif...</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu arkadaşlarını kötü Rumcasıyla tanıttı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kıbrıs Adası’nın Sen-Jan tarikatından soylu Şövalye Notüs Gladyus dostumuz... Bu da, Türkopol yüzbaşısı yiğit Uranha kardeşimiz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Toptoparlak Şövalye'yle ip gibi ince uzun Uranha eğildiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çevremizin en derin bilgini... Yaşama güvenimizin direği... Eskişehir Kadısı Hüsamettin Efendimiz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı, karşısındakileri yargılayacakmış gibi kasıntıyla sedirde yer gösterdi. Kapıyı örtüp ayakta kalan Pervâne'ye emretti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sofra çabuk gelsin... Yol yorgunudurlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu hemen elini kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Önce işimizi bitirelim! Yemek kolay...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı, herifin yüzüne merakla baktı. Göçebelikte, konduğu yerin yemeğini yemek konuğun pazarlık etmesini, tartışmasını, herhangi bir işte karşı teklifler ileri sürmesini önlüyordu. Pervane, "Pazarlık kesildi, dört yüz altına" demişti oysa... Sezinlemeye çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu, Cengiz Han'a, çelik dişli insan-köpekler, yani ünlü savaşçılarla çok ünlü başbuğlar yetiştirmiş Çudar kabilesindendi. Çoğu zaman uyurken bile kılıcını belinden çıkarmadığı bilindiği halde, ilk bakışta, her nedense, ömründe hiç kılıç kullanmamış, hep kısa savaş baltalarıyla vuruşmuş bir oduncu duygusu veriyordu. Buraya on yıl önce gelmiş, bir zaman çevrede Tebriz'den gizli ödevle gönderilmiş bir soruşturma binbaşısı olarak dolaşıp memurları epeyce korkutmuştu. Birkaç ay sonra foyası meydana çıktı. Ordudan kovulmuş olduğu öğrenildi ama, rütbesi bir türlü anlaşılamadı. O sıra yakayı ele verseydi, yüzde yüz asılacaktı. Sıvıştı, izini kaybetti. Aptal gibi, soruşturma binbaşılığına aldandığı için Çudar'ı hiç affetmeyen Moğol genel valisi değişince, Moğol ordusunda çeşitli suçlar işleyerek kaçmak zorunda kalmış ipten kazıktan kurtulmuşlardan bir çete kurup Germiyan toprağında göründü. Kanundışı bütün işlere, her çeşit suç işlemeye, kötülüğe doğuştan yatkındı. Yılan gibi yeni Moğol genel valisinin halkı yıldırarak vergi toplama işlerine yaradı. Hophop Kadı gibi kanundışı düzen kuranlarla ortaklığa girişti. Çetesi gerçekten kıyıcı, gerçekten çok usta savaşçılardan kurulmuş olduğu halde, yüz yüze çarpışmalardan kıstırılmadıkça kaçıyor, güçlüleri tedirgin etmedikçe barınabileceğini hiç aklından çıkarmıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öküz gibi yer, deve gibi içer, gökgörültüleri gibi patlayan sinire dokunur kahkahalarla yerli yersiz gülerdi. Kumarcıydı. Kumarda üç gün üç gece gözünü yummaz, buna karşılık fırsat elverdikçe otuz saat deliksiz uyurdu. İlk geldiği günlerde, bütün fırsatlardan yararlanarak acı kuvvetini gösterip silahşörlükteki ustalığını ispatlayarak kendine barınak ararken, özellikle cirit meydanlarını kasmış kavurmuş, en yiğit ciritçilerin yüreklerine dehşet salmıştı. Gövdesinin hantal görüntüsü, ata binince kayboluyor, yerini şaşılacak bir çeviklik alıyordu. Değnek atışta biraz daha yumuşak, insaflı davranması söylendikçe azmış, birkaç delikanlıyı atından aktarıp sakatlamıştı. Sekiz yıl kadar önce, günlerden bir gün, Eskişehir cirit meydanına Ertuğrul oğlu Kara Osman Bey apansız girdi. Korkudan kimsenin kovamadığı Çudar’ın ardına düştü. Biraz elleştiler. Üçüncü hamlede, Kara Osman Bey, domuz Çudaroğlu'nu atından aktardı. Herifi kaldığı hana, ölü salına yatırıp yarı cansız taşıdılar. Çudaroğlu o gün bugündür ciride çıkmadı ama, rastladıkça yüzüne karşı yaltaklandığı halde, Osman Bey'i, katiyen bağışlamadı. Balkız'ı kaçırma işine girmesi, biraz da o cirit yenilgisinden beri taşıdığı kin yüzündendi. Hophop Kadı, bunları düşünerek ürperdi. Bu hayvanı İrinlendirmek gerçekten tehlikeliydi. Dış görünüşü, Moğol canavara tıpatıp benzeyen şövalyeyle hiç benzemeyen Türkopol'a sezdirmeden baktı. Bunlar da, Çudaroğlu'nun soyundan beslemesizlerdi. Türkopol yumrukları dizlerinde sanki hiç solumuyormuş gibi, kupkuru, kaskatı duruyor, şövalye bir Türk sancakbeyi konağının ilk defa gördüğü döşemesine, anlayan bakışlarla sanki, değer biçiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yerde pahalı Acem halıları, Rum kaliçeleri, ipek seccadeler, hemen hemen, üst üste serilmiş; tavana, Irak camından kocaman bir avize asılmıştı. Ocağın üstündeki şamdanlar gümüştendi. Alişar Bey giyiminde olduğu gibi döşemede de ateş kırmızısını, acı sarıyı, parlak moru seviyor, sırmanın sarısına da, akına da belli ki, bayılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">İçoğlanı, iki köşede duran dövme bakır çerağları yakınca geniş divanhane kızıla çalan Çiğ bir ışıkla aydınlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Başka çocuklar, sedirin önüne sedef kakmalı Şam işi rahleler, bunların üstüne, küçük gümüş tepsiler, şarap dolu sürahilerle bardaklar koydular, çeşitli kuruyemiş getirdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, Çudaroğlu'nun yüzüne çekinerek baktı. Domuz Moğol elini bıyığına atıvermişti. Muzırlık düşünürken böyle yaptığını Hophop biliyordu. Tetikleşmiş, dikkat kesilmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu camları zıngırdatan, kapının iki yanında hizmet bekleyen çocukları zıplatan bir kahkaha patlattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İçelim soylu şövalyem, bizim Moğol töresi şarapta yürümez. Çünkü şarap bunların kitabınca haramdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üçü birden, çanakları doldurup sözleşmişler gibi Hophop Kadı'ya doğru kaldırdılar, diktiler. Heriflerin şarap içmelerinde bile çok kıyıcı bir sertlik vardı. Bizans İmparatoru Andronikos kodoşunun çoktandır Tebriz İlhanları'na üvey bacısını vermeye çabaladığını biliyordu. Moğol, gündoğudaki karanlık dünyadan başgöstermiş, binip sürüp önüne çıkanı ezip yenip dört yana velvele salıp otuz hakanı, yirmi beş Sultanı ve de "Gök yıkılsa kargımla tutarım" diyen on beş padişahı zincire vurup atının önü sıra kırbaçlataraktan yürütüp Acem'i, Hint'i, Rum'u, Çin'i tutmuştu. Dini imanı Müslümanlığa uymaz, töresi Oğuz'un yasalarını tutmaz bir nursuz tayfa ki, güç yetmediğinden, ister istemez ürkeceksin. Beriki, batının karanlık dünyası Frenk'ine geldi mi, bir elmanın yarısı o, yarısı bu... Ya Tanrı şaşırtmayıp akılsızlıklarını aradan kaldırıp kavuştursa, koklaştıraraktan anlaştırsa, söz birliği, iş birliği nasip etse, Müslüman'ın ve de Türk'ün, Türkmen'in hali nic'olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">Terli gövdesini kış esintisi kavramış gibi Hophop Kadı ürperdi... "Bunların İslam'a dönmeleri bile kabul olmaz ki, töreleri tutulabile... Aman hey Allah! Bu amansız geçitte Müslüman'a arka çıkmanın sırasıdır. İlhan tahtına bu Moğol, hiç bakmaz karı oturtur. Frenk ülkesine geldi mi, karının hükmü yürür ki, padişah fermanı kaç para... Çünkü, 'Aceptir Frenk'in hali, mülke sahiptir avratlar' denilmiştir. Avradın mülke sahip olması nasıl bir uğursuzluk ve de nasıl bir töresizlik... Biz karı milletinin mülksüzlüğünde hakkından gelebilemezken... Bir de mülk peydahlayınca güç mü yeter, aman kurban olduğum?.. Erkek milletini yerler çiğ iken... 'Nedir o?' ya getirirler düpedüz..." Bir kötülüğü önlemek çabalamasıyla davranır gibi kavuğunu arkaya attı, birden kendini toplayıp düzeltti. Yüreğinden geçenleri anladılar mı diye üçüne de ürkek ürkek bakıp gülümsemeye çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey, tam sırasını kollamış da Hophop Kadı’sının imdadına koşmuş gibi, kasıntıyla girdi. Bayramlıklarını giydiğinden görünüşü gerçekten etkileyiciydi. Sırtına sarı çuhadan kara kaytan işlemeli bir kaftan, bunun altına Bilecik'in kırmızı karanfil işlemeli mor kadifesinden entari giymiş, beline halis Buhara şalından kuşak dolayıp buna gümüş kını firuze kakmalı, sapı yeşim işlemeli bir Bağdat cenbiyesi sokmuştu. Kavuğunda elmas iğne, ayağında sarı meşinden çizme vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye'yle Uranha kalkıp eğildiler. Alişar Bey onları ağırbaşlı selamladı. Bir dizini yere koyan Çudar'a sert baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şuna... Bize edep satacak aklı sıra... Kalk dedim, kalk, çiğnerim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudar aldırmadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beylerimizi biz sayacağız ki, yabanlar da saya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar çok şaşırmış gibi Hophop Kadı'ya baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay bre asılacak... Ne demeli? Hele şu şeytan çerisine hele! Vay bre maskara Çudaaaar! Sen beğenmezsin ya, gör ne terbiyeler, nasıl nezaketler... Vay anan öle Çudar, e mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne sandınız beyim! Dağda eğleştiğimize ne baktınız! Biz de, haddimiz olmayarak dükkan kirası öder sanat ehliyiz ve de pir sahibi iş eriyiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur bakalım Hophop! Bunlar ne şirin sözler... Ne derinden ince söyleşmeler. Kalk teres, bitmektesin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu kalktı, ayakta durdu. Aslında gizliden gizliye eğleniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey yabancı konukları oturtup özel minderine kasıntıyla kuruldu. Çudar arkadaşlarını tanıtırken Alişar Bey gözleri biraz dargın, dimdik yüzüne bakıyordu. Gereksiz yere uzayan sözü elinin keskin bir hareketiyle kesti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkçe bilir mi bunlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlar mı? Yok... N'olacak?.. Rumca bilirler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak... Niçin karıştırdın, elin yabanlarını bizim işimize?.. Tüh yüzüne!.. Kalıbının adamı değilmişsin kötü Çudar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biz tartımızı biliriz beyim! Çizmeden yukarı çıkamayız! İmparatorun kızını iste, sürüyüp getirmezsem, ak Tanrı belamı versin! Bunca iyiliğin vardır bize... Para bile vermesen olur! Bizde tuz ekmek hakkını izlemek ve de unutmamak vardır. Ayrıca her bir parmağımızda kırk hüner vardır ve de yüreğimizde korkmazlık vardır. Bizi kimse bilmezse, zatın iyi bilir, çünkü denemiştir. Aklımız da kendimize yeter. Akılsızla iş tutmayacaksın ki, zarar etmeyesin! Pişman olunacak işe ben yapışmam gerek ki, sen, "Geri dur" diyerek önleyesin! Bir işe hesapsız kitapsız saldıran kişiyi adam sayma! Çünkü sana zararı dokunur! Mavi görünen gök, dağ ve de soluk renkli Tanrı tanık!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele velet!.. Duydun mu Hophop, bunlar ne derinden ince söyleşiler ki, büyük caminin baş imamında yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı suratını astı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yanı sıra kılıç sürüyene ürkeklik ayıp! Ömründe eline kitaptan başka bir şey almamış bir tekke şeyhinden yılıp... Kızı çekip alamayıp... "Korkak hizmetçi sağ kalmasın" denilmesi hak değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boşuna soluk tüketmektesin kadı efendim. Tefeci kepçe şeyhin avradını göster, gündüz gözü, sürüyüp getirmezsem, dediğin yüreksiz; benim! Ama, Buraların Ahi Şeyhi Edebâli'ye geldi mi, biz öylesine bulaşma kârının adamı değiliz. Germiyanoğlu'nun ve de Moğol genel valisinin yasağı var. "Bizi Ahilerle çatıştırmayacaksın" diye kılıç atlattılar. Ahiler korkuludur, bulaşan iflah olmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eskinin işiymiş o! Şimdilerde Ahilik mi kaldı yüreksiz Çudar! Çarşı mı kaldı ki, Ahilik var olabile... Kalkamadığından oturmakta Ahilik... Sen bu kez boşuna yıldın! Vah ki, akılsızlığından ürktün de, şıkır şıkır altınları dil bilmez Frenklere kaptırdın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vah Kadı Hüsamettin Efendim! Bunlar Darendeli akılları mı? Bunlar adamı ateşe süren düşman öğütleri... Ben işimi bilirim Şunu da iyi bilirim ki, Ahilere dokunan, toza gübüre Karışır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yiter gider ki, izi belirsiz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tüh yüzüne ve de yanın sıra sürüdüğün fukara kılıca, tüh! Canavarları dişinde getirir yiğit bellediydik seni biz... Yazııık! Yazık ki, ne kadar... Kızı çeker alırlarsa, paraları yiyip içip sindirirlerse utanmaz mısın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Duymazdan gelirim ben böyle lafları hey kadı efendimiz... Gereği budur, ve de bunca zaman bu korkulu geçitte böyle taşıdık deldirmeden postu biz... Kelleyi böyle kurtardık. Moğol, bilmezden yapıştığını bir çekimde koparamadı mı, tövbe deyip bırakacak... Yararı budur. Nah sana iki avanak yiğit... Dilediğin yere sal, sırıtaraktan yürüsünler. Kullan tepe tepe... Bize geldi mi, biz işimizi biliriz. Alişar efendim "Öl" desin, şuraya yatıp ölmezsem, Demirciler piri Davut Peygamber örsünde ezileyim! Ahi şeyhi kızını sürümeye geldi mi... Kışkırtma bize işlemez, at sürülerinin tanrısı kara kartala şükür. Ateş demekle ağız yanmaz ve de öküz ayağı olmaktan buzağı başı olma yeğdir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Yılgınız, döneğimiz tez" desene şuna... Bilir bilmez atasözü yuvarlamayı bırakıp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi bildin, tezdir bizim döneğimiz gerektiği yerde... Yüreksiz yiğit çok yaşar, çünkü yiğidi yüreğinden tutup yüreğinden vururlar. Silahşorluğun töresi kadılığın töresini hiç tutmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu kendi sözünü gene kendisi beğenip keskin bir kahkaha patlattı. Alişar Bey'le o kadar senli benli değilse de, Hophop Kadı'yla tenhada pek açık saçık, pek yutturmacalı konuşuyorlar, çok ağır dil şakaları yapıyorlardı. Aslında, Moğol genel valileriyle arası iyi olduğundan, herhangi bir sancakbeyinden korkusu da yoktu. Geldi geleli biraz da gönül eğlendirmek için tutturduğu saygılı davranışı, kahkahayı patlattıktan sonra bıraktı, kasılarak yabancılara döndü. Kasıntısı hemen geçip gözlerini kuşkuyla kırpıştırdı. Şövalye can sıkıntısıyla suratını asmış, Uranha büsbütün donuklaştı. ikisinin de gözlerinde kanlı bir suç tasarlayanların, ya da, kendilerini ölüm tehlikesinde sananların ürkütücü donukluğu vardı. Evet, bu herifler, tedirginler nedense... Gülmeye çalışınca, şövalye bakışlarını hemen kaçırdı, gerekirse arka verip direnecek, ya da atlayıp savuşacak yer arar gibi, duvarlara, sonra pencerelere bakıp dişlerinin arasından konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzatmayalım Çudar Reis! Kısa keselim. Uyuşamazsak basıp gidelim vaktiyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne uyuşması?.. Az kalsın "Üç yüz altına" diyecekti, kendini zorla tuttu. Kesiştik ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kesiştikti ama, bu Türkopol caydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soruşturmuş... "Önemsiz yerin kızı" demiştin... Şeyhmiş babası... Çok da zorluymuş... "Tebriz'den İstanbul'a kadar sözünü geçirir, dediğini yaptırır" demişler. Ahilerin en büyük şeyhlerindenmiş... Senin bu işi neden bize bıraktığını anlayınca, "Üç yüz altına yüklenir iş değil" dedi, caydı. Fazladan Kara Osman Bey de ilgiliymiş bu meseleyle... Bunu da sakladın bizden... Biliyorsun, Kara Osman Bey casuslar saldı dört yana, hani hani izimizi sürdürmekte... Bu kadar belalı bir iş, üç yüz altına görülemez.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey'le Hophop Kadı, Şövalye Notüs Gladyüs'ün konuştuğu Latinceden bir şey anlamamışlardı ama, iki kere "Kara Osman" demesine şaşmışlardı. Alişar Bey merakla sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demekte bu kefere? Osman Bey'e n'olmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu, ötekilerden daha çok şaşmış, ayrıca da canı başına sıçramıştı. Kıvranıyordu. Heriflere vereceğinden fazla istediği meydana çıkarsa Alişar Bey'le bozuşması bile yazılıydı. "Kara Osman'ı sordum, sefil Çudar!" diye üsteleyen Alişar Bey'i duymazdan gelip şövalyeye döndü, dargın bir sesle konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmadı bu şövalye... Kesilmiş pazarlığı kapı ağzında bozmak hayır getirmez ve de yiğitliğe sığmaz ve de pazarlık bozan buralarda hiç barınamaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pey almadık, iş sahibiyle yüz yüze konuşmadık. Bizde yapılacak işi, bir de yapacak adamlar anlar, diler, ölçüp biçer. Alişar Bey, istese istese, şu içtiğimiz şarabın parasını ister. Hemen öderiz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demekte bu herif? Ne demekte, demekteyim! Neyi neden uzatmakta bu kadar? Suratı karardı ki, domuzlandı iyicene... Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu Frenkler, Alişar Bey, bize hiç benzemez. Kadı efendimiz daha iyisini bilir ya, bunlarda, bizim töremizce pazarlık kesişmesi yoktur. Bunların pazarlığı ayak üzengide kesilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlamadım. Bunca Frenk tüccarı gördük biz... Pazarlığına çok sağlam gördük hepsini... Uzatma, "Dört yüz altına olmaz" mı der kefere? Ne ister?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur ki oh Beyim... -Canı çok sıkılmış gibi suratını astı-: Yahu ne iş! Ben aracılığı neden sevmem, işte bundan sevmem! -Şövalye'ye döndü, dargın dargın sordu-: "Yaraşıksız ya, peki" dedi, Alişar Bey, ne kadara olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs hiç duraklamadan kestirip attı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beş yüz altın... Yüzü senin! Dirhem aşağı yok!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur aman... Hiç söylenebilemez. Beş yüz altınlık iş midir bu?.. Dere boyunda, bir kızı, karıların arasından kapıp yürümek?.. Bizim buralarda bu pahaya beylik alınır!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem. Biz şimdi beylik alıp satmıyoruz. Şaştığım, beyden mi yanasın, bizden mi? Yüz altını senin cebine girecek bu paranın... Uzatmayalım boş yere... Bizde soyluların para sözü bir olur, pazarlık ayaktakımının harcıdır. Batağı beriye geçince Alişar Bey rastlamış olacak bize, üstümüze yürüyüp kızı elimizden zorla almış olacak... Salt bu maskaralık, beş yüz altına yutulmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essahtan mı? Yalandan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essahtan olsa, "Güç yetiremedi" derler. Bunun yalanı kötü...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey dayanamadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demekte yahu? Ağzımza bakmaktan gözlerim şaşıladı. Neyin fanfini bu böyle bu kadar?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Keşiş dağı çarpsın ki, Alişar Bey, ben şaştım. Şeytan ne demekte? Demekte ki, kör şeytan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeytanı bırak be herif... Kaça olurmuş, orasını bilelim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dile kolay Beyim! Benim yerimde ol da, hadi söyleyebil! Bu deli Frenk, "Beş yüzden, bakır akça inmem" dedi kesti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey'le Hophop Kadı sıçrayıp bakıştılar, birbirlerinin sözünü keserek konuştular:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beş yüz mü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beş yüz altın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deliii...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beş yüz altına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Edebâli kavatının sülalesini sürür getirir bu Alişar, demedin mi, Çudaroğlu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bugün nasıl bir gün?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beş yüz altın nasıl bir para?</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey, son sözleri çok yanık söylediğinden, bağırıp çağırmasını, kalkıp tepinmesini, sövüp sayarak akılsız Frenkleri kapı dışarı etmesini bekleyen Çudaroğlu'nu gerçekten şaşırttı. Oysa Frenkleri görür görmez, Alişar Bey'in gözü tutmuş, Balkız'ı ele geçireceğine hiç şüphesi kalmamıştı. Debelenmesi beş yüz lirayı bulamayacağı korkusundandı. Hazırda olsa, beş yüzü değil, altı yüzü, yedi yüzü bile gülerekten sayacaktı. Çaresizlikle ellerine dayanıp iki kere kalktı oturdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söyle şuna dediklerimi, tek tek!.. Bir harfini geçiştirdin mi, gör, neler olur? Kesilmiş pazarlığı bozmak, Frenk konuğumuzun soyluluğuna yaraşmaz, bu biiir... Hani bunların töresinde, bir beyin toprağındakilerin ırzı, malı, canı beyindi. Hani bunların töresinde, reâyâsı kızlarının kızlığını almak beylerin hakları demekteydin! Bu hesapça, kız bizim baba mirası malımız... Kendi malını birine alıp gelivermenin pahası bu kadar olur mu? Nerde vicdan? Nerde kaldı, din iman? Hanidir soylunun soyluya mededi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu, Alişar Bey'in alttan almasıyla umutlanmıştı. Bey'in dediklerini çevirecek yerde kısa kesti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biraz ineceğiz şövalye... "Biraz inmeli ki, bir iş yapılabilmeli" demekte bu Türkmen...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">"Yok" sözünü Hophop Kadı anlamıştı. Şaşkınlıktan kurtulmaya çalışarak sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nesi yokmuş kötü Çudar? Bunlarda Frenk töresi mi yokmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu, Kadı'ya aldırmadı, Alişar Bey'e döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yolumu kara kızlar kessin ki, beyim, yüreğimi kimse bilmezse bir sen bilirsin! Yere baktırdılar sana karşı, bu Frenkler bizi... Ama hakçası... Şimdilerde... Bunlardan yarar ve de gözüpekini, hiç bulamayız ülkede... Bunun sonunda yanmak var, cayır cayır... "Heyvah ki, pintilik ettik, bedelini vermedik, n'olaydı olaydı, ah keşke gözümüzü para hırsı bürümeyeydi," diyerekten dizleri dövmek var! Çünkü, karı işidir bu, çapraşık iştir. "Halıda nakış bir gerek, gönülde tutkunluk bir gerek" denilmiştir, "Değerli karıya paha yetmez" denilmiştir. Bunlar, ilerde bize lazımlı Frenk'tir. Çünkü, ben bunları bulaşık işlere gayet yatkın gördüm. "Müslüman mısın, gâvur musun?" diyene, bunlar, "Ağama bağlıyım, Müslüman'sa Müslüman'ım, gâvursa gâvurum" diyen bir alçaklar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey gözlerini belerterek Şövalye Notüs Gladyüs'le Uranha'ya canlarını alacak gibi baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şu nuhusetlere... Böyle nursuz domuzlardan hayır mı gelir ki, sen bu lafları böyle etmektesin kötü Çudar? Resmen soyulalım mı, şimdicik kendi obamızda, gözlerimiz vıcır vıcır bakarken?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zorla soyulmakta değiliz ki, Aslan beyim, yüzkarası ola, zarla soyulmaktayız. Bunlardan, evet, hayır gelir, gelir ki gör nasıl! Suratlarının domuzluğu bize ne lazım? "Er kişinin güzelliği, akıl ve de yürek ve de bilek" denilmiştir. Benim gördüğüm, bu heriflerde bunlar, yeterince var.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kesilmiş pazarlığı bozmanın neresindedir yiğitlik bre Çudar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İş halidir, böyle olur. Bunlar iki sefil ve de rezil heriftir. Ayrı dindeyken senin işine koşulmaları niçin? Para için... Şimdi, biraz altın yüzünden caydıralım mı bunları? Edebâli'ye bulaşmak ne demek? Bilmezden yumulmaktalar bu işe avanaklar! Beysin, ulu yerden kız almaya çabalamaktasın. Edebâli papazı gönlüyle vereydi, kaç bin altın sayacaktın başlık? Eeee? Maslahatı, Allahlarıma şükür, yarısına , belki üçte birine kurtarmaktayız. Sizde töredir, kız kaçtı mı, damat, kaynataya gönlünden kopanı verir. Bana sorarsan bu para, senin kesenden çıkmamakta, Edebâli kodoşunun cebinden çıkmakta... Doğru muyum, kadı kardaş?</p>

  <p class="Standard" dir="ltr" style="margin-left:0;margin-right:0;text-indent:18.859844px">Hophop Kadı, soluğunu kesmiş dinliyordu. Kendini şimdi toplamış, Alişar Bey, lafı daha uzatırsa, belki Çudaroğlu'nun, "Yılda bunca para kazanmaktasın" diye çevirdikleri dolabı açıklayacağını düşünmüştü. Hemen araya girdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu nedir Alişar Beyim, bunlar nasıl bir akıllar, bu şebek maymunu suratlı Çudaroğlu'nda? Bunlar, bildiğin, Vezir Nizam'ülmülk akılları. Nur ol nursuz Çudar, Allah belanı vere!.. Höst, kapa toprak dolası ağzını ... Verdik gitti, beş yüz altını, kızı alıp gelsinler... Bey vermezlenirse ben verdim, kesemden...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alişar Bey paranın kendi kesesinden çıkacağını bilmediği için, Hophop Kadı’nın gösterdiği dostluktan duygulandı, gözleri yaşardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu, ülkeye dün gelmiş iki bilmez Frenk'in, bunca yıl içli dışlı yaşadığı herifleri kendisinden daha iyi tanıyıp domuzdan kaç kıl koparılacağını hemen bilivermesine şaşmış, Hophop Kadı’nın yüzüne bakakalmıştı.</p>
</body>
</html>
