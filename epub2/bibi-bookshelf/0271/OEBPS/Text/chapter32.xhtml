<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc29" style="page-break-before:always">3</h2>

  <p class="Standard" dir="ltr" style="text-align:center">&nbsp;</p>

  <p class="Standard" dir="ltr" style="text-align:center">&nbsp;</p>

  <p class="Standard" dir="ltr" style="text-align:center">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Bilecik Hisarı'nın kapısı üstündeki dört köşe burca gözcü dikilmiş Panayot, sabahtan beri içtiği şarabın, ortalığı cayır cayır yakan ikindi güneşinin ağırlığıyla çenelerini çatırdatarak esnedi, kemiklerini kütürdeterek gerindi. İki kere matarasına el atıp caydı. Üçüncüde şarabı kafasına dikti. İçtikçe, susuzluğu artıyor, ağzı köpürüyordu. Hiç gerekli değilken: "Göklerdeki İsa babamız! Suçlarımızı bağışla!" diye mırıldandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşağıdaki koğuşta sesler kesilmişti. "Uyudular desem, çavuş efendimizin hiç şakası yoktur! Sopayı çeker ki bir hafta oturamazsın kabalarının üstüne."</p>

  <p class="Standard" dir="ltr" style="margin-left:0;margin-right:0;text-indent:18.859844px">Herkes Kozpınar'da kurulan düğüne gittiği için koca Bilecik'te birkaç kocakarıyla birkaç yatalak heriften, bir de, kapı nöbetçilerinin yemeklerini versin diye çavuş efendinin hizmetçisi, Panayot'un da sözlüsü Popolina'dan başka kimse kalmamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Düğünün on gün süreceği; on gün, yerli yabancı bütün gelenlere içebildiği kadar şarap, yiyebildiği kadar et, pilav, börek verileceği söyleniyordu. "Git işine oğlum! Duyan koşar. Ülkede adam kalmaz. Tekfurumuz soylu Rumanos Efendimiz, batar!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Düğün, iki saatlik yolda, Kozpınar'da kurulmasaydı da, şu Hisariçi'nin koca meydanında yapılsaydı, korkuluğa dayanıp rahatça seyreder, uykuyla boğuşmak zorunda kalmazdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kasabanın bomboş yollarına, evlerin kapalı pencerelerine garip bir tedirginlikle baktı. Anlamsızlığını bildiği halde, sırtını yoklayan ürpertiyi önleyemedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bilecik,göklerdeki Rab İsa'nın hışmına uğrayıp ahalisi kapı kapamacasına taundan kırılmış lanetli kentlere benzemişti. "Hisarını bırakıp şu kadar fersahlık yere gittin mi böyledir bu!" İstavroz çıkardı: "Rumanos Efendimize kalsa gitmezdi ya, dostumuz Osman Bey yüzünden gitti! Çünkü Türkmen karıları rahat edemezmiş kasabada! Çavuş efendimiz haklı! Ne kadar yerleşseler, yurt ocak sahibi olsalar, göçebe geçmişleri kıra bayıra çekmekte bu Türkmenleri..." Çok acımış gibi kafasını salladı: "Yabanilik kolay değil!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot, elini yüzünden geçirdi. "Her şey Rab İsa Efendimizin emriyle... Türkmen'i dağa bayıra sürmüş. Vardır elbet bir nedeni!.. Hiç akıl ermez!" Ayaklarını sürüyerek gitti dirseklerini korkuluğa, çenesini yumruklarına dayadı. Karasu, yemyeşil bağların, top ağaçların, kavak dizilerinin arasından parça parça görünüyordu. "Kim Karasu demiş buna yahu! Nah, masmavi! Yok canım! Rum aklı değil... Vaktiyle İznik'imizi basıp alan Selçuk kâfirinin halt etmesi!" Suratını astı. "Bir adam kâfir oldu mu, karayı, maviyi ne bilsin! Zor mesele Müslüman kâfiri olmak, zor gayret! Göklerde yaşayan Rab İsa Efendimize ne kadar hamdetsek azdır. Bizleri doğru yolda yaratmış çünkü..."</p>

  <p class="Standard" dir="ltr" style="margin-left:0;margin-right:0;text-indent:18.859844px">İstanbul-Tebriz caddesi karşı tepenin yamacından geçip Karasu'yun yatağına devriliyordu. Köprüsünü, kıtlık yılının taşkını toparlayıp götürmüştü. "Götürsün varsın! Durdu mu İstanbul-Tebriz caddesi?.. Hayır! Geçer hiç bakmaz! Kışın az biraz zorluk çekse de geçidini bulur, hoplar!" Uyuklayınca dürtülmüş gibi sıçradı: "Hoplasa da köprü şarttır, çünkü caddelerin şanı şerefi köprüdür. Tekfurlar yapamaz köprüleri, bu kesin! İmparatorumuzun üstüneymiş köprüler... Demek İmparator da olsan, kurtuluş yok... ödev ödev!.." İki yudum şarap içti, suratını buruşturdu, yumruğunu kırmızı ağzından geçirdi. "Gemi yapıp denize salmak da imparatorumuzun ödevi... Yer altından madenleri çekip çıkarmak... 'Gücü kalmadı, eskisi gibi İmparatorumuzun' diyenler var! Yalan! Olmaz böyle şey!.. İmparatorsan güçlüsün, gücün yoksa hiç... 'Gücü yetse, Karasu'yu köprülemez mi? Dakka geçirmez' diyenlere, hadi şaşma, bakalım!" Derin derin soludu. "İmparatorumuzun Rab İsa Efendimiz keskin ede kılıcını, âmin!" İstavroz çıkardı ama, gönülsüz...</p>

  <p class="Standard" dir="ltr" style="margin-left:0;margin-right:0;text-indent:18.859844px">İstanbul-Tebriz caddesi, yayvan tepelerden ine çıka, kıvrıla büküle gidiyordu göz alabildiğine... "Maşallah arpalar orağa gelmiş, buğdaylar bile sararmış adamakıllı... Arada yeşillikler, bağ bahçe... Ağaçlar... Zeytin, elma, armut, ille de ille dut!.. Solda çok uzaklarda, Lefke'ye doğru, birbirine girmiş dar boğazlar, şavulla yontulmuşa benzeyen kesme dağlar... Vay ki bu dünyanın ucu bucağı yok! Git git, ömür tükenir, dünya tükenmez! Dünya bu kadar büyük olmadı mı, hey oğlum Panayot, adam birbirini ezer, birbirinin ayağına basmadan kımıldayamaz. Türkmen neredense yetmez olur köylüye... Orman tükenir. Açlıktan, soğuktan kırılır dini bütün Hıristiyanlar! Göklerdeki aziz pederimiz Rab İsa'ya şükür ki dünya büyük..." Yüreğini yaşama sevinci kavradı apansız... İnledi, çevresine şaşkın şaşkın bakarak minnetle yutkundu. "Rab Isa efendimize şükür! Çok yaşasın tekfurumuz soylu Rumanos Efendimiz! Yeni hanımı da çok yaşasın! İmparatorumuz hepsinden çok yaşamalı... Frenk şerrinden korusun kutsal beldemizi, Rab İsa Efendimiz, âmin!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot veled-i Haralambos, on altı yaşında topaç gibi bir delikanlıydı. Köylüydü. Taun yılında anadan öksüz, babadan yetim kalmış, açlıktan öleceği sırada, Bilecik Hisarı’nın kapı çavuşu, oğlu olmadığı için, evlatlık almıştı. On birindeydi o zamanlar; Panayot yedi, içti, çabucak gelişti. İlk zamanlar biraz horlayan hanım giderek yumuşamış, son zamanlarda iyiden iyiye hoşlanmaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuş efendi, bundan mı pirelendi, yoksa Popolina'yla bir evde kalmalarını mı doğru bulmadı, bilinmez, iki hafta önce, kapı bölüğüne savaşçı adayı yaptı, bir hafta önce de yatağını koğuşa getirterek evden büsbütün çıkardı. Panayot, kılıç taşıyabilmek için canını vermeye hazır olduğundan, işin nedenini araştırmamış, çavuş efendisine eskisinden yüz kat fazla bağlanmıştı. O gün bugündür mavi gözleri mutlulukla parlıyor, her "Panayot" bağırtısına ağzı kulaklarında, "Buyrun efendimiz!" diye candan yürekten seğirtiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Panayot!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun efendimiz! -Panayot sesi tanımayı bile gerekli görmeden merdivene doğru var gücüyle atılmıştı-: Buyrun!</p>

  <p class="Standard" dir="ltr" style="margin-left:0;margin-right:0;text-indent:18.859844px">İnecekken durakladı. Çavuş efendisi, "Nöbetinden ayrılmayacaksın!" demişti. Aşağının boşluğunda Popolina'yı tanıyınca n'apacağını şaşırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Popolina!.. Sen misin? Buyur canımın içi... Kurban olsun Panayot sana... Emret!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soruyor çavuş efendimiz! "Uyudu mu?" diyor!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uyumadım! Uyunur mu? Gelsene acık... Geliver oh Popolina!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çavuş efendimiz diyor ki... "Türkmen göründü mü?" diyor!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoktur güzeller güzeli!.. Hayır Türkmen görünmedi. Görünse koşup haber vermez miyim! Gel acık, n'olur şuraya... Bak ne diyeceğim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi ordan!.. Çavuş efendimiz dedi ki, "İyi gözlesin" dedi, "Sakın ayrılmasın bir yere," dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ayrılınır mı? Elbette... Geliver oh Popolina... Acık gel de sonra hemen git.</p>

  <p class="Standard" dir="ltr" style="margin-left:0;margin-right:0;text-indent:18.859844px">Parmağını "Seni edepsiz" anlamına sallayan Popolina da çavuşun beslemesiydi. On beşindeydi ama, kalça da göğüsler de, çavuş efendisinin çalımlı, tombul tombul hanımından hiç farkı yoktu. "Farkı... Hanımımız merhametlidir! Bu merhametsiz! Ah vire, ah!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayaklarını sürüyerek güneşe çıktı, çaresizlikle döneledi. İki aydan beri sözlüydüler. Arada sırada şurasını burasını sıktırıp yanağını öptürüyordu o kadar... "Ah vire! Tam, 'alıştı' diye umutlanırsın, edepsizlenir. Geçende öptüren sanki başkası... Çıkıverseydi kıyamet mi kopardı bi soluk? Canı hiç mi çekmez öpüşmeyi Popolina'nın, kutsal Meryem Anamız? Çeker ya, nazlanmak daha tadı gelir besbelli, erkek milletini kıvrandırmak! Evet bu kız, Müslüman kâfirlerden daha taş yürekli... Frenk kâfirlerinden bile taş yürekli! Geliverseydi, öptürseydi, ağız tadıyla..." Ağız tadıyla öpmenin n'olduğunu, -göklerde yaşayan Rab İsa günah yazmasın!-Çavuş Efendinin hanımından öğrenmişti. Geçen hafta yatağı koğuşa taşımak için gittiğinde... Aklına o gün bugündür geldikçe soluğu kesiliyor, tepeden tırnağa titriyordu. Nedense bu yatak götürme işine kızmıştı hanım... "Bak sen! Vay maymunaki vay!" dedi, Panayot'a baktı bir zaman, yeni görüyormuş gibi, "Üzülme yavrum" dedi, "kendinden yaşlı heriflerle sakın içli dışlı olma," dedi, "el şakaları yaptırma kendine," dedi. Apansız sarılıp ağzını ağzına yapıştırdı. Bir eliyle ensesini koparacak gibi sıkarken ötekiyle orasını burasını yokluyordu. Panayot'un soluğu kesilecekti az kalsın! Bereket, tam sırasında bıraktı. "Ne aptalmışım" diye güldü. Dışarıya kulak verdi, bir daha öptü ama büsbütün ağız tadıyla... "Oh doyumum!" dedi, "hadi git artık, uygun sırada çağırırım seni ben," dedi. Evet o gün bugündür, hatırladıkça, Panayot'un sırtını ter basıyor, sonra bu imansız Popolina'ya babasını öldürmüş gibi kızıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kocaman yumruğunu "Ah vire ah" diyerek göğsüne vurdu, iki kere yavaşça... Kızın bu imansızlığı, gerçek savaşçılığa geçip savaşlara girip dünyaya nam salmamış olmasındandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">El şakasına meraklı kapı yoldaşlarından, İstafo'nun zorla hediye ettiği süslü hançerini çekti. "Herkes uyurken... Ya da, bugünkü gibi Bilecik boşken, arkadaşlar sarhoşken... Din düşmanı Müslümanlar, ya da Frenk kâfirleri hisara yanaşmalılar... Merdiveni dayamalılar... Farkına varmalıyım, salt ben... Çünkü nöbetteyim böyle... Hemen hançeri çekip önlerine dikilmeliyim!.. Vurmalıyım... Vurmalıyım... Vurmalıyım..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunları aklından geçirirken hançeri hınçla kaldırıp indiriyordu. Çocuk suratına kıyıcı savaşçıların sertliği gelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden durup merdiven başına ürkek ürkek baktı. Bir suç delilini saklar gibi hançeri kınına sokuverdi. Şimdiye kadar, var gücüyle dişini sıktığı halde tavuk kesememişti. "Akıllı ol Panayot! Savaş başka, tavuk kesmek başka!" diyerek gülmeye çalıştı. Matarasını açtı, tam kafasına kaldıracağı sırada Karasu'ya vuran ilk Türkmen hayvanını gördü. Kapkara bir kömüş! Dev gibi... "Manda kömüşü der buna Türkmen nedense, bakarsın döner, su sığırı der!.." Mataraya biraz şaşırarak baktı. "Oh be! Geldiler şükür... Bitti nöbet!" Matarayı tıpaladı. Arkadan yüklü öküzler, katırlar, atlar görününce hiç şüphesi kalmamıştı. Osman Bey'in her yıl yaylaya çıkarken Bilecik'e bıraktığı Söğüt hazinesi kervanıydı bu... Çavuş Efendi'ye müjde vermek için koştu. Merdiveni inerken kılıcı ayağına dolaştı, az kalsın düşüyordu. Söverek toparlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşağıda hisar kapısını nöbetçisiz görünce şaşırdı, ürktü, bu gevşekliğe gerçekten canı sıkıldı. Yeminliydi kapıcılar, kapı açık olsun, kapalı olsun nöbet yerinde bulunacaklardı mutlaka! "Sıkışsan altına edeceksin! Şaka yemini değil çünkü... İncil üstüne yemin ki, tutmadın mı, teker meker cehennem!" İstavroz çıkardı. Yumuşak çizmeleriyle patırtısız yürüyüp koğuşa baktı. "Oh babam'. Çekmişler şarabı, kaşık istifi yatmışlar!.. Burunlarını kessen duyacakları kalmamış!" Müjde sevincini arkadaşlarının ödevi savsaklamalan azaltmıştı biraz... Çavuş Efendisine söylesin mi? Söylemesin mi? Arkadaşlarının suçlarını üste yetiştirmeyi sevmiyordu hiç... "Sevmiyoruz ama... Günah bizden gitmiştir!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuş Efendi'nin odasına dolandı. Kapı kapalı... "Hoppala!" Çavuş efendi de uyuduysa, tut kelin perçeminden! Kapıyı kurcaladı. Aralanıverince soluğunu kesti. Çavuş efendiyi uyuyor görmesi bile kötü... Birden, nazlı bir inilti, sonra hışır hışır bir soluma duydu. "Dur kız! Dur dedim! Koparırım İsa çarpsın!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözleri boşluğa alıştı. "Aman Rab İsa! Aman Meryem Anamız, nedir bu." Çavuş Efendi, Popolina'yı sedire yatırmıştı. Enikonu didikliyordu. "Nasıl olur? Babamız yerinde, babamızdan ileri ve de barut gibi çavuş efendimiz!" Çekildi. Elini yüreğinin üstüne koyup çaresizlikle bakındı. "Ne iştir bu! Kırk yıl yaşasam aklıma gelmez! Aman göklerdeki Rab İsa Efendimiz! Suç, hayır Çavuş Efendimizde olamaz! Popolina yedi bu haltı... Rab İsa'dan korkmaz aşifte! Meryem Anamızdan utanmaz!" Popolina’nın suçluluğuna yüzde yüz inanınca ömründe ilk defa gerçekten kızdı. Ne yaptığını bilmeden matarasını iki kere küt küt vurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimdir o?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim çavuş efendimiz... Türkmenler göründü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay Allah belalarını versin! Tam buldular sırasını...</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot gene istemeden kapıyı itip dayanmıştı arkasına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Panayot, oğlum, yanılmayasın! -Panayot ürktü. Çavuş arkası dönük, pantolonunu çekiyordu. Ensesi kıpkırmızıydı-: Düğüne gelenlerse n'aparım seni? Yirmi sopadır! Kıçına yirmi sopa ki... Bak bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot yanılmadığına güvendiği halde, gözlerini yere indirmişti. Gülümsemeye çabalıyordu. "Yanılmadım denilmez büyüklere çünkü... Bakarsın yanlış çıkar!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuş efendi kemeri bağladı. "Şeytan canını alsın!" diye söylenerek donmuş kalmış Panayot'u itip burcun merdivenine yöneldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina, hemen sedirden fırlamış, kalçalarını ırgalayaraktan ki düpedüz can alaraktan, aynanın önüne gidip üstünü başını, darmadağın saçlarını düzeltmeye durmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot çekinerekten girdi. Perdeleri de kapatmıştı nedense, bu rezil Popolina... İçerisi ondan bu kadar loştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız!.. Kız dedim, n'apıyordun Çavuş Efendimizle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apıyormuşum! Hiiiç!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl hiç! Gördüm!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şurda... Neyi ne demek! Görmedim mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina, omzu üstünden kaçamak baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Görmedin ya... Yok ki bir şey! Çavuş efendimiz şarap istedi. Koşayım, dedim ayağını kaydı, kaldırırken... Tam kaldırırken... Kapıyı açtın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl kaldırmakmış o?.. Tastamam üstüne abanıp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaldırmak işte... "Hıristiyan kardeşin için kötülük düşünmeyeceksin" dememiş mi Rab İsa Efendimiz!. Dedem yerinde bir adam... Dini bütün Hıristiyan! Çavuşumuz, Efendimiz... Ne dedi, sen gelmeden önce?</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot birden ilgilendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne dedi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dedi ki... Bizi seviyor sayın çavuşumuz, Panayot, Meryem Anamız tuttuğunu altın ede... Seni; hele, çok seviyor, oğlu olmadığından... "Panayot ödevine sağlam!" dedi, "Uykucu değil, hırsız da değil, laf taşıyıp arkadaşları birbirine düşürmüyor" dedi, "Denedim, bana bağlı buldum," dedi, "Pırlanta gibi kocaya düştün kızım, sevin!" dedi. Tam sen kapıyı açtın, ne demekteydi bil bakalım!.. "Panayot oğluma adaylık zamanı bekletecek değilim," dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya? "Ya" dedim aman Popolina?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Savaşçılığa ahvereceğim" dedi. Yakında aylığa geçirecek seni... Yemin etti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deme! inanayım mı, oh Popolina... Yanlış manlış olmasın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yanlışı yok! Yemin etti. Yemin eder mi, tutmayacak olsa çavuş efendimiz?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç etmez! Aman Popolina... -Sokulup sarıldı-: Popolina gerçek mi, bak bana... -Kız, bir an çekilecek oldu, gerekmeyeceğini anlayıp öptürdü-: Oh tombul güvercinim! Oh kuş tüyünden yumuşağım! Rab İsa günah yazmasın! -Çavuş Efendisi'yle hanımını gözetlemişti de onlardan öğrenip ezberlemişti bunları-:... Oh ballım! Tatlı şarabım! Doyumum!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak... Bırak yeter! Uf bırak! Çavuş efendimiz, ya görürse... Ayıp! Ölürüm utancımdan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur biraz... Demek, "aylığa" mı dedi? Bekletmeyecek... Hemen geçirecek... -Kızın göğsündeki düğmelerden ikisinin eksik olduğunu görünce kaşlarını çattı-: N'oldu bunlara... Düğmelerin kopmuş! Asıl ayıp bu... Ne der Çavuş Efendimiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kopmuş mu? Dur aman, gerçek! -Popolina hemen kurtulup aranmaya başladı-: Buralarda düşmüştür oh Panayot, buluver şunları... Hadi bul! Düğüne gidemem yoksa!</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot biraz bakındı, sonra diz çöktü. Düzensizliğin, çapulculuğun hiçbir çeşidini küçüklüğünden beri sevmiyordu. Ellerini döşemeye sürerken çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Açsana şu perdeleri... Allah Allah! Ne var gündüz ortası bunları kapatacak...</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina "kik" diye gülüp koştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot düğmeleri bulunca o kadar sevindi ki, sabahleyin evde kopan şeylerin buraya nasıl geldiğini artık düşünmedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, ak örtüsünün üstüne morlu mavili, kırmızılı yeşilli ipek pusuyu sımsıkı sarmış, oyalı uçlarını sol omzuna sallandırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bilecik Hisarı’nın açık kapısı önüne gelince, hayvanından atladı. Elini göğsüne koyarak Kosti Çavuş'u selamladı. Bileğinde her zamanki gibi kırbacı asılıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuşun bağırışıyla uyanan kapı bölüğü daha kendisini toparlayamamıştı. Kimi kılıcını, kimi kemerini düzeltiyor, kimisi de saçlarını şapkasına sokmaya, yakasını iliklemeye çabalıyordu. Sarhoşluktan hepsinin gözleri kan çanağına dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, parmaklarının boğumlarıyla tespih çeker gibi saydı, çavuşla beraber on sekiz kişi olduklarını anlayınca gülümsedi. Demek Osman Bey'in martalosunda, yalan yanlış yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kosti çavuş başına geleceklerden habersiz, kalın bacaklarını güvenle açmış, başparmakları kılıcının işlemeli kemerine sokulu, ileri geri sallayıp kendi kendine şımararak yokuşu çıkan mekkârelere alıcı gözüyle bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karı kılığındaki Mavro ile Ermeni Toros önceden kararlaştırıldığı gibi gerektiğinde kollarını kavrayacak kadar yanına sokulmuşlardı. Gülüşüp fikırdaşıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geciktin Bacıbey Hanım! Düğün yerini akşamdan önce tutacağınız şüpheli bu gidişle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Güzel gelinimizi göremezsin gündüz gözüyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ilgara n'olmuş! Meraklanma, bir saate komaz ulaşırım ben... At süremez olmadık senin gibi, Kosti Çavuş!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bacıbey Hanım! Kosti Çavuş Türkmen binicilerinden pek üstün sayılmazsa da Rab İsa Efendimize şükürler olsun, pek düşkün de sayılmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlarız bakalım! Cirit meydanında belli olur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ciritle yıldıramazsın bu kez benim gözümü, Bacıbey hanım! -Yanında hıkırdaşanları Türkmen gelinleri saydığından elini bıyığına attı-: Tekfur düğününün cirididir bu, hiç olmayan olur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne gibi arslanım! Rumanos Tekfur, körpe gelin getirdiğinden mi şişinmektesin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya, Kosti Çavuş, yanılıp kaldırılmaz yükün kulpuna yapıştınızsa?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu dünyada kaldırılmaz yük yoktur Bacıbey hanım, yiğidini bulmaya bakar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah! Böyle mi bilinir sizde bu? Kulağını ver, Türkmen kocakarının öğüdünü işit! "Kaynar çorba, buzlu şerbet, olmaz; dişi çürütür / Koca kişi, körpe avrat, uymaz işi çürütür".</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yazık! Yazık ki ne kadar... Durumları kötü desene Türkmen yaşlılarının...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkmen yaşlılarıyla Rum yaşlısının ayrıntısı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şurada ki... Biz Rum milleti şarap gibiyizdir, Bacıbey hanım, eskidikçe güçleniriz, hem de körpelere tövbe çektirmecesine...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey suratını buruşturdu. Böyle pis konuşmaları hiç sevmezdi ama Kosti Çavuş avanağının bayıldığını bildiğinden katlanıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuş biraz bekledi. Yanında duran Türkmen kızlarını tepeden tırnağa süzüp kasıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hani ya, ses gelmedi? Nerdesin Bacıbey hanım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Erkek milletinin tanıklığı geçmez bu işte... Avratlarınıza soralım bakalım, he diyecek çıkar mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuş başından beri gülümseyerek dinleyen Popolina'nın yanağını makasladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nah sana tanık! Sor bakalım yalan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey utanmaz kıza bir zaman baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yağma yok Kosti çavuş! Böyle el kadar bebeler kolay! Avrat gibi yiğit avrat isterim! -Yokuşa vurmuş kervanın sallanmasına kızmış gibi kocaman sesiyle çıkıştı-: Hadisenize! Haylayın şunları...</p>

  <p class="Standard" dir="ltr" style="margin-left:0;margin-right:0;text-indent:18.859844px">Denkler öküzlere mandalara, sandıklar katırlarla atlara sarılmıştı. Kafile öndeki koca kömüşün ayağıyla duraklayarak geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, kapının iki yanına sıralanmış savaşçıları gizlice gözden geçirirken içini yokladı. Biraz sonra tehlikeli bir vuruşmaya girişeceği halde, kılı kıpırdamıyordu. İri kesimini, bu kesime çok uyan kabadayı davranışını, birçoklarında olduğu gibi, korkusunu gizlemek için kullanmaya alışık değildi. Ne zamandan beri palavrasız cesur olduğunu artık hatırlamıyor, arada bir kadınlığı tutup birine şımarmak isteğiyle korkmayı özlediği bile oluyordu. Yol kavşağında bekleyip hisarda kaç savaşçı olduğunu bildiren sarı martalostan ayrılınca, kasıntılı Kosti Çavuş'u kendi eliyle tutup bağlamayı, olmazsa hiç acımadan tepelemeyi tasarlamıştı. Bunu nasıl başaracağını şimdi kestiremiyordu, ama çok kolay olacağına inanıyordu. Herifin bir şey sezinleyip sezinlemediğini yüzünden anlamaya çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayır! Ya hiçbir şey sezinlemiyordu ya da durumunun sağlamlığına güveniyordu yüzde yüz... Hilelenemiyorsa âdemoğluna, koca Tanrı, şuncacık sezgi vermemiş demekti. Kendisini çavuşun yerine koydu. Herif böyle gelse, attan hoplasa... İstemediği lafa koşulsa... Yanına iki delikanlı sokulsa civelek... Pirelenmez miydi hiç? Birazdan atlayıp kapıyı tutacağından, koca Hisarı çekip alacağından kuşkulanmaz mıydı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan öndeki koca kömüşü, boynuzuna vurarak kapıya doğrulttu. Yanında Osman Bey'in küçük cariyesi Şirin kız vardı. Gelini olacak haspanın boyu daha uzun, Sirin'in gövde kesimi daha tıkızdı. İkisi de sanki bu yaşlarda gerekliymiş gibi göğsülerini sımsıkı sarıp savaşa hazırlanmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadindi Kosti Çavuş! Yoklatacaksan yoklat. Gecikmeyelim boşuna...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan'la Şirin, elleri göğüslerinde, edeple durdular. Birkaç yıldır hazine getirdiklerinden giriş töresini biliyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kosti çavuş kızlara baygın baygın sırıttı, Popolina'ya emretti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bak bakalım! Türkmen hanımları kılıçsız, kamasız dolaşmazlar! İlle de Bacıbey'in bölüğü!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kısa kısa güldü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina, göze girmek için adamakıllı mıncıklamaya başlayınca Aslıhan gıdıklandı, biraz da direndi, sonra kikirdeyip kıvranarak yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yeter oh bacım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzatma Popolina! Osman Beyli bunlar... Soylu Tekfurumuzun kardeşten yakın dostları...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan soluk soluğa geçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Savaşçıların yarısı kapının iki yanında kalmış, yarısı denklerde kuşkulanacak bir şey olup olmadığını araştırmaya ya girişmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuş, onlara da uzatmamalarını söyleyince Bacıbey'in hiç şüphesi kalmadı. "Haberli bu domuz! Nasıl olsa Osman Bey'i takımıyla kavrayıp bitirecek bu gece Tekfurumuz demekte... Bir Bacıbey oyunu göstereyim ki sana, kitaplara yazılıp kıyamete kadar mesel olsun!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca'yla Kaplan Çavuş'un baş başa verip düzenledikleri oyunda, karılar silahsız olarak içeri girecek, karı kılığındaki savaşçılar Kaplan Çavuş'la dışarda kalacaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aranan karılar, bakılan yüklerin ardı sıra, hisar kapısından geçiyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kosti Çavuş, Panayot'u parmağını bükerek yanına çağırdı. Kemerine sokulu kocaman anahtarı çıkarıp verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soylu Osman Beyimizin hazine mahzenini bildin! Koş, kilidini aç! Anahtarı bana getir!</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot kılıcını tutarak koştu. Gücünün yettiğinden daha hızla gitmek istiyor, gövdesi hantal, beli kalın, kalçalan tombul olduğundan harmanlayarak debeleniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Soluk soluğa döndü. Çok önemli bir ödev verilmiş, bunu yüz akıyla başarmış gibi şişinerek anahtarı uzattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun çavuşum! Mahzeni açtım geldim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kosti çavuş gözlerinin içine, canını alacak gibi bakan Dündar'ın dul kızı Cinli Nefise'ye dalmıştı. "Gönüllü bu karı... N'apsak, hey göklerdeki Rab İsa Efendimiz! N'apsak haaa..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Nefise cimriliğinden yanıp yakıldığı babasının ölümüne hiç acımamış, Bacıbey takımına katılarak Söğüt'ü şaşırtan "yaza çıkmaz" bir iş daha yapmıştı. Şurasını burasını üstünkörü yoklayan Popolina'nın yanağını erkek gibi makasladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu nasıl güzellik civanım! Ben karılığımla bittim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina ürkerek geriledi, gözlerini var gücüyle açarak yardım ister gibi, çavuşa baktı, Kosti Çavuş, ağzının tadını bilir bu kara gözlü Türkmen karısını Kozpınar'da başkasına kaptırmamak için n'apacağını tasarlayarak dalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Önüne dikilen Panayot hayvanının def olmadığını görünce kükredi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yıkıl be! Savuş önümden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anahtarı çavuşum... Mahzeni açtım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anahtarı mı? Neyin anahtarı?.. Haaa... Ver Bacıbey hanıma... Ver eliyle kitlesin, yayla dönüşü eliyle açsın, göklerde bulunan Rab İsa Efendimizin izniyle, kendi mahzeni gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey anahtarı aldı, eğilip çavuşu selamladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yayla dönüşü, bu kez, Kosti Çavuş, yedi endaze Türkmen kilimim, odana serilmiş bil!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kosti Çavuş da şapkasını çıkarıp, iki büklüm oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karıların hepsi, yüklerin yarısı girmiş, Hisar meydanı, pazar yerine dönmüştü. Söğütlüler, sandıklarını denklerini iki yandan tutarak mahzene iniyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey geride kalanlara yalandan çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadisenize bacılar! Öldünüz mü?.. Beri bak...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sözünü bitirmesine kalmadan atlardan biri hopladı. Kuyruğu altına, Kaplan Çavuş'un yanar kav koyduğu hayvan tepinerek, çifte savurarak, kıç atarak ortalığı bir anda karıştırdı. "Höst... Dur oğlum! Dur aman!" bağırtıları arasında, sırtındaki sandıkları yere çalıp yuları çekip alıp bayır aşağı savuştu; gitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tutsana bacım! Tut haa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman, Bacıbey yetiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">Düşen sandıklardan biri ağzına kadar para doluydu. Bilecik Hisarı görününce Kaplan Çavuş bunu indirmiş, çemberlerini kesip çivilerini gevşeterek düşer düşmez dağılacak hale getirmişti. Akçakoca'nın dediğine bakılırsa, "Gâvur kısmının aklını başından, bu dünyada, salt para görüntüsü alır, ne kadar da çok görünürse o kadar da çok alır." Ne fayda ki evdeki pazar çarşıya uymadı, fukara Bacıbey'in, "Heyvah paralar gitti" diye bağırtısı hiçbir işe yaramadı. Çünkü namert sandık, gevrek karpuz gibi parçalanıp içindekileri ceviz gibi dağıtacağına, saman torbası gibi yığılakalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğütlüler n'apacaklarını bilemeden çevresine toplandılar, elleri böğürlerinde, bir ayaklarını indirip bir ayaklarını kaldırarak kıvranmaya başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hepsinden önce Bacıbey topladı kendini, bağırtıyı bıraktığı yerden kavradı aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gitti hazine sandığı... Vay başıma, öldüm! Altın doludur bu! Kime teslimdi karılar? Söğüt'ün varı? Gözü gibi bakacak değil miydi teslim alan! Altın ne demektir?</p>

  <p class="Standard" dir="ltr" style="margin-left:0;margin-right:0;text-indent:18.859844px">Altın, gümüş lafıyla çavuş başta olmak üzere bütün Bilecik savaşçıları ilgilenmişler, koşup gelmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey çırpınarak sandığın çevresinde birkaç kez dolandı. Sonra başına çömeldi, açmaya uğraşırken kapak elinde kalınca, eline ateş değmiş gibi yırtınarak hopladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Keser bizi Osman Bey!.. Boynumuzu vursa hak değil mi? Hiç açılmayacaktı bunun ağzı... Açıldı mı bittiii!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kosti Çavuş ağzına kadar para dolu sandıktan gözlerini bir türlü ayıramıyor, bu kadar paranın sahici olabileceğine bir türlü inanamıyordu. Türkmenler geldi geleli tutturduğu kasıntı birden sönmüş, sanki gövdesi birden eriyip küçülüvermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini tutmak istediği halde, güç yetiremedi, hırıl hırıl soluyarak eğildi, avuçlarını doldurup güneşe kaldırdı. Venedik, Ceneviz, Malta, Kıbrıs, Frenkî, duka altınları, kızıl flörtler, gümüş dirhemler, kuruşlar, dinarlarda kamaşan gözlerini kırpıştırarak çevresine, umutsuz umutsuz baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sahiciymiş be! Aman kutsal Meryem Anamız! Sağlam paraymış, Bacıbey!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma! Keser bizi Osman Beyimiz, çavuş kardaşım!.. -Başını yumruklamaya başlamıştı-: Vurur boynumuzu... Vurur! Aman bize medet!</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerilerden Söğütlünün biri sakin bir sesle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boşuna yolunma, akılsız Bacıbey! Giden yok, yiten yok! Sayısı belli değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yere batsın! -Dizlerine pat pat vurdu-: Sayısı belli m'olur Türkmen hazinesinin bacım! Belli mi olur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bilecikliler "Hıı" diye bir ağzından soludular. Kosti Çavuş, ellerindekileri çaresizlikle sandığa yavaş yavaş akıttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey para şıkırtısıyla kendine gelmiş gibi davrandı, çevresine can alacak gibi göz gezdirdi. Mavro'nun üstüne saldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir de bakarsın Fatma kız! Sana teslim değil miydi bu sandık! Tuh yüzüne! Yüklen şunu... Kaldırın oh bacılar! Yükleyin kurban olduklarım! Tüh yüzüne Fatmaaa... N'olacak peki, bunun ağzı açık!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuş:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meraklanma Bacıbey Hanım! Anahtarı sende... Gerekirse bir kilit daha vururuz kapıya... Ferah ol!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Hay çok yaşa Kosti Çavuş kardaşım! -Sanki birden her şey düzelmiş gibi kendisini toplayıp kafasını dikerek emretti-: Yükleyin şunu, şu çengiye... Dökmelisin ki ben seni bu kırbaçla...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bileğine asılı korkunç kırbacı birkaç kere şaklattı. Mavro, Bacıbey'in kendisinden ne beklediğini anlamıştı. Sandığı sırtlayıp cilveli oyun adımlarıyla kapıya doğru yürüdü. Herkes altına yol ' vermek için saygıyla açılmıştı. Mavro, Bacıbey'in "Aman!" demesine bırakmadan, hiç kimsenin beceremeyeceği bir ustalıkla, küçük bir taşa takılıp görülmemiş bir cambaz perendesi attı, savruldu; sandık sırtında olduğu halde içindekileri bir tek bakır onluk kalmamacasına etrafa saçtı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey önce bakakalmış, sonra yere çöküp dövünmeye başlamıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amanın bittim! Kalkmaya çabaladı. Bu kahpeyi öldürünce... Bu kahpeyi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Başta Kosti Çavuşla Popolina olmak üzere, bütün Bilecik takımı Bacıbey'e acımışlar gibi sayısız bellisiz Türkmen altınlarını toplamak için yere kapanmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karı kılığındaki Söğütlü savaşçılar, ellerindeki kalın sopalan tartarak gizlice bakıştılar. Bacıbey "Koca Tanrı" der demez çömelimdeki Bileciklileri bitireceklerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot, çömelmeyi eskiden beri hem sevmiyor, hem de beceremiyordu. Bu sebepten altınları iki büklüm toplamaktaydı. Aslına bakılırsa, n'apacağını da kestirememişti. Bunları Çavuş Efendisi verecek mi Türkmen'e, yoksa cebe atılanlar yana kâr mı kalacak? Bacaklarının arasından bakıp arkadaşlarının ne yaptıklarını anlamak istedi. İki eli de artık bir tek altın alamayacak kadar dolmuştu. Sıcacık... Birden, içerdeki Söğüt karılarının mahzene doğru koştuklarını görüp şaştı. Hem buraya yetişecekleri yerde mahzene, hem denk menk götürmeden... Sarsılmaz ödev duygusuyla pirelendi. Emekleyerek çavuşa sokuldu. Kosti çavuş altınları göğsüne sokuşturuyordu. İlk kelimede dişlerinin arasından bir "Yıkıl" dedi ki hiç şakası yok!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot, bir daha baktı bacaklarının arasından... Hayır! Bir iş dönüyordu içerde... Altını maltını düşünecek sıra değildi. Bir iki Söğütlü karının paraları toplayacaklarına kendisine baktıklarını fark edemeden, ödev aşkıyla fırladı. Kılıcını tutarak koşmaya başladı. Kapıdan geçince elindeki altınları ne yapacağını düşünerek durakladı. Götürüp çavuş odasının penceresine koydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mahzenin merdivenlerini ayaklarının ucuna basarak indi. Savaş nedir bilmediğinden silaha davranmayı aklına getirmemişti. Kadınlar toplanmış bir şeye bakıyorlardı. Hep öyle sessiz yaklaştı. Ayaklarının ucuna basarak n'olduğunu görmeye çalıştı. Ortada duran iki büyük sandık ağzına kadar, her çeşitten kılıç doluydu. Türkmen kanları birini bırakıp birini alıyorlar, çekip tartıp havada vınlatarak bileklerine uygununu arıyorlardı. Önce bunu, pek önemsiz bir şaka, erkekliğe bir özeniş sandı. Fakat Cinli Nefise'nin kılıcı savururken suratındaki değişmeyi görünce dehşete kapıldı. Hayır şaka maka değildi bu... Korkunç bir işe hazırlanıyorlardı bunlar... Kapıdaki aramaların önlemeye çalıştığı neyse, ona hazırlanıyorlardı, belki altın sandığının dökülmesi de, bununla ilgiliydi. Bağıracakken elini ağzına kapatıp hızla geriledi. Birine çarptı, ürkerek dönüp baktı. Şirin kız da, bir Rum savaşçısının aralarında bulunmasına, çok şaşmıştı. Panayot gülmeye çalıştı, hiç gerekli değilken parmağıyla sus işmarı verdi. Kızın gözlerindeki korkudan nerdeyse bağıracağını anlayınca, itip geçti, kapıya doğru koşmaya başladı. Şirin de kendisini hemen toplayıp atılmıştı. Tam merdiven ayağında yetişip arkadan beline sarıldı, parmaklarını birbirine geçirip göbeğinde kenetledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Panayot bir zaman bileklerden tutup çekerek kolları çözmek istedi, güç yetiremeyince, iki yana savurarak, "Bırak! Rab İsa aşkına bırak!" diye yalvardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kılıçlı karıların gelip kendisini doğrayacaklarını düşünerek boğazı kurumuş, dili dönmez olmuştu. Birden küçük hançeri aklına geldi. Beline sarıları ellere batırarak kurtulmayı tasarlayıp çekti. Bir kez daha, "Bırak hemşire! Rab İsa aşkına bırak!" diye inledi. Şirin hançeri görüp bağırmaya başlayınca n'aptığını bilmeden, bıçağı arkasına doğru üst üste savurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğütlü kadınlar bağırtıya dönmüşlerdi, kanlı bıçağın aralıksız işlediğini görüp donakalmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hepsinden önce, Cinli Nefise kendini topladı, "Vay kahpe dölü!" diye atıldı. Yetiştiği zaman, Şirin kızın parmakları çözülmüş, kolları sıyrılıp vücudu yere serilmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nefise bir daha, "Kahpe dölü!" diye bağırdı, kılıcı, karşısındaki aptal surata var gücüyle vurup sol yanağı çenesine kadar açtı. Panayot uluyup ellerini yüzüne kapatmış, iki dizi üstüne çökmüştü. Nefise bir an bile duraklamadan ustura gibi Dağıstan kılıcını sol omzuna doğru kaldırdı, çok sevdiği çapraz vuruşla enseye indirdi. Kılıç, kemikte kasap satın sesi verince, yüzünü iğrenmiş gibi buruşturarak gözlerini yumdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dışarda bağrışmalar, ulumalar, iniltiler başlamış, "Hayda Rum bacıları" diye korkunç bir çığlık, mahzeni çınlatmıştı. Nefise merdivene atıldı, iki kere sürçtü, kan tutmasından korkarak parmağını kılıcına sürüp alnına kırmızı bir nokta koydu. Ferahlayıp üç basamağı bir ederek koştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Ödev kurbanı Panayot'un iki saat önce sınır tanımaz görünen yaşama sevinciyle, göklerdeki Rab İsa'yı, İstanbul'daki imparatoru, dünyayı, caddeleri, köprüleri, kazanacağı namı şanı, altına alacağı kadınları kızları düşünerek dayandığı korkuluğun önünde, şimdi Kerimcan duruyordu. Bilecik'in, sadece Şirin kız kurban verilerek, kolayca alınmasına hiç sevinmemişti. Bunun sebebi, tam ölürken kızın yanında bulunmasıydı belki de...</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzaklara bakarak, ağzının acılığını dışarıya tükürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Burada gördüğü her şey keder vericiydi. Ekini orağa yükselmiş tarlalar, yemiş yüklü ağaçlar, akşam güneşinde kızıl pırıltılarla akan Karasu... Hele yıllardır kervan geçmez olmuş</p>

  <p class="Standard" dir="ltr" style="margin-left:0;margin-right:0;text-indent:18.859844px">İstanbul-Tebriz yolu... Köprünün yarı yarıya göçmüş taş ayaklan... Dünyanın yüzünü karmakarışık çizen yollan, bunların üstünde sürünen, insan hayvan kalabalıklarını düşündü. Yükleri her akşam çözüp her sabah saran, neyi kime, kaça satacaklarını bilmeden aralıksız yürüyen bu insanların, alın yazısından ürktü. "İnsanlar ne yana gitseler, ölümlerine doğru giderler," demişti bir gün Şeyh Edebâli... Salt ölümün yeri, biçimi değişiyordu. Rahat yatağında ölmek... Eşkıya tarafından tutulmuş boğazları zorlarken ölmek, en iyi dostunun pususunda... Cellat olarak doğmuş Pir Elvan'ın ellerinde ölmek... Kansının verdiği zehirle, kocanın hançeriyle ölmek... Sonra bu ölümlü dünyada para için çabalamak... Şu, birkaç saat önce, anası Bacıbey'in Bilecik kapıcılarının ayakları dibine yem olarak saçtığı maden parçalan için... Korkunçlu nesneydi para... Böyle bir yem olmasaydı, bu kadar kolay alınabilemezdi bu Bilecik Hisarı... Evet, altını görünce gâvur milletinin aklı başından gitmişti. Dündar Alp'i hatırlayarak suratını astı: "Salt gâvur milletinin değil, nice Müslüman'ın aklını şaşırtmakta bu pis!" Kapının önündeki rezillik gözünün önüne geldi. Sayısının bilinmezliğini öğrenir öğrenmez, deliye dönmüşlerdi herifler... Topladıkları kendilerine kalacak sanmışlardı. Nitekim, bu paraların sahipleri Keşiş Benito ile Kamagan Derviş, Daskalos, Dündar Bey de öyle sanmışlardı. Bilecik'in savaşçıları hırsla yumulup topladıklarını ellerinden bırakamadıkları için kılıçlarına davranamadı hiçbiri... Arkadaşları sopalarla yere serilirken şaşkın şaşkın bakakalmaları, altının tuzağına yakalandıklarından... Tuzak kelimesini aklından geçirince, sol bacağı sızladı, Daskalos'u debelenirken görür gibi oldu. Demek tuzakla boğuşurken Benito Keşiş üstüne gelseydi... Gözlerini kapayıp uzakları dinledi. Yaprak oynamıyordu. Osman Bey de, Kozpınar'daki işi, bu saate çoktan bitirmiş olmalıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bilecik ele geçirilsin geçirilmesin, birinin kaçıp Rumanos Tekfur'a durumu haber verebileceği düşünülerek karşı baskının geceye bırakılmaması kararlaştırılmıştı. İnegöl Tekfuru kadar Atranoslu da çetin gâvurdu. "Uyanık durmuşlarsa... Kılıçları sıyırmaya fırsat bulmuşlarsa..." Orhan Bey'i, Ermeni Toros'u, bütün yakınlarını, sonra Osman Bey'le Söğüt ulularını düşünüp yüreği titredi. Hatta, cellatlığa o kadar yakın Pir Elvan alçağına bile bir şey olsa üzülecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Vuruşmayı hiç sevmiyordu ama, bunun sırasında kaçınılmaz olduğuna da yavaş yavaş inanıyordu. "Kılıç taşıyarak yaşamanın töresi, ya öleceksin, ya öldüreceksin! İyi ya, sonu neye varır bunun böylece? Gözlerini kırpıştırdı. Düşmanların tükenmesine... Gene Dündar Alp'i hatırladı. Ya düşman tükenir mi? Kendi soyundan bile türedikçe?.. Biraz düşündü. Evet, düşmanlık kalkmadıkça düşman tükenmez!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayak sesine yüreği üşendiğinden, dönmedi. Boşboğazın birisine, hiç katlanamayacaktı. Burada gidip başını dinleyecek bir yeri yoktu. Bunun ne kadar önemli bir yoksulluk olduğunu, birkaç aydan beri ikinci defa duyuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Burada mısın yahu? Araya araya!..</p>

  <p class="Standard" dir="ltr" style="margin-left:0;margin-right:0;text-indent:18.859844px">"Çok şükür Mavro'ymuş!" diye gülümseyerek omzundan baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buradayım! Sen nerdesin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Fukara Şirin kızı gömecekler... Savuştum.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hocasız mocasız mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şehit olduğundan, yıkanması namazı olmazmış... Bir yandım ki Şirin bacıya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim yutkundu. Elini yüzünden geçirdi. İsteksiz anlattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karılardan biri "Şirin vuruldu" deyince koştum. Daha ölmemişti. Soluyordu kesik kesik... Kafasını dizime koydum. "Şirin! Bak bana!" dedim. Tanıyamadı önce, sonra gülmeye çabaladı. "Ölür müyüm bu yaradan Kerim abi?" diye sordu sesi duyulur duyulmaz... "Yok canım! Yok bir şey!.. Zıplar kalkarsın birkaç güne kadar" dedim. "Görür müyüm güzel gelinimizi?" dedi. "Hay hay! Hiç kuşkun olmasın!" dedim. "Ölürsem..." dedi, "Orhan Bey'e de ki..." dedi. Dudaklarını yaladı var zorlayışıyla... "Deme bir şey!.. Hiç deme! Hiç..." dedi. Başı yana kaydı. Canı boşaldı birden... Tıkızlığı gevşeyiverdi. Şaşırdım n'apacağımı... "Ana" diye seslenmişim! Yatırdım taşlara... "Üşürse müşürse..." demez miyim?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro gözlerini yumruğunun üstüyle kuruladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oğlanı bildin mi, vuran namerdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mahzeni açıp gelen avanak köylü... Anahtarı Bacıbey anama veren alçak! Kız dedi ki!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hangi kız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir kız var aşada... Çavuşun beslemesiymiş... Dedi ki, "İnanmazdım gözlerimle görmesem," dedi. Tavuk kesmekten geç, tahta biti ezemezmiş... -Biraz düşündü-: Böylesi kıyar insana... Çünkü ne halt ettiğini bilmez! -Sesindeki acılık birden sahici düşmanlığa dönüverdi-: Ama, Cinci Nefise ablam n'apmış, elleri yeşil olası... Bir vurmuş, yanağını açmış şöyle elim gibi... Çökertmiş, ikinciyi vurmasıyla bitirmiş!.. Kaplan Çavuş emmim de çok yan dı Şirin kıza... "Götürün şu iti tekfur konağının adam gübresine gömün!" dedi. Bacağından sürüdü biraz, "Tüh yüzüne" deyip bı raktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerede şimdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim? Kaplan Çavuş mu? Şeyh Edebâli Efendimize tekke yeri seçmekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim hemen ilgilendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buraya mı konacakmış şeyhimiz? Söğüt'te kurduğu tekke ne olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ahi Hasan Efendi'ye bırakacak... Konuk evi... Buraya sak bir tekke kondurmayacakmış Edebâli Efendimiz! Konuk evi, imaretten başka, bir medrese konduracakmış ki Konya medreseleri kaç para... "Horasan'dan, Mısır'dan, Rum'dan, Bağdat'tan müderris hocalar getirtsem gerek... Ona göre... Aman Kaplan Çavuş göreyim seni," demiş, "Hisarlara, kentlere kadılar, subaşılar dikilse gerek. Ve de çerinin yanına kazaskerler koşulsa gerek," demiş, "Türkmen'den yeterince okumuş yetişmeli, ülkeyi çekip çevirecek yazıcı peydahlamalı," demiş. "Beli kılıçlı kimden olsa olur, hele akıncılar Rum'dan seçilir, çünkü bizim akınlar Rumluğa yönelmiştir ve de yakıp yıkmak, vurup almak akım değildir, adalet gösterip güven vermek akınıdır," demiş! İyi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim dalmıştı. Mavro omzuna vurdu. Bundan böyle arkadaş, benim sezinlediğim, Osman Beyimiz Bursa'ya, İznik'e yönelse gerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok canım! Nerden belli?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeyh Edebâli Efendimizin koca Eskişehir dururken gelip Bilecik'e konmasından... Biraz durakladı, sordu. Bursa'ya, İznik'e yolun düştü müydü hiç?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Ya senin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben de görmedim ama, rahmetli babam çok anlatırdı. Osman Beyimiz Bursa'yı da, Bacıbey eliyle kapısına altın saçarak çekip alırsa...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayak seslerini duyunca sözünü bitiremedi. Popolina bir elinde büyücek bir şarap testisi, ötekinde bir gümüş kupayla görünmüştü. Kupa, Kosti Çavuş'undu. Yaklaşıp, dizlerini kırarak selam verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun Türkmen beyim! Araya araya başım döndü. Az kalsın testiyi kapacaklardı elimden... Vermedim!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir o?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şarap istemişsiniz ya!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim şaşırarak Mavro'ya baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şarap nerden geldi aklına?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, kızı süzüyordu. Aşağıdaki alacakaranlıkta iyi görememişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Adın neydi senin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Popolina, Türkmen efendimiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Popolina... -Omzu üstünden Kerim’i cevapladı-: Uzanıp kızın yanağını makasladı. Bu kadar güzel bir kıza "istemem" denir mi? "Hayhay"ı bastırdım! -Kupayı alıp Kerim'e uzattı-: Bak bakalım tadına!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim biraz içti. Yüzünden belli ki şarapla başı hoş değildi. Mavro bir dikişte boşalttı, damağını şaklattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol, var ol Popolinamu! Göklerdeki Rab İsa Efendimiz seni sevdiğine bağışlasın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina başını yana almış, gülümseyerek bakıyordu. Mavro'nun duasını duyar duymaz, sağ kaşını kaldırıp toplandı. Göklerdeki Rab İsa'ya dua eden hiçbir Türkmen görmemişti, şimdiye kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doldur bakalım Popolina... Doldur ama, bu kez bedava değil... Sen de benden bir şey isteyeceksin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kızın kara gözleri sevinçle parladı. İsteyeceğini çoktan tasarlamış gibi hiç duraklamadan diz büküp selam verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Düğüne gidecek misiniz, Türkmen efendilerim! Düğünü var soylu Tekfurumuz Rumanos Efendimizin Kozpınar'da... -Başıyla gösterdi-: Şu yana düşer, Kozpınar!.. Gidecekseniz, n'olur, beni de götürün!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim'le Mavro gülmeye başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina niçin güldükleri gibi, götürüp götürmeyeceklerini de anlayamamıştı. Niyetlerini sezmeye çalışarak, biraz tedirgin, bakıyor, Türkmenlerle anlaşmanın zorluğuna şaşıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İstediğin düğünse, can baş üstüne güzelim! -Yanağını bir daha makasladı-: Hele doldur şunu!.. -Kerim'e döndü-: Demekteyim ki... Bak ben ne demekteyim arkadaş... Bu dünya güzeli Popolina'yı alıp Kozpınar'a mı gidelim, yoksa haber salalım da soylu Rumanos Tekfur, gelini kapıp buraya mı getirsin!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina bir zaman anlayamadı. Anlayınca da somurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sordunuz, soylu Türkmen efendi, ben de söyledim. Ayıp mı sizde, kızların düğüne gitmeleri?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay inanmadı, gördün mü Kerimcan! Bak Popolina, benim kim olduğumu demek ki öğrenmedin! Ya ben, büyük Moğol'un otuzuncu şehzadesi değil miyim! Fermanım yürümez mi benim buralarda? -Sözünü kesip, elini gözlerine siper ederek İstanbul-Tebriz yolunun en uzun dönemecindeki karaltıyı seçmeye çalıştı-: Nedir o! Aman haa... Vay ki vay! -Şarap kupasını kaldırıp parmaklarını şıkırdatarak iki kere döndü-: Yalan mıymış Popolina! İnanmadın mı şimdicik! Nah, Soylu Rumanos Tekfur, gelini sırtlamış gelmekte ki, Yolları tozutaraktan, gör, nasıl gelmekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim telaşlandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kapalı mı kapılar? Bırak şaklabanlığı... "Kapılar" dedim, akılsız Mavro!</p>

  <p class="Standard" dir="ltr" style="margin-left:0;margin-right:0;text-indent:18.859844px">Popolina, güvenle karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çekildi Türkmen efendimiz! Meraklanmayın, vurdurdu bütün kol demirlerini çavuşunuz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz sonra Mavro kestirip attı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Arabadır Kerim Ağa... Güneşte parlaması, sırma saçaklı, ipek örtülü gelin arabası olduğundandır. Kılıcım üstüne bahse girerim ki, çevresindekiler de bizim Söğüt savaşçıları... -Kupayı kaldırıp var gücüyle bağırdı-: Heyy! Bu iş tamam Kerim Ağa! -Şarabı dikti, yüzüne şaşkın şaşkın bakakalmış Popolina'ya şakadan çıkıştı-: Doldur şunu! Durmakta, başına neler geleceğini bilmeyip... Türkmen'de şarabı geç doldurmanın cezası nedir? -Kızı tutup yanaklarından şap şap öptü-: İşte budur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Araba, nedense, yavaş geliyordu ama, çevresindeki savaşçıların, ileri geri seğirtmelerinden, havaya kargılarını atıp tutmalarından çok keyifli oldukları anlaşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bilecik alındı almalı Kerim'in ilk defa yüzü gülmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Araba biraz yaklaşınca, dev iriliğindeki bir ata binmiş Âdem Ejderhası Pir Elvan, Karasu'yu değirmen çarkı gibi köpürdeterek, beri yakaya geçip yokuşa sardı. Hayvanı Allah yarattı demeden sürüyordu. Bilecik Hisarı’nın kapısına dayanır dayanmaz, narayı gürledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bre Yettim Kaplan Çavuş! Bre bunun kapıcısı yok mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim ellerini boru yapıp seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Elvan Ağa... Nasılız Elvan Ağa, kötü bir iş, ölen mölen?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Müjdeler olsun Kerimcan, ölenimiz hiç yoktur. Yaralımıza da, kulak asmalı değil...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunları söylerken, herhalde ganimet aldığı, kesimine uygun Macar kadanasını oynatıyor, bineğine dilediğini yaptırır usta binici olduğunu, hakçası, ispatlıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası Pir Elvan'ın getirdiği haberlere bakılırsa, ilk kavuşmada tekfurları ölen İnegöl, Atranos savaşçıları, uzatıp tadını kaçırmadan pes etmişler, Yarhisarlılarsa biraz çabaladıktan sonra ele geçmişlerdi. "Söğütlü Kozpınar'a girer girmez, kılıç sıyırıp 'Bre kıpranma' diye bağırıp dalmasıyla, fukara tekfurlar ayak altında kalıp toza gübüre karıştı, Kaplan Çavuş," diyordu, "Osman Beyimizin canı sıkıldı ya, 'Beyim aldırma' dedim, 'cenk halidir böyle olur' diye güldürdüm!" diyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerede şimdi Osman Beyimiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Osman Beyimiz, İnegöl Hisarı'nı kapmaya gitti, koca Tanrı’nın izniyle Kaplan Çavuş! Ahi Hasan Efendi Yarhisar'a, Turgut Alp Atranos Hisar'a seğirtti. Karasu'yu geçen arabayı mı sordun? Hayır, doyum yüklü değildir, bildiğin gelin arabasıdır. İçinde Lülüfer Hanımımızla sütanası vardır ve de Orhan Beyimizin kaynatası olacak derbeder Yarhisar Tekfuru vardır ki yaralıdır. Korkma, ağır değildir. Yaşlılık şaşkınhgıyla kılıca davranırım sanıp çekip, "Bre kızımın saç teline hata erişse böyle keserim, şöyle biçerim," diye esip üfürüp, Orhan Bey'in, "Etme babacığım! Dur otur, iş başkadır," demesine kulak asmayıp dönelerken terkelenip at basıp bacağını az biraz kırmakla gelin arabasına bindirilmiştir, arada bir inileyerekten ve de n'olduğunu anlamak çabalamasıyla bel bel bakınarak gelmektedir. Evet, arabanın yanı sıra at süren, Orhan Beyimizin kendisidir ki sevinmenin ve de güvenmenin ve de kasılmanın son kertesindedir. Gerideki karaltılar... Düğün milletidir, karı erkek, çoluk çocuktur. Ayrıca savaşçı yesirler urganlara dizilmiştir ki tespih tanesi de öyle değildir. Osman Beyimiz, Kozpınar'da, canlı serçe kuşu bırakmadı, dört yana gözcü dikti ki Çudar çetesine haber ulaştıran olmasın için... Sana geldi mi, Kaplan Çavuş Ağa, birazdan yoldasın! Çünkü Oynaşhisar yıkığında, Çudar avanağını sarıp basıp takımından bir can kaçırmayıp tutup Kozpınar'a getirmek sana ısmarlanmıştır. Orada Osman Beyimizi beklesen gerektir. Çudar’ın yanında ve de uzun Türkopol ve de Pervane Subaşı vardır. Tutarları on dokuz nefer olup basıldıklarını ve de alındıklarını görmekle her biri oklarnmış hınzıra döneceğinden canı pahalı satma çabalamasında Söğütlüye bir sakatlık elvermesin için, bölüğünü yarar savaşçılardan derlemene ve de en azdan kırk kişi alıp gitmene sıkı emirler vardır. Bana sorarsan, eğerleri kapattırsan gerek ve de Orhan Bey gelir gelmez binip sürüp hayın düşmanın kopası başına, karakuş gibi yumulsan gerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay anan öle, kötü Pir Elvan! Ne demeli şunun akıl vermelerine, adam gibi?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yeterince urgan ipi götürmelisin ki... "Çudar'ı neyle bağlasam hey koca Tanrı!" diyerek dolanmalısın ki, Oynaşhisar yıkığında, ben gülmeliyim!"</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş yeterince urganı yumaklayıp kırk savaşçıyı da kolay seçti ama bunların arasında Mavro'yla Kerim'in bulunmadığı anlaşılır anlaşılmaz kıyamet koptu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne Orhan Bey, ne de Şeyh Edebâli, suçluları, şeriat yasalarına göre, sancakbeyinin cezalandıracağını Bacıbey'e anlatamadılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Devlet Ana kükremişti Allah beterinden saklasın, yere göğe sığacağı kalmamıştı. "Kör Frenkle uzun Türkopol kanlımızdır ve de oklanmış avımızdır. Kerim oğlumla Mavro oğlum gitmemiş olur mu, imansız Kaplan, olmaz ve de öcümüzü elimizle almamış hiç olmaz!" diyerek kapıyı kesti ve de yemini bastı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yemindir, töre bilmez Kaplan! Devlet Ana ve de Bacıbey yeminidir. Bunları alıp gitmedin mi, bindim bil ve de Bacı takımım ardıma alıp sürdüm bil!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yemine karşı söz kalmadığından fukara Kaplan Çavuş elini ağzına kapatıp bir zaman baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay ki Bacıbey, neler çekmiş senden rahmetli Rüstem Pelvan! Ne hoş ki ölüp kurtulmuş! Koca Tanrı'dan bul e mi? Yüzüne hasta koyun bakışlarıyla yalvararak bakan Mavro'yu, çiğneyecekmiş gibi tepindi. Hele şuna hele! Atlanın çabuk! Günah benden gitmiştir. Sözümü tuttunuz, ne iyi, tutmazsanız görün ki neler olur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yere tükürdü. "Hadi" anlamına elini kaldırdı. Baskın takımım ardına alıp Bilecik'in yokuşundan Karasu'ya indi ki, Sakarya'nın bulanık seli de öyle korkunçlu değil!</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Ay ışığı bütün kestirim alışkanlıklarını alt üst ettiğinden Ermeni Derbendi'nin çıplak tepeleri sanki uzaklaşıp yer değiştirerek kendisine sığınmak isteyenlere düşmanlık ediyor, bineklerini kıyasıya mahmuzlayan Şövalye Notüs Gladyüs'le Türkopol Yüzbaşısı Uranha'ya haftalarca durmadan dörtnal gitseler boğazı tutamayacaklarmış gibi, umutsuzluk veriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı, Oynaşhisar yıkığında, Söğütlülerin çemberinden sıyrılıp çıktıklarından beri öndeydi. Herifin yüreğine işlemiş "Osman Bey korkusu" olmasaydı, Çudar takımıyla beraber, şimdi ya öldürülmüş ya da zincire vurulmuş bulunacaklardı. Korkusu alaya alındıkça, Pervane Subaşı, hep parmağını kaldırmış, "Yamandır Kara Türkmen, korkulur. Çünkü kurnazdır, düzenleri bitirici, pençesi koparıcıdır. Ülkenin en yaman iş erlerini de başına toplamıştır," demiş durmuştu. "Evet, kurnaz olmasa, ava çıkanları avlayabilir mi? Yarar adamları olmasa, gönderdiği bölükbaşı, kan uykuda gözleri gören, kulakları işiten Moğol nöbetçileri bastırıp Çudaroğlu'nu çevirebilir miydi kıskıvrak?.." Büyük tehlike atlatmışlardı. Şövalye Notüs Gladyüs dişlerinin arasından söylendi. "Yakalansaydık ölümdü yüzde yüz... Hem de boynumuz vurularak değil, kazığa geçirilerek..." Gövdesini soğuk ter kapladı. Sırtında iç gömleğinden başka giyim olmadığı için, atın hızıyla ürperdi. Pervane Subaşı'nın öğüdünü tutup tetik duracağına, Çudar hayvanına uymuş, Türkmen'i küçümseyerek serinlemek için zırhını çıkarmıştı. "Asıl hayvan, Çudaroğlu değil, biz... Savaşçının zırhı derisi, yazmaz mı şövalyelik kitabı? Adama derisi yük olur mu, kaltaban?" Buraya geldi geleli, alışkanlıklarından birçoğunu gevşetmişti. Bu Doğulu barbarları insan sayamıyordu bir türlü!.. Kafasına tulga yerine keçe giyen, sırtına çelik zırh yerine kösele geçiren, balyoz gibi ağır kılıç yerine, eğri büğrü, tüy gibi hafif demir parçası taşıyan Türkmen'in aklı olamazdı. Dış görüntüsüyle insana benzemesi bile şaşılacak şeydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ay ışığının bulanık aydınlığında, atını, gövdesinden bir parçaymış rahatlığıyla süren Pervane Subaşı'ya, arkasından bıçak alacakmış gibi, kindar baktı. Herif bir çalım, yarısı adam yarısı aygır, santorlara benziyordu. "İnsana düşman yaratık duygusunu veren bu olmasın, kutsal Meryem Anamız?" Yarım saat önce kendisini korkunç bir ölümden kurtarmıştı, Pervane, şimdi de, selamete çıkarmak için önüne düşmüştü. İsteseydi, arada bir gemi kasmasaydı, çoktan geçip gider, alacakaranlığa karışıp kaybolurdu. Altındaki, çevrenin, en ünlü kaçma kovma atıydı. Sancağın Kara Osman'a verildiğini duyar duymaz, Alişar Bey'in tavlasından seçip savuşmuştu. Basıp gitmemekle, dostluk gösteriyor, yardım ediyordu aklı sıra... "Neden peki? Babamın oğlu mu? Dişlerini göstererek sırıttı. Babamın oğlu olsa, keyif için öldürür beni... Mirastan bir pay eksilsin diye... Kılavuz mu tuttum parasıyla... Kızımı, bacımı vermeyi mi vaat ettim? Ortak mıyız? Neden karşılıksız dostluk gösterir bu Türkmenler yabancılara... Din düşmanlarına... Neden bedava hizmet etmek için köpekleşirler peki, ben niçin bu dostluğa karşı düşmanlık duymaktayım? Herifler 'Hizmet edeceğiz' diye çırpınırken, niçin kusma geliyor içimden? Çünkü gözlerinden duygularını sezemiyorum, sözlerinden gerçeği yalanı ayıramıyorum, davranışlarını hiçbir anlama bağlayamıyorum. Kırk yıl bir arada yaşasam budur bu... Öyleyse bu herifler insana benzer, insan düşmanı yaratıklar..." Hıhlayarak boğazına biriken tozları tükürdü. Bir at başı boyu sol gerisinde, dörtnal gelen Uranha'yı gözetledi. Hayır, bu hayvanın Türkmen'le hiçbir ilintisi yoktu. Hayvandı sadece. Kedi gibi, köpek gibi, at gibi, eşek gibi... Hayır, yüzde yüz katır gibi bir hayvan... Rumları da sevmemişti. Palavracı gevezelerdi. Yurtlarını savunmaya üşenecek kadar tembeldiler, Ortodoksluk tutturup Rab İsa'nın doğru yolundan ayrılacak kadar akılsızdılar ama, nihayet insandılar. Hiç olmazsa iğrenç değillerdi. "Türkmenler de Hıristiyanlığı kabul etseler, bize verdikleri bu düşmanlık duygusu, bu kusturucu iğrenme geçer mi biraz?" Bu soruya her zamanki kesinlikle "Hayır" deyince, nedenini aradı, Pervane Subaşı, atını yavaşlatıp geceyi dinlerken de bulduğunu sandı: "Beni ölümden kurtardığı halde neden minnet duymuyorum bu herife?.. Çünkü bunun için sadece korkaklığını kullandı. Örneğini görmediğim pis bir hayvanın yalnız korkuya dayanır iğrenç içgüdüsünü..." Evet bunların korkusu bile insan korkusu değildi. Kara Osman'dan ödü koptuğu halde, istese gelmeyebilirken Çudar çetesine katılmış, sonra da korkusunu hiç yenememişti. Daha şaşılacağı, yenmeye de, saklamaya da çalışmaması... Utanmıyordu korkusundan... Tersine övünüyordu, enikonu... İkide bir, "Korkuludur Kara Osman Bey!" derken hem korku, hem de tapmaya benzeyen derin bir saygıyla titriyordu sesi... "Peki, neyin nesidir bu, göklerde yaşayan Rab İsa Efendimiz, bunları da bizim Allah'ımız mı yarattı?" Ne düşünüyordu acaba, şimdi, böyle ılgarla giderken? Gene Kara Osman'ı, hatırladıkça yalanıyor muydu gözlerini kırpıştırarak?.. Nasıl tanıyabildi gecenin içinde apansız duyulan, "Kıpranma Çudaroğlu, sarıldın!" sözlerinden bağıranın Kaplan Çavuş adında biri olduğunu? Neden, bir an bile, direnmeyi aklından geçirmeyip, "Aman savuşalım!" diye hopladı. Çevirenlerin kaç kişi olduğunu merak bile etmeden, belki yenebileceğimizi hiç düşünmeden... Kaçma kararını nasıl verebildi o kadar çabuk, nasıl da, artık, kıyamet kopsa değiştirmedi. "O zamana kadar uyuklayan herif, çevikleşti ki suda balık, kayada kertenkele de öyle değil!" Moğollara da benzemiyorlardı bu Türkmenler! Çudaroğlu boş bulunmuştu ama, kendisini hemen toplamış, savunuya geçmişti, ilk iş, ateşin üstüne bir manda postu çekti, böylece ışığı karartıp düşmanın görmesini önledi. Bir yandan, "Kimsin? Sokulma! Bitiririm!" diye oyalarken yayı kapmış, sesin geldiği yöne ok yağdırmaya girişmişti. Adamları da nice baskın görmüş usta savaşçılar olduğundan Delibaşılarma uyup, karanlığı oklayarak, hisar yıkığının dört duvarı kalmış ahırına doğru çekildiler. Eğer dünyada okçu millet diye nam salmış Moğollar oklarına yaylarına güç yitirip baskıncıları az biraz göğüslemeseydiler, Pervane Subaşı'nın gerektiğinde savuşmayı düşünerek en uygun yere bağladığı atlara yetişmeleri katiyen mümkün olamayacaktı. Herif, ikindi vakti, üşenmemiş, yakındaki küçük gölü dolaşıp görüntüsünün tersine pek derin olmadığını anlamış, atların çakıldığı yeri değiştirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Basanlarla basılanlar karşılıklı bağrışarak birbirlerini yıldırmaya çalışırken şövalye ile Uranha'yı ardına aldı, yılan gibi sürünerek bineklerin bulunduğu yere yetişti. "Hayvanların boynuna kapanacaksınız ki uzaktan adam var mı yok mu bilinmesin!" dedi. "Dur kıpranma!" sesi duyulana kadar gayet yavaş gitmeyi, ilk bağırtıda ok yağmuruna ve de düşene bakmayıp çalakamçı, çemberi atlayıp gölü tutmayı öğütledi. Baskıncılar bu yönü batak sanıp beş bırakmış olmalılar ki, kötü Pervâne'nin hesabı doğru çıkmıştı. Artlarına düşmemeleri de, "Birkaç kişiyi tutalım," derken bütün çeteyi kaçırmak korkusundan ileri gelse gerekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı bir zaman dörtnal gittikten sonra durup geceyi dinlemiş, izleyen olmadığını anlayınca ferahlayıp, "Sürelim arkadaşlar! Ermeni Derbendi'ni aşıp Germiyan toprağına can atmaya bakalım! Bu kez de, koca Tanrı'nın desteğiyle yırttık kefenleri!" diyerek yola kapanmıştı. Şimdi böyle doludizgin oraya gidiyorlardı. "Peki, n'olacak Germiyan toprağında?" Şövalye Notüs Gladyüs, bu soruyu sorar sormaz, Oynaşhisarı'ndan beri, asıl önemli gerçeği zihninden uzaklaştırmaya çabaladığını anlayarak ömründe benzerini hiç duymadığı gayet kara bir umutsuzluğa, bütün güçlerim yok eden derin bir usanca kapıldı. İki buçuk aydır, kan dökerek, dünyanın en sefil işlerine girip canını tehlikeye atarak, daha beteri, bir gözünü kaybederek kurduğu plan, Kozpınar yenilgisiyle bir daha kalkamamak üzere yere serilmişti. "Uranha'yı alıp savuşmalı! Bizim oraların meteliksiz baronluğu, Buraların imparatorluğundan yeğdir!" İnönü'nde sol gözünü yitirdiğinden beri bütün kazanma şansım kaybettiğinden kuşkulanıyor, kimden duyduğunu bilmediği bir sözü aklından bir türlü çıkaramıyordu: "Sakat savaşçı kendini savunmayı becerememiş demektir. Kendini savunamayan kazanamaz, kazansa da kazancını elinde tutamaz." Dişlerini hınçla gıcırdattı. "Kara Osman denilen sefil Türkmen'i tepelemeyince gitmek yok! Gözünü alarak yolunu keseni gebertmeden nereye gidiyorsun yüreksiz? Üç buçuk çobanın, evini başına yıkmadan..." Dizginini hırsla çekerek atım şahlandırdı. Bunu, Pervane Subaşı ansızın durduğu için, usta binici sezgisiyle yapmıştı. Çevresine baktı şaşırdı, sevindi. Pervane de ulaşılamayacak sanıları tepelerin, birdenbire bu kadar yakma gelivermesinden ürkmüş olmalıydı. Aslında, ayı bulutlar örtmüş, ortalık geçici olarak kararmıştı. Pervane Subaşı boş bulunmasına kızıp, "Yok bir şey! Sürelim!" diye homurdanarak, öfkesini bineğinden çıkarmak istermiş gibi, hayvanı acımadan ökçeledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kayaları yer yer parlayan iki çıplak tepenin arasında, Ermeni Boğazı'nın ağzı bir mağara gibi kapkara görünmüş, bu karanlık görüntü kuşkularını artıracağına, yüreklerindeki bütün tedirginlikleri silip süpürmüştü. Ölüm tehlikesini kesinlikle atlattıklarına hemen inandılar, aynı zamanda birer hoh sesi çıkararak tıkanmış ciğerlerini boşalttılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, Pervane Subaşı denilen pis Türkmen'le aynı şeyleri duyup aynı şeyleri tıpkı tıpkısına yapmaktan ilk defa utanç duymadı. Ölüm korkusu, umutsuzluk bu kadar sıkı kavramıştı demek kendisini?.. Şimdi duyduğu hayvansı sevinç demek bundandı. Kaçmaya başladıklarından beri ilk defa düğünü hatırladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kozpınar'da n'oldu acaba? Pervane Bey? Tekfurlar n'oldu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kozpınar mı? -Pervane az kalsın, "Ora da neresi?" diye soracaktı, insan sesi duymak, sanki imkânsız bir şeydi de, bu şaşkınlık ondan ileri gelmişti. Toparlanmaya çalıştı-: Kozpınar'da... Tekfurlar... Berbatlık olmuştur şövalye, bitirmiştir Osman Bey, tekfurları... Kozpınar'ı kavramasaydı, Çudar'ı basamazdı. Çünkü biri gelir haber verirdi. -Biraz düşündü-: Evet, çok sırasız öldü Argun İlhan! Benim gördüğüm, artık imparator da güç yetiremez bu Türkmen'e... -Biraz daha düşündü-: Kötüdür bu işin sonu... Şundan ki... Köylüyü okşar Kara Osman! Haklıyı arkalamakta, Gâvur Müslüman ayırmaz! Vergiyle bunaltmaz adamı... Kötüdür, arkadaşlar, çok kötüdür bu gidişat...</p>

  <p class="Standard" dir="ltr" style="margin-left:0;margin-right:0;text-indent:18.859844px">Tam bu anda, sert bir ses kayaları inletti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sokulma! Kimdir o?</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı’nın şaşkınlığı gene saniye sürmüş, boğazın ağzına elli adım kaldığını, yani ok menziline girildiğini kestirmesiyle atını topaç gibi çevirip kamçı üzengi savuşması bir olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, Uranha'nın da aynı işi yapacağını anlayınca var gücüyle bağırarak önledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur Uranha!</p>

  <p class="Standard" dir="ltr" style="margin-left:0;margin-right:0;text-indent:18.859844px">Duyulan Türkçenin Rumcaya çalmasından umutlanmıştı. Kozpınar'dan kaçacak Türkmenleri yakalamak için İnegöl Tekfuru Aya Nikola, boğaza nöbetçiler koymuş olabilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimsiniz? Kimlerdensiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen kimlerdensin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biz İnegöl Tekfuru soylu Aya Nikola'nın dostları... Şövalye Notüs Gladyüs...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay kahpe dölü!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, kim olduğunu daha bilmeden, yayını var gücüyle gerip ak gömlekli herifi nişanlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye sağ omzundaki keskin acıyı, okun korkunç ıslığıyla beraber duydu, aynı anda, iyi rastlantı ummakla, ne kadar aptallık ettiğini anlayarak atını çevirdi, Pervane Subaşı’nın gittiği yöne saldırdı. Bu kez, gerçekten, Azrail ensesinde soluyordu. Okların kanı donduran ıslıkları arasında, mahmuzlarını hayvanın karnına gömüp kırbacını var gücüyle çalıştırarak ölümün ağzından can havliyle çıktı, nal seslerini duyup bineğine çok güvendiği için biraz yavaşlayan Pervane Subaşı'ya yetişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Osman Bey'in savaşçılarıymış değil mi? Haksız mıymışım "Korkuludur" demekte... Anladınız mı neden ardımıza düşmedi Kaplan Çavuş? Çünkü önümüzü kesmişti çoktan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apacağız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Batakta deneyeceğiz bahtımızı... Doğru değil ama, yok başka çıkarı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, Oynaşhisar baskınından beri ilk defa konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem buralarını pek... Batağı buralarda tanımam... -Susup geceyi dinledi-: Kolay söksek bile... Karşısı Karacahisar topraklan... Osman Bey'in hükmünde... Tanır bizi köylüler... Gündüze kalırsak, görünmeden geçip Kanlıboğaz'ı tutamayız!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başka yol var mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoksa lafı ne uzatıyorsun bre Pervane... Sür haydi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs inledi. İnlemesi hem yarasının acımasından, hem de batağın verdiği dehşettendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha döndü. Ay ışığı, uzun at suratına vurmuştu. Her zaman uykulu gibi bakan anlamsız gözlerinde bu kez çelik parıltısı vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaralandın mı sen Şövalye?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kalınca bir bulut ayı birden örttü. Şövalye ne diyeceğini düşünürken Pervane Subaşı telaşla sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne yaralanması?</p>

  <p class="Standard" dir="ltr" style="margin-left:0;margin-right:0;text-indent:18.859844px">Telaşı, yaralının baş belası olacağı korkusundan geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs bunu kaç kez, başkaları için kendisi de böyle düşünmüştü. Korkunç bir öfkeyle, korkunç güçsüzlüğü iç içe duydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok bir şey!.. -Sesindeki yalvarışı beğenmemişti, sertleşmeye çabaladı-: Yok, çizdi biraz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Türkopol Uranha ilk okun ete değdiğini sesinden anlamıştı ama, can kaygısıyla üstünde durmamıştı. Gene umursamadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı birden atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Susss!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sus dedim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Attan atlayıp kulağını yere dayamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye atını biraz çevirip yarasını saklamaya çalıştı. Çok kanamıyordu ama kolu gittikçe uyuşuyordu. Bir an, yabancı topraklarda güvenecek kimsesi olmamanın yırtıcı yalnızlığını duydu. İlk defa, ölüm korkusunun, daha doğrusu gerçek umutsuzluğun ne demek olduğunu anlıyordu. Yarası belki önemsizdi ama, seçtiği yaşama düzeninde her çeşit güçsüzlük, ölüm demekti. Bunları, bir an, karmakarışık düşünürken korkudan boğazı kurumuştu. Yutkundu. En iyisi, oku çekip almak, şu namussuz batağı aşana kadar yaralandığını belli etmemekti. Oka dokunur dokunmaz acı yüreğine vurdu. Çocukluğundan beri her çeşit acıya karşı tabansızdı. Aşırı kıyıcılığı burdan geliyordu. Aslında çekip çıkarabilirmiş de temrenin kılçıklarını, birden kan boşanmasını düşünerek, vazgeçmiş gibi elini arkasına sakladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı sıçrayıp kalkmış, ayaklarının altında toprak tutuşmuş gibi atına saldırmıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nal sesleri... Yöneldi bu yana... Sürün!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, bineğine pek güvenemediği için, yarayı marayı unutup hemen sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Batağa yetiştiler çalakamçı, önceden sözleşmeler gibi, atları başıboş bırakıp sazlığa daldılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, batağın ağdalı çamuruna ayağı ilk bauşta, tepeden tırnağa titredi. Benito Keşişle at çalmaya giderlerken tanıdığı bu cıvıklık, gecelerce kâbus olup rüyalarına girmişti. O gün bugündür bastığı yerin kancık gevşekliğini düşünmeye bile katlanamıyordu. Bu ürküntüde, gövde ağırlığının da büyük etkisi vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Omzundaki düşman oku, üçüncü defa kalın bir saza takılınca bunun böyle sürüp gidemeyeceğini anlayarak "Uranha" diye inledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var!</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha döndü. Ay ışığı, şövalyeyi baştan ayağa aydınlattığı için önce gömleğindeki büyük kan lekesini, sonra da omza sapla oku gördü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uranha...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaralısın! -Uzaktan uzağa suçladı-: Neden sakladın? -Birden değişmiş, üstüne amirlik gelmişti. Sertçe seslendi-: Dur bakalım Pervane Bey!</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı, bütün dikkatini batağa vermiş, konuşulanları dinlememişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaralı bu... -Eğilip yakından dikkatle baktı-: Çok kanamamış... Önemsiz görünür! Oynat bakalım parmaklarını... -Parmaklar zor kımıldanıyordu-: Yok bir şey! Oynat kolunu!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye zorladı ama acıya katlanamadığı için istenileni yapamadı, inledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çıkaralım şunu Uranha... Çek çıkar!.. Sazlara çarpıyor! Gidemem böyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur bakalım!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, "Hadisenize! Delirdiniz mi?" diye çıkışan Pervâne'ye aldırmadı. Türkopol, bölüğünden alışıkü yara umar etmeye, eli yatkındı. Hançerini çekerken, Şövalye hıh diye irkilip elini kılıcına atınca güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok bir şey!.. Kesmeden çekilmez! -Enikonu keyiflenmişti-: Sık dişini... Dua et, kan boşanmasın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Okun girdiği yerle çıktığı yeri yokladı. Pervane durmalarından yararlanarak batağı dinliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzaktan hışırtılar duyulunca parmağını uzatarak fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haydi... Batakta adam var! Yakalatacaksınız kendinizi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sözdeki bırakıp savuşma anlamını Uranha hiç umursamadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ok, temrenli taraftan kesileceği için, Şövalye Notüs Gladyüs'ün Uranha'ya sırtını dönmesi gerekiyordu. Bir an vazgeçmeyi düşündü, imkânsızlığı anlayarak yavaş yavaş döndü. Eli kılıcında, gözleri omzu üstünden Türkopol'un yüzündeydi. Arkasından vurulma korkusu o kadar ağır bastı ki okun kesilme acısını duymadı bile...</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, garip bir ses çıkararak önüne geçince, fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kesildi bitti mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Şimdi sık biraz dişini...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye gözlerini yumdu, bir yere tutunuyormuş gibi, sol eliyle kılıcının kabzasını sıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ok parçasını yere çaldı, gömleği önünden, kollarından kesip sıyırdı. Telaşsız hareketlerle sargı bezi halinde yırttı. Yarayı iki yandan tamponlayıp sıkıca sardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Damara değmemiş bereket!.. Birazdan belki...</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha birden susmuş, çok garip bir şey görmüş gibi gözlerini kısmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs gömleği alındığı için, derisine sarılı altın kemerin meydanda kaldığını anladı. Çıplaklığından utanmış bir körpe kadın gibi, gülümseyerek, tek eliyle pantolonunu yukarı çekip kemeri örtmeye çalıştı. Uranha’nın suratı donuklaşmış, bakışları, ömründe hiçbir aniam taşımamış gibi boşalmıştı. Ustura gibi keskin hançeri elindeydi. Var gücüyle sıktığını, şövalye nasılsa, anladı. İliklerini donduran bir ürperme geçti içinden... Tepeden tırnağa titredi. Ölümün, gerçek dokunmasıydı bu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Belki üşüme başlar birazdan... -Uranha'nın sesi pürüzlüydü. Bunu saklamak istemiş gibi yutkundu-: Sonra, belki... Ateş gelir! Aldırmayacaksın! Yürüyeceksin! Yüreyemezsen... Kalırsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane geçit aramak için biraz ilerlemişti. Boğuk boğuk çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haydisenize, delirdiniz mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha duymamış, nasıl bir tehlikeden kurtulabilmek için burada bulunduklarını da sanki unutmuştu. Bu hal şövalyeyi büsbütün dehşete düşürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane sesleniyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haydi yahu! Haydi!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha arkadan saldırıya uğramış gibi hançerini kaldırarak hışımla sese döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir? Nedir dedim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sus! Kesildi hışırtılar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne hışırtısı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdi tepemize binerlerse ne hışırtısı olduğunu anlarsın! Haydi yürüyelim! Koca Tanrı yardımcımız olsun! Batakta adam var!</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, "Ne diyor bu herif?" anlamına baktı, nedense, dişlerini göstererek sırıttı. Çok zor bir iş yapıyormuş gibi, hançerini kınına soktu. Bunu hiç istemeden yaptığı için kendisine çok kızdığı, demirin çıkardığı sert sesten anlaşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Her adımda yılan hışırtıları çıkararak yürüdüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyus için, ömrünün en müthiş kâbusu başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Beş altı adım önde Pervane Subaşı, belli ki, ayak yordamıyla gidiyor, çamur dizlerinden yukarı çıkınca, kollarını ileri uzatıp gövdesini iki yana döndürerek, gözleri kapalı, kendisini sanki hayvansı sezgilerine bırakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ortalarına yaklaştıkça, batak, dehşet vermekten zevk duyan akıllı bir düşman gibi, rezilliğini artırmakta, kılavuzu yanıltmak için, sazların sıklığını seyrekliğini, çamurun gevşekliğini katılığını, ay ışığını gölgeleri kullanmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı birkaç kere yan beline kadar batmış, bir keresinde, duyduğu dehşeti dışarıya vuran korkunç bir sesle, "Tutun bizi!" diye imdat istemek zorunda kalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sağlam tabanı bulabilmek için, gerilemeler, dolanmalar, gittikçe uzayan zikzaklar, kılavuza güvensizlikle beraber, yorgunluğu da kat kat artırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Batağın ortalarında en çetin yerlerinde debelendiklerinin geceyi de yanladıklarının, hiçbiri farkında değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hele Şövalye Notüs Gladyüs, nedenini kestiremediği tedirginliğinin gittikçe artmasıyla büsbütün güçten düşmüştü. Beli kırılmış gibi zorla sürüklenirken Uranha'yı kollayamamazlık edemiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çoktandır geriye kalıp arkasına geçmeye çalıştığından şüphelenmiş, içinde debelendiği ölüm korkusu dehşet halini almıştı. Bazen hırıltılı soluklarının herife acıma vereceğini düşünüp umutlanıyor, sonra "Nasıl olsa sökemez batağı" dedirip tasarladığını daha kolay yapacağından ödü kopuyordu. Bunaltısı arttıkça, soluklanın ayarlamak çabası, gerçekten bitirici olmaktaydı. Pervane Subaşı'nın, son defa çevreyi dinleyip korkudan titreyen bir fısıltıyla: "Aramızda adam var!" demesinden bu yana, sırtında kendi ölüsünü taşıyormuş duygusuna kapılmıştı. Tepeden tırnağa çamur içindeydi. Ağzında bile, çürümüş çamur tadı vardı. Bu tadı yutkundukça mezarının toprağını yutkunuyormuş gibi kusacağı geliyordu. Çıplak vücudunu buz gibi saran rutubetli esintiyle dişleri çatırdamaya başlamıştı. "N'olursa olsun" diyerek yere çöküp, biraz soluklanmaması, artık arkalarından gelenlerin korkusundan değil, batağın verdiği tiksintidendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı, gene yan beline kadar batmış, "Dur!" diye fısıldayıp sendeleye sendeleye gerilemişti. Sağlam yer aramak için sağa sola saldıracaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, arkadaş olduklarından beri, ilk defa Uranha'yla yalnız kalmaktan korkması gerektiğini düşünerek elini kılıcına attı. Herif bir adım sol gerisinde kütük gibi dimdik duruyor, ay ışığı, suratını tanınmaz hale getiriyordu. Yarasını saralıdan bu yana hiç ilgilenmemiş, daha beteri, göz göze gelmemek için, her bekleyişte böyle arkasını dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, apansız, yavaş yavaş çamura gömülmekte olduğu duygusuna kapılarak son ümit kırıntısını da yitirdi. Artık Allah'ın bile kendisini kurtaramayacağına inanarak, gövdesinde kalan son seyirme gücüyle "Uranha" diye fısıldadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Türkopol sanki böyle bir çağrıyı bekliyormuş gibi hızla döndü. "Nedir başımın belası!" anlamına baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaralanmakla şövalye kendisine sanki kötülük etmiş, buraya kadar da sanki sırtına binmişti. Şaşılacak kadar uzun parmaklarıyla hançerinin tutamağını öfkeyle kısıp bırakıyor, tehlikeli bir yerden atlayacakmış gibi gözlerini kısıp açıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, saatlerdir şuuraltında, evirip çevirdiği, ölçüp biçtiği ölüm tehlikesinin gerçek kaynağını birden buldu. Bu tehlike, omzundaki yaradan, dizlerini kesen yorgunluktan, amansız bataktan gelmiyordu. Belindeki altın dolu kemerdi, ayaklarının altındaki toprağı böyle cıvıldaştıran; bu cıvıklığı söküp geçmesini önleyen... Altındı. Rab İsa'nın biriktirilmesini kesinlikle yasakladığı kanlı maden!.. Bunca yıl Allah'a karşı gelerek, en kirli yerlerden, en günahkâr biçimde toplayıp yüklendiği çarmıh!.. Çok korkunç bir yerde duruyordu. Saniyeleri sayılıydı. Her an iş işten geçebilirdi. Bir şey yapması gerekti. Yapacaktı. n'apacağını şu anda bilmiyordu ama acıklı bir yalnızlık içinde geçen otuz şu kadar yıllık ömründe, hırsla, güvenle yapıştığı biricik dayanaktan vazgeçmek üzere olduğunu seziyordu. Din değiştirmekten daha müthiş bir çöküntü ile çıkacaktı bu bataktan. İleri geri sallandı, yani son defa neyi bırakarak neyi kurtaracağını hesaplamak istedi. Uranha eli hançerinin sapında, vuracağı en uygun yeri araştırarak, bundan, hiçbir insanın o zamana kadar tatmadığı dayanılmaz derecede büyük bir zevk alacağından emin, karar vermesini bekliyor gibi yüzüne bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uranha!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs'ü, ölümün dipsiz uçurumuyla ruhunun karanlık kargaşalığı üstünde sallanan bu korkunç karar anında, Uranha'nın hançerinden apansız duyulan ayak sesleri kurtarmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uranha... Kardeşim!.. -Karar verdiği için sözleri bundan sonra, gerçekten, inandırıcı oluvermişti-: Kurtulamam ben bu yaradan... Çöz şu kemeri... Al senin olsun! -Uranha göğsüne topuzla vurulmuş gibi hırlayarak sarsılınca, en zor yeri beraber geçtiklerine inanıp sevinçli bir ferahlık duydu-: Çöz haydi!.. Kolum kalkmıyor benim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha elini hançerinin sapından hızla çekti, pis bir şeyden temizlemek istiyormuş gibi, avcunu kalçasına sert sert sürdü, sonra söylenenleri anlamasına yardım edebilirmiş gibi yüzünden geçirdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Delirdin mi? Olmaz öyle şey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olacak! Sana veriyorum! Bir adım bile taşıyamayacağım çünkü... Atacağım nasılsa... -Sesini alçalttı-: Atmadan, şu alık Türkmen'e teklif edeceğim çaresiz... -Birine muzipliğe hazırlanıyor gibi gittikçe keyifleniyordu-: Sökeceğim şüpheli, bu bataklığı benim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok öyle şey... Meraklanma... Bırakmam seni...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol! Bilmez miyim! Söksem de kemer senin Uranha! Acırım Müslüman kâfire giderse... Al haydi! Rica ederim! Kardeşiz... Ha senin, ha benim!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz. Delirdin mi! Kurtulacağız!.. Gerekirse... Yaran önemsiz... -Yüreğinin acıyla titrediği sesinden belliydi-: Sık dişini... Geldik sonuna...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Uranha kes sesini!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir be herif?</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha birden dikilmiş, iki metre boyu, sanki iki misli uzamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı, korkuyla gerileyip kekeledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Adamlar geliyor Uranha... Bu kez hiç şüphesiz batakta adam var!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst yüreksiz! Olmakla... Biz de adamız, bataktayız!.. -Şövalyenin kolunu tuttu-: Haydi şövalyem. Yürü! Göklerdeki Rab İsa Efendimiz tanık! Ölürüm çıkarının bu bataktan seni... Gerekirse omuzlar çıkarırım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol kardeşim! Önce şu... -"Beladan" diyecekti, yaraşıksızlığını kestirerek sözü değiştirdi-: Şu kemerden kurtar beni... Bir adım atamam bununla... -Elini tutarak gerçekten, yalvardı-: Haydi kurtar beni... Rica ediyorum!</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, bir an durakladı. Sonra almazsa uğruna er geç kan dökeceğine emin olduğu, alırsa hiçbir değeri kalmayacağını garip bir sezgiyle bildiği kemeri, çözdü. Sanki bu kemerin dünyada, Şövalyenin çıplak etinden başka yeri yokmuş gibi, ne yapacağını kestiremeden, bir an öylece durdu. Sonra çok ayıp bir şeyi zorla yapanların acelesiyle omzuna atıverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aynı zamanda, aynı güçlendirici rahatlığı duyup birbirlerini gerçekten sevmek için böyle bir olayın neden mutlak gerekli olduğuna şaşarak gülümsediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Uranha! Hafifledim, inanır mısın tüy gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Artık yürü hadi! Tut kolumu! Yorulursan haber ver! -Hiçbir şeyin farkında olmayan Pervane Subaşı'ya döndü. Tanıştıkların dan beri ilk defa emretti-: Al bakalım şunu Türkmen! -Kemeri attı, Pervane böyle bir şey beklemediği için yere düşürünce tersledi-: Uyuma hayvan! Altın doludur! Bağışladık sanma! Bu cenabet bataktan çıkınca alacağız!</p>

  <p class="Standard" dir="ltr" style="margin-left:0;margin-right:0;text-indent:18.859844px">Pervane Subaşı, kemeri şöyle bir okkalayıp yokladı. Gerçekten sucuk gibi parayla dolu olduğunu anlayınca koca Tanrı’nın, bu Frenklere şuncacık akıl vermediği halde, bu kadar parayı neden kemerlerine doldurduğuna şaştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Altın dolu kemeri yüklendikten bir saat sonra, Pervane Subaşı, "Hele biraz bekleyin bakalım soylu efendiler!" deyip geçit aramak için uzaklaşmış, Uranha fırsattan faydalanarak şövalyeyi, kılıcıyla kesip yığdığı sazların üstüne yatırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, hiçbir kuşkusu kalmadığından, artık güçsüzlüğünü saklamaya çabalamıyor, hatta, dostuna nazlanarak rahatça ahlayıp ofluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ay devrilmiş, yıldızlar uzaklı yakınlı parlamaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye vartayı atlattığına gene yüzde yüz emindi. Omzunu kımıldatmasa yarası sızlamıyordu. Dişleri birbirine vuracak kadar üşümese, bir de Pervane yüreksizi "Batakta adam var" demese, eski gezgin şövalye türkülerinden birine başlayacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, ağır kılıcını tırpan gibi kullanarak, haziran güneşinin sıcaklığından hâlâ biraz ılıklık taşıyan sazları kucak kucak getirip dostunun çıplak vücuduna örtüyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oh ellerine sağlık Uranha kardeşim! Çok yaşa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sık dişini... Ayağımız düze bassa, ben biliyorum yapacağımı... Bunun dermanı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaraptır! Yarayı da şarapla tımar edersin! Çünkü denemişim! Benim yaralarını şarapla sağalır. Hele biraz da kebap olursa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde kaldı bu alık Türkmen?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şarap... Bir de uyku çektin mi. On iki saat, deliksiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amma yaptın şövalye!.. "Şarap, kebap... Körpe avrat," demez miydi fukara Çudaroğlu... -Susup batağı dinledi. Esinti kesildiğinden kamışların filizleri bile sallanmıyordu-: Ne cehennemde kaldı bu hayvan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İster misin, senin kemeri sırtlayıp savuşsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalyenin sesi önce biraz kaygılıydı ama, sonra enikonu keyiflenmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yapamaz! Çünkü bilir elime geçerse neler olacağını.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Derisini canlı canlı yüzüp... Gerisini itlere kebap... Öyle mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz daha beklediler. Uranha elini boru edip alçaktan yükseğe doğru, her yöne seslendi. Karşılık alamayınca herifin kemeri alıp savuştuğuna hemen inandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Böyle soyulmak gene de savaşçı onurlarına dokundu, sövdüler bir zaman Pervâne'nin gelmişine geçmişine ana avrat... Sonra şövalye birden gülmeye başladı. İki kahkaha nöbeti arasında, "Dükkan bulmuştur, batakta harcamaya durmuştur," diyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha birtakım işkence biçimleri sayıp döktü, birkaç da yeni icat küfür denedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kalktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Batak gittikçe sığlaşıyor, arada sırada edepsizlense de, her adımda biraz daha toprağa benzeyip katılaşıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan, Mavro'yla beraber, Şövalye Notüs Gladyüs'le Uranha'yı izleyerek batağı geçip, sabaha karşı, Karacahisar toprağına ayak basmıştı. Tepeden tırnağa çamur içindeydi. Yorgunluktan kemikleri sızlıyordu. Hem avcı olup kovalanmaktan, hem de pusuya düşmek korkusuyla av gibi saklanmaktan sinirleri koparcasına gerildiği için, bütün gövdesi aralıksız, zonklamakta, içi derinden derine ürpermekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş, ne hesaplamışsa hesaplamış, ikisini de. Ermeni Boğazı’nı tutacak takıma katıp, kendisinden haber gelene kadar yerlerinden ayrılmamalarını sıkı sıkıya tembihlemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim'e kalsa, bu emri dinlemezlik edemeyecekti ama, ablasını öldürenlerle karşılaşınca deliye dönen, ata binip tek başına sürmeye kalkan Mavro'yu, Söğütlü savaşçıların önünde yalnız bırakmak da uygun düşmeyecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Batağa doğru, çalakamçı gelirken, üçüncü herifin kimliğini, bunları nerede bastırıp haklarından nasıl gelebileceklerim bir türlü kestirememiş, Mavro'dan da işe yarar bir karşılık alamamıştı. Eğer üçüncü kişi Çudar'sa, durum gerçekten korkuluydu. Kendileri gibi yeni yetme iki savaşçı için, çevreye ün salmış üç kılıcı kovup tutmak, vuruşmaya zorlamak düpedüz delilik olacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Batağın bitimine doğru, Uranha’nın seslenmesinden Çudar’ın yerini, Pervane Subaşı’nın almasıyla tehlike azalmamış, bir başka bakımdan, kat kat artmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çudaroğlu savaşçılıkta ne kadar ustaysa Pervane, pusular düzenlemekte o kadar yamandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">İşin başında, sokulup basıp ilk şaşkınlıktan yararlanmayı tasarladıktan halde, Çudar’ın yerine Pervane geçince, pusuya düşmemek için arayı açmak zorunda kalmışlar, bu yüzden Karacahisar toprağında heriflerin izini yitirmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro dört yana seğirterek geceyi dinledi, yere yatıp kulak verdi. İz yitirmeyi kılavuzluğuna yediremiyor, hırıl hırıl soluyarak debeleniyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Işısa bir... Aydınlansa ortalık... Batağın balçığını sürer bulurduk!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak şimdi! Aydınlansa düşman da bizi görür! Nerde kaldı Kanlı Boğaz, sen onu söyle!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kanlı Boğaz mı? N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kanlı Boğaz'dan başka Yolları var mı bunların?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deme! Girerler mi kendi ayaklarıyla yürüyerekten bizim Kanlı Boğaz'ımıza, Kerim kardaş?Yaparlar mı bu kadar avanaklığı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Germiyan toprağına geçmekten başka çareleri yoksa... Neden can attılardı Ermeni Derbendi'ne.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah! Aman Kerimcan! Hay çok yaşa! Tamam, Boğaz'a yönelmişlerdir! Yaşadık girdilerse... Girsinler, gerisini bana bırak! Üç değil otuz olsalar gelirim haklarından...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Taş yuvarlayaraktan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Taş maş... Pençemden çıkamazlar! -Sesi birden umutlanmıştı-: Benim bildiğim Kanlı Boğaz, kendi başına alır, Liya ablamın öcünü... Yürü de bak bakalım, yalan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Arada bir durup dinleyerek Boğaz'ın ağzına vardılar. Mavro, Kerim'in kolunu tutarak fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman haaa... Burdan ilerde "Hoh" demek yoktur. Gümbür der ki Kanlı Boğaz, davul kaç para... Burdan ilerisi, pisi ayağı, dil siz işmarı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sözünü bitirmeye kalmadı, düşen bir taş, kayalardan çarparak dereye inip Boğaz'ı derinden inletti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demedim mi arkadaş! Ses verdi işte. Kanlı Boğaz! Müjdeler olsun kurtulmaları kalmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apacağız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— ervane kahpesinin tuzaklarından sakıncağız, bu bir... Uranha namerdinin oklarını kollayacağız!</p>

  <p class="Standard" dir="ltr" style="margin-left:0;margin-right:0;text-indent:18.859844px">Batağın sınırında bırakılmış başı boş atlarla yay torbalan, sadaklar göremediklerinden heriflerde ok bulunduğunu sanıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şövalyeyi saymadın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaralıdır Şövalye...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaralı da nasıl söktü batağı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem! Vuruktur. Ete değmiştir benim okum!</p>

  <p class="Standard" dir="ltr" style="margin-left:0;margin-right:0;text-indent:18.859844px">Düşen taşın yankıları dinmiş, ortalığı, gene ürkütücü sessizlik kaplamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, Ortodoks istavrozu çıkarıp kılıcını "Bismillah" diye yoklayarak Kanlı Boğaz'a girdi. Hem evine gelmiş gibi güvenli, hem de boğazın her türlü kalleşliğine yatkın olduğunu bildiğinden, tedirgindi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yokuşun alt başında, ayak seslerini açık seçik duydular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kanlı Boğaz, Liya bacısının öcünü kendiliğinden alır mıydı bilinmez ama, en küçük pırıltıyı belli ki saklamıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro kaşlarını çatıp gözlerini kısarak bir zaman kulak verdi, "Nedir, kutsal Meryem Anamız!" deyip boynunu biraz daha uzattı. Suratının kasıntısı yavaş yavaş kuşkuya dönüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki kişi bunlar... -Ses ürküntülüydü-: Evet, iki kalmış bunlar nedense... Üçüncüyü duymamaktayım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pervane başladı mı dersin kötü karı oyunlarına?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem olmaz! Bir kuytuya sinip ardımıza düşmesin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'nun ödü koptu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman haa... Aman Rab İsa Efendimiz, bitirir bizi... Aman Kutsal Meryem Anamız!.. Pusuya girdik mi Kerimcan, alındık mı heyvah!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim’i de korkunun kavradığı sesindeki titremeden belliydi. Yokuş dimdik çıkıyordu, baş</p>

  <p class="Standard" dir="ltr" style="margin-left:0;margin-right:0;text-indent:18.859844px">yukan... Sağında gittikçe derinleşen uçurum, solunda karmaKarışık kayalar vardı. İki yüz adım kadar ilerdeki dönemece yaklaştıkça Kanlıdere kayalara çarparak çağladığından ayak sesleri duyulmaz olmuştu. Uyuyan korkunç bir canavara sokulur gibi, ayaklarının ucuna basarak dirseği tuttular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro kayalardan birinin ardına sinerek gözetledi, hiçbir şey göremeyince ürküntüsü şaşkınlığa döndü, inledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok arkadaş! Göğe mi çekildiler göz göre?.. İlerdeki dönemeci kıvrılası oldu mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oldu oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya pusuya girdilerse... Okları yağdırırlarsa vızır vızır?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baht işi... -Aslında Kerim, düşmanı görmeyi görmemekten daha yararlı buluyordu. Can sıkıntısıyla sordu-: Keseden yolu yok mudur Issızhan’ın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heriflerden önce yetişirdik! Kel Derviş'i uyarırdık. Üçe üç olmak iyi ve de Issızhan’ın içinde olmak iyi... Yayı oku vardır Keloğlan'ın... Belki atıp avlarız birini, ikisini...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah! Ne fayda ki buradan kesesi yoktur yere batası Issız'ın... Kanatlanmadıkça ulaşılabilemez!</p>

  <p class="Standard" dir="ltr" style="margin-left:0;margin-right:0;text-indent:18.859844px">— "İmparator'un sınır kuleleri üstüne binbaşı hisarıdır" demedin miydi buna sen geçenlerde...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dedim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kuyusu var mı? Sarnıcı filan?.. -Mavro bir şey anlayamadığı için gözlerini kırpıştırıyordu. Kerim suratını büsbütün astı-: Su yolları olur böyle hisarların... Uğrun kapıları olur... Çevrilirse mevrilirse...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur aman! Hay anam öle... -Kafasını yumrukladı-: Vay kafa... Kuru kafa... Var ya... Olmaz mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yakın mıdır ağzı?.. Çıkımı kolay mıdır?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro biraz düşündü, kolu kanadı kırılmış gibi sırtını kayaya verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ağzı epey çeker Kerimcan. Vah ki çıkımı zordur gayet... Biz boğuşurken yeraltında... Bunlar Issız'ı tutarlar, karınlarını bile doyururlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak öyleyse... Hadi yürü bakalım! İzime basarak gel... Kayaya siperlenerek gideceğiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro "Olmaaaz" diye hemen davranıp öne geçti. Kerim’i zorla sürüklediği için, sorumluluk duyuyor, başına bir şey gelmesini önlemek gayretiyle hep kendini ileri atıyordu, Suyun hem güven veren, hem tedirgin eden şırıltısını arkada bırakıp kayadan kayaya geçerek iki büklüm ilerlediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro bu kez, dönemeçten bakar bakmaz, hıh diye geriledi, yanına gelen Kerim’i elinden tutup çömelmeye zorladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Burada yokuş, koyu lâcivertten açık maviye dönen gökyüzüne dayanıyor, uzunluğu Türkopol yüzbaşısı Uranha'ya, tıkızlığı Şövalye Notüs Gladyüs'e benzeyen kopkuyu iki gölde, mavilikte yavaş yavaş yükselip beliriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Soluklarını keserek boy vermelerini beklediler. Evet, tıkız herif, uzunun koluna enikonu asılmıştı. Dura sendeleye, sürüklenir gibi gitmesine bakıp "yaralı" demek mümkündü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasılmış Kerimcan! Oklamış değil miyim kahpe dölünü?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'nun bataktan beri, çeşitli duygular içinde yuvarlanmasından biraz yatışmış kini, yeniden azgınlaşmış, fısıltısı, gene yılan ıslığına dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki, hani Pervane?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu soruyla, Kara Vasil'in Mavro, arkasından saldırıya uğramış gibi hızla döndü, omzu üstünden gözetleyerek Boğaz'ı dinledi. Suyun hafif şırıltısından, sabahın tanıdık seslerinden başka bir şey duyulmuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah! Nerde aman kardaş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aklım ermedi! Bildiğim, kurnazlıkta, sizin İncil'in yazdığı yılan gibidir ve de kıyıcılıkta kuduz canavar gibidir ve de kahpelikte, ölü kemirici sırdan gibidir! Ona göre...</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha ile Şövalye köşeyi kıvrılıp gözden kaybolmuş, maviliği gittikçe açılan gökyüzü pislikten temizlenmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro birkaç kez yutkundu, hiçbir şey tasarlayamadığı, işi tamamıyla bahtına bıraktığı halde, n'apacağını iyice kestirmiş gibi elini salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi arkadaş! Görelim n'olur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim omzuna basarak kalkmasını önleyip yanına çömeldi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavro! Benim anladığım... Her nedense, bıraktı savuştu bunları Pervane Subaşı, ya da bir halt etti...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Kerim, "Tepelediler" demeye mi getirmektesin? Aman kardaş! -Parmaklarını şıkırdattı-: Öcümüzü aldık bil ve de bunları yedik bil! Fark ettim, okları yayları da yok bunların... -Kaşlarını güvenle çatıp elini çevirdi-: Pervane cehennem olduysa... Kör Frenk yaralı... Ayakta durası kalmamış! Issız'da arslan Kör Derviş... Daha ne isteriz, bre Kerimcan? -Mavro yere bıraktığı yalınkılıcını kaptı, alacakaranlıkta bir iki oynatıp keyifle ışıldattı-: Kel Derviş uyanıksa... Ayak seslerini duyup herifleri bilip oku çekerse... Hele birkaç da dervişten, abdaldan. Horasanlı gazilerden müşterisi varsa... Biz bunları sürek avında kovup getirip... Ortaya alıp, oklanacak hınzır gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya Pervane rezili, önden gittiyse... Aldatmacaysa bunların görüntüsü... Okları yere döküp yayları kurup sokulmamızı beklemekteyseler...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'nun bakışlarındaki sevinç pınltısı birden sönüverdi. Akşamdan beri umuttan umutsuzluğa çıkıp inmekten yanakları çökmüş, biçimli ağzının iki yanındaki derin çizgilerle körpe yüzü, sanki yirmi yıl yaşlanmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim acıdı. Güç vermek ister gibi omzuna iki kez yavaşça vurdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi yürüyelim! Anlarız! Çoğu gitti azı kaldı!</p>

  <p class="Standard" dir="ltr" style="margin-left:0;margin-right:0;text-indent:18.859844px">Her an ok yağmuruna tutulmayı bekleyerek Issızhan'a çıkan son dönemece yetiştiler. Hedef vermemek için çok uğraşmışlar, epey gecikmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzanıp baktıkları zaman, Uranha, yaralı Şövalyeyi duvarın dibine oturtuyordu. Pervane Subaşı görünürlerde yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, sevinecek gücü kalmamış gibi, "Yok, gördün mü, herif yok!" derken Uranha, Issızhan'ın kapısını yumruklamaya başlayınca, sanki bu hiç beklenmez, görülmedik bir işmiş gibi susuvermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim de kapının açılmasından, ya da açılmamasından başka bir şey olabilir daha doğrusu izlediği olay kendisini hiç ilgilendirmez gibi, dikkatle bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">İkisi de batağa girdiklerinden beri bütün davranışlarıyla vuruşmayı mümkün olduğu kadar geriye atmak için uğraştıklarının, Türkçesi, bu heriflerle kılıç kılıca gelmekten ölesiye korktuklarının farkında değillerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Issızhan'ın avlusu birden ışıklandı. Kel Derviş, kapıyı açmaya geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim aradaki açıklığı bir anda göz kararıyla ölçtü. Yüz elli adımdan artığı var, eksiği yoktu. Artık koşsalar da yetişemeyecekler, yetişseler de baskın şaşkınlığından yararlanma üstünlüklerini kaybetmiş olacaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ağır kapı kanadı yavaş yavaş aralanmaya başladığı zaman, Mavro büyük bir tehlikeyi önlemeye çalışır gibi, sonunu hiç düşünmeden can havliyle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Açma Kel Derviş, düşmandır!" diye bağırsak Kerimcan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın haa... Geçti! Bağırtı yankılanır boğazda... Anlaşılmaz büsbütün... Uyku sersemidir bizim Keloğlan... İyisi bilmesinler izlediğimizi... Şüphelenmedilerse buraya kadar.,.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay namert!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapının yeterince aralanmasını bekleyen Uranha, birden canavar gibi atlamış, ensesine vurarak, kanadı açmaya çalışan fukara Kel Derviş'i, yüzü üstüne yere sermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonra dönüp bakmadan, "Merhaba" demiş gibi rahat, şövalyeyi kaldırdı, belinden tutarak içeriye adeta taşıdı, kapıyı hiç telaşsız örttü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bağıracaktık arkadaş... Bağırmadık da halt ettik!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim elleri belinde, bu işin gerisi gelecekmiş gibi dikkatle bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boşuna bildirirdik burada olduğumuzu... Tetik dururlardı içerde... Basamazdık!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yazık oldu Kel Derviş'e...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yetişemezdik zorlasak da... Yetişsek, güç yetiremezdik o yorgunlukla... Korkma, öldürmezler dururken... -Biraz düşündü-: İşlerine yarar çünkü... Açtır bunlar... Yemek, içmek... Yanlarında merhem falan yoksa, yara için derman merman... -Kesip attı-: Meraklanma! Kendini kurtarmanın yolunu bulur benim bildiğim Kel Derviş!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Göklerdeki Rab İsa Efendimiz işitsin! -İçini çekti-: Hiç umudum yok! Domuzuna kıyıcıdır bu herifler Kerimcan, bunlar keyif için öldürür adamı... Bağırsak iyiydi!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak boş lafı... Heriflere görünmeden inelim de, ıssızca girmeye bakalım, su yolundan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ortalığın hızla ağardığını görünce, yokuş aşağı koşmaya başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Merdivenleri rutubetten, dondan yer yer ufalanıp parçalanmış su yolundan gerektiğinde birbirlerine omuz vererek çıra ışığıyla çıkmışlar, Issızhan’ın mutfak kapısına kadar gürültüsüz gelebilmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yalınkılıçlarını çarpışmaya hazır tutarak, kanadı yavaş yavaş ittiler. Ocakta ateş yanıyor, içerisi, yağda kızartılmış sucuk kokuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz bekleyip" kimsenin bulunmadığını anlayınca çekinerek girdiler, direklerden birinin dibinde, arkası dönük oturan Kel Derviş'i gördüler. Yarı belinden yukarısı çıplaktı. Elleri ayaklan, dertop bağlanmış, fazladan direğe kat kat sarılmıştı. Adamakıllı hırpalandığı iniltilerinden anlaşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözlerini açıp Kerimle Mavro'yu karşısında görmesiyle taze can bulmuş gibi yekindi. Az kalsın bağıracaktı. İnsan üstü bir zorlamayla kendisini tuttu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro ipleri keserken Kerim eğilip sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerdeler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yukarda... Sayvanda...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İçmeye başladılar mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çoktan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaralı mı şövalye?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaralı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki kişi değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet! Neden sordun? -Kesilen iplerden silkinerek kurtulmaya çalıştı-: Nereden çıktınız? Su yolundan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Su yolundan... Ağır mı yarası herifin?...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem! Ağır gibi.. Sıcak sirkeyle tımarladı uzun domuz... Sardı sıkıca... Bodur namert, bu yaradan, gebermeye gebermez ya, zıplayıp kalkamaz da, tezberi... -Yüzünü buruşturarak ensesini bir zaman ovdu-: Ensemi koparayazdı, eli kırılası gâvur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro çekinerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yumruğu zorlu mu o kadar Kel Ağa?... Balyozdan farksız mı sakın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne yumruğu? Yumruğa kurban olayım! Taşla vurdu rezil! Sürüdü getirdi it leşi gibi... Arada bir tepmeledi çizmesinin burnuyla... Dahası... Mahmuzladı kabalarımı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele domuz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, sayvana çıkan merdiveni dinleyip dönmüştü. Yorgunluktan, heyecandan, daha beteri korkudan soluyor, kavlamış dudaklarını aralıksız yalıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırakın şimdi... N'apacağız? Nerde senin yayın, okların?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş anlayamadı. Kerim, sinirli sinirli güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaşırma ok işler yerde değiliz! Kel Derviş'te döndü. Kılıcını aldı mı Türkopol?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Almaz mı? Çekti kınından, fırlattı boğazdan aşağıya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi... Biraz düşündü. Şakaları yoktur bu rezillerin kılıç oyununda... Apansız basıp şaşırtamazsak gelinmez haklarından... Kolayına da şaşırmaz feleğin çemberinden geçmiş alçaklar! Biz şaşırmayalım da, onları şaşırtacağız derken... Nasıldır sayvana çıkan kapı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dar epey... Alçak da az biraz... İkiniz birden hoplayamazsınız, Kerim oğlum! -Kel Derviş'in aklı başına geliyor, aklı başına geldikçe Uranha'ya kızgınlığı kudurganlık halini alıyordu-: Teker teker saldırılacak... Bu sebepten kiminle kimin eşleşeceği burada bilinmeli!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilineceği... -Kerim gözlerini kaçırarak yutkundu-: Yaralı herif, Mavro'nun oklanmış avıdır. Mavro ona dalsın ben uzun domuzla uğraşırım!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro elini kaldırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz Kemican! Kör Frenk senin, uzun domuz benim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demek? Hiç olmaz!.. Okladığın herif...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş, delikanlıların ne kadar korktuklarını apansız fark etmişti. Bir yandan yüreklerini güçlendirmeye çalışıyorlar, bir yandan vuruşmayı mümkün mertebe geciktirmeye bakıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yüzünde çok az görülen acımalı derviş gülümsemesiyle araya girdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzatmayın! Herif bir şey almaya inerse berbattık olur. Beri bak, Kerimcan! Hakçası uzun gâvuru Mavro'ya bırakacaksın! Neden mi! Kılıçta yufkasın bu bir ikincisi, savaşçılığı yürekten sever değilsin!.. Bu Mavro, savaşlarda nam arasa gerek... Yaralıya salması olmaz! Benim gördüğüm, kör Frenk, yaralı maralı ama, kuduz canavardan yırtıcı!.. Biz berikini bitirene kadar kendini yitirmezsen ne devlet! Fazladan herif solak vuruşacak! Görelim n'aparsın ve de... Amanın nedir bu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Boş bulunup hopladılar, iki büklüm kulak verdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir boru sesi, Kanlı Boğaz'ı inim inim inletip kayalarda uzun uzun yankılanarak Osman Bey'in "savaşta toplan" emrini üflüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim ölüm tehlikesinden kurtulmuş gibi sevinçle çırpındı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Osman Beyimiz... Yetti geldi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro hayal kırıklığına uğramak korkusuyla kendini tutmaya çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'arasın burda Osman Beyimiz, bu zaman?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş tepindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim olursa olsun yahu! Bundan iyi şaşkınlık sırası mı olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">Yürüyün çabuk! Bastırırsak kertesidir ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro önde, Kerim arkada, sayvanın merdivenini kedi gibi sessiz çıktılar, duvara sırtlarını vererek dışarısını dinlediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkmenlerse yandık Uranha...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkmen değil dedim! Türkmen de olsa, kolayına giremezler içeri... Sıyrılırız!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Uranha kardaş... Atacaksın bizi sağ esen Germiyan toprağına... Germiyan toprağını tutalım, gerisine karışma!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Elbette... Ferah ol! Türkmen değil bunlar... Adıdır Türkmen... Bunların yayası çok! Bildiğimiz çerçi kervanı... Yanmadık, yaşadık! Çeker alırım iki hayvan! Atarım seni birine...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya bu ne borusu?.. Mahvolduk! Türkmen bunlar! Aman Uranha... Bırakma beni... Aman, buraya kapanmak olmaz! Aman meşeyi tutalım! Bizi meşe saklar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saçmalama şövalye... -Uranha birinin damarına basmak istiyormuş gibi kesik kesik güldü-: Çerçi kervanıdır. İyi rastladı, binek bulacağız! Paraya konmak bile var!..</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sırada Kel Derviş, elinde yeni bilenmiş bir nacakla soluk soluğa yetişmişti. Boru yeniden çalmaya başladığı için delikanlıları rahatça azarladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadisenize yüreksizler! Kılıç taşımak böyle midir? Tüh yüzünüze!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim'in suratında kan kalmamış, derisi ak kâğıda dönmüştü. Mavro, dudaklarını yalayarak arka arkaya istavroz çıkarıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş, "Hadindi!" deyince, Mavro, sayvana sıçradı. Heriflerin arkası dönüktü. Boğazın sırtındaki kalabalığı seçmeye çalışıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro ileri geri sallanarak Kerim'in yanına gelmesini beklemiş, sonra, bağırmaması gerektiğini kestirdiği halde, atılırken, "Yetiş Meryem Anamız!" diye naralanmamazlık edememişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha'yla Şövalye, fırıldak gibi dönüp kılıçlanın çekerek bir anda savunuya geçtiler, ilk vuruşları kolayca savuşturdular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir yandan da sırtlarını nasıl sağlama vereceklerini araştırıyorlardı. Zaman geçip sayvana bu iki delikanlıdan başka kimsenin çıkmadığını görür görmez, biraz şaşırdılar, pek inanamadılar, inanır inanmaz da, birer sevinç uluması koyuvererek savunmayı saldırıya çevirdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, ilk defa, gerçekten ve de teke tek dövüşüyordu. Çok acemi olduğu için, çağın en yaman kılıçlarından biriyle karşılaşmanın heyecanına bile kapılmamıştı. Her saniye şaşılacak kadar yakın gördüğü kılıcın parlak ucunu Kaplan Çavuş'un ögrettikleriyle değil, hele aklıyla hiç değil, derisinin ürpertilere benzer sezgisiyle çelmek için aralıksız çırpınıyor, bu çırpınmaya ölüm korkusuyla öldürmek hırsı hiç karışmıyordu. Bir işe zorlanmışa. Bunu sürdürmesi gerekti. Şövalye durumun farkında olmadığından acemi düşmanını biraz da, sinirlenerek güçsüz düşürmek için, bütün kiralık kılıçların yaptığı gibi en ağza alınmaz küfürleri savurarak kızdırmaya çalışıyordu. Kerim bir an bunaldı, Kaplan Çavuş'un öğrettiği gibi geri sıçradı. Şövalyenin kılıcı gırtlağına sürünmüş geçmişti. Kerim, aynı zamanda kamına yöneltilen vuruşu nasıl çeldiğine şaşarak gülümsedi. Bu sakin gülümseme Şövalye Notüs Gladyüs'ü ilk defa ürküttü. Sol eliyle dövüşüyordu. Kan kaybetmiş; batakla, yokuşla, hepsinden beteri sürekli ölüm korkusuyla boğuşarak adamakıllı güçsüz düşmüştü. Karşısında çocuk denilecek kadar körpe bir delikanlı olmasaydı, bu tüketici yorgunlukla belki kılıca bile davranamayacaktı. Bıyıkları yeni terlemiş bu delikanlı olsa olsa on altı, on yedi yaşındaydı. Doğduğundan beri kılıç taşısa gene de korkulu bir savaşçı olamazdı. Sağ kolunu kullanabilseydi, böylesinden üç tanesiyle aynı zamanda eğlenir gibi vuruşur, üçünü de istediği anda, istediği yerlerinden şişleyerek cehenneme gönderirdi. Yorgunluğunun korkulu çizgisine hızla yaklaştığını anlayarak telaşlandı. Yaralı omzu, çeki taşı bağlanmış gibi gövdesini sağ tarafa eğiyordu. Tek gözlülüğe de, yeterince alışamamıştı. İki kez, görme yanlışı yüzünden, az kalsın, Türkmen çocuğunun kılıcı üstüne düşecekti. n'apıyordu bu Uranha avanağı?.. Neden Rum oğlanının işini bitirip imdadına koşmuyordu. "Hadisene" dememek için dişlerini sıkarak, kendisini tehlikeye atmadan, Uranha işini bitirene kadar vakit kazanmaya karar verdi. Artık saldırmıyor, gerektikçe gerileyerek sadece kendisini savunup gücünü idare etmeye bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, tersine ağır kılıcını çarkıfelek gibi çevirerek saldırı üstüne saldın, vuruş üstüne vuruş tazelemekteydi. Eğer, Mavro'nun yerinde başkası olsaydı, çoktan hesabı görülmüştü. Mavro, karşısındaki kılıcın ağırlığından, bir de değme cambazları imrendirecek çevikliğinden yararlanarak fırıldak gibi dönüyor, çevresinde aralıksız yer değiştiren düşman kılıcını budamak fırsatını kolluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Körpe savaşçılar saatlerden beri dövüşüyorlarmış duygusuna kapıldıkları halde, vuruşalı iki dakikayı doldurmamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş, uzun saplı nacağı, iki eliyle tutmuş, Uranha'nın arkasını kapıya dönmesini bekliyordu. Mavro'nun yerinde bir usta silahşor olsaydı, bunu kolayca sağlardı. Kel Derviş: "Acemilik gibi rezillik yok!" derken vakit kazanmaktan başka bir şey düşünmediği için. Kerim'in önünde rahatça gerileyen, delikanlının acemi hamleleriyle adeta alay eden Şövalye Notüs Gladyüs'ün geniş sırtını, dört beş adım ilerisinde gördü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Domuzların hangisi tepelense kâr olduğunu düşünerek, herifin kalın boynunu nişanlayıp sayvana atladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, sağlam gözüne çarpan patırtıyla değil, Kerim'in yüzündeki değişmeyle arkadan saldırıya uğradığını anlamış, ancak batıl inanç sahiplerinde bulunan sinir atikliğiyle aynı anda hem dönmüş, hem yana sıçramıştı. Arkadan saldırıldığı zaman deliye dönüyordu. Bu kudurganlıkla, nacağı boşa gittiği için savrularak düşecek gibi olan Kel Derviş'e kılıcı yetiştirmek istedi. Bu kez de Kerim'e arkasını döneceğini saldırısının tam yarısında hatırlayarak, sakat gözünden yana sıçradı, korkuluğun yıkık yerinde ayağı kenara basıp kaydı. Duyanların kanını donduracak bir sesle "Uranhaa!" diye haykırarak çocukluğundan beri dehşetinden kendisini bir türlü kurtaramadığı derinliklere yuvarlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ses, o kadar korkunçtu ki Uranha dönüp bakmamazlık edememişti. Mavro fırsatı kaçırmadı. Kılıcını herifin göğsüne daldırdı. Aynı zamanda. Kel Derviş de nacağı Türkopol'un ensesine indirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, kütük gibi düştü, ayaklarının burnuyla iki kere taşlara vurdu. Yüzü morarıyor, boğulan adam hırıltılarıyla debeleniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş nacağı kaldırıp çekinerek yaklaştı. Nedense, bir zaman iyi duymadığı bir sözü anlamaya çalışıyor gibi kulak vererek baktı, yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beni öldürürdü değil mi bu herif, Mavro?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro ne dediğini pek bilemeden karşıladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç bakmazdı, hiç...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Keyif için ki... Ne kadar, öyle mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş, çok ağır bi işe hazırlanıyormuş gibi, nacağın eğri burnunu Uranha’nın boş böğrüne dayadı, dirgenle saman toplar gibi, herifi yavaş yavaş korkuluğun boşluğuna sürdü, "Bre hay!" diye naralanarak uçuruma iteleyiverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro donakalmıştı. Kel Derviş, soluklarını keserek boğazın ses vermesini bekliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay anan öle deli Kel... Neyin nesidir bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'yla Kerim ürkerek bakıştılar. Kel Derviş de, bunu, Uranha sormuş gibi şaşırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendilerine gelince korkuluğa koştular.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş garip bir kafilenin otuz adım önünde atını durdurmuş, sorusuna karşılık bekliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Müşterileri keseden mi indirmektesin düze, Keloğlan! İcat mı çıkarmaktasın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi bildin Kaplan Çavuş, keseden ama, düze değil, dosdoğru cehenneme!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim'le Mavro, boyunlarından birbirlerine bağlanmış esirlerin başında, Çudaroğlu'nu görünce, Oynaşhisar baskınının sonucunu öğrenmiş oldular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş, düğünü derneği, baskını askını bilmediğinden şaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nereye böyle Kaplan? Ateş tozunun dipsizliğini kavradın da yesirciliğe mi soyundun?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan, şurda burda ateş tozu lafının edilmesini istemiyordu. Suratını asarak çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hancılığı da yüzüne gözüne bulaştırdın Keloğlan! Badyalan kapıp içme suyu koşturur mu, hele şuna hele!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eğlen çavuş vardım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş, kırbacıyla duvar dibini gösterdi. Yere göğe sığmayan Çudar'la âdem eti yedikleriyle övünen Moğollar, dünyanın en uslu yaratıklarını imrendirecek bir uysallıkla duvarın dibine çömeldiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim'le Kel Derviş esirlerle savaşçılara su verirken, Mavro kocaman bir tas şarabı Kaplan Çavuş'a koşturmuştu. Kaftanının eteğini tutup elini önce ağzına, sonra alnına götürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur Kaplan Usta! Cenk şerbetidir!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş suratını asarak gözleriyle ezmek istercesine baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bura nere Kara Vasil'in Mavro, ya Ermeni Derbendi nere?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro bakışlarını kaçırıp kaftanın eteğini bir daha kaptı, bir daha başına götürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kanlılarımızı izledik sayende Kaplan Usta, sürüp geldik, öcümüzü aldık sayende...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kılıç kılıca vuruşaraktan olmasın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kılıç kılıcadır ve de yüzbeyüzdür. Yiğitçesine ki büyüğün den gördüğünü işleyen kurt kaç para!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele yalanlara hele!.. Hele koca koca yalanlara...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş belli etmemeye çalışıyordu ama, çıraklarının başarısıyla kasılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, n'apıp n'ettiklerini, nereden girip, nasıl türlü korkulu geçit aşaraktan nerelere vardıklarını, Kel Derviş'i Azrail'in pençesinden çekip alıp sonunda kılıç çekip, "Yektir Allah yek!" diyerekten ye de "Kutsal Meryem Ana aşkına!" diye naralanaraktan hain düşmanların üstüne nasıl uğradıklarını anlatırken, kaynatası olacağın gözüne görünmemeye çabalayan Kerim de, Kozpınar'dan sonra olanları soruşturmuş, İnegöl'le Atranos hisarlarını, köylünün, kasabalının, tekfurlar elinden elaman çektikleri için Osman Bey'e sevinerekten verdiklerini, Yarhisarlının ise, Tekfur Hrisantos'tan hoşnut bulunmakla izni olmadan hisar teslim etmediklerini, Ahi Hasan Efendi'nin heriflere, Orhan Bey'in kaynatası reâyâsı olduklarını anlatamamakla, rehin karşılığı Yarhisar’ın iki soylusunu alıp Bilecik'e getirip Hrisantos Tekfurla yüzleştirmek zorunda kaldığını öğrenmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş, Germiyanoğlu'na ve de Harmankaya Tekfuru soylu Köse Mihal Bey'e Osman Bey'in armağanlarını ve de Müslüman'ın burnu kanamadan, şu kadar din düşmanının tepelendiği, şu kadar Hisarın kavranıp ele geçirildiği müjdesini götürmekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya bu Çudar'la Moğolları?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlar cabası Osman Beyimizin Germiyanlıya ki, bilirse ölümden beter yüzkarasıdır!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş, Kerim'e bakmıyormuş gibi davranıyordu ama, dövüşte nasıl davrandığını, aşırı korkuya kapılıp kapılmadığını öğrenmeye de can atıyordu. Haberi ancak Kel Derviş'ten alacağını hesaplayarak, yüzüne şebek maymunu gibi bakan Mavro'ya Kerim’i göstererek yalancıktan çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Al Şunu! Tutmaya bakın Söğüt'ü bir ayak önce... Benim elimden kurtuldunuz, Bacıbey'in pençesinden, görelim, nasıl alacaksınız yakanızı!.. -Mavro eteğine varınca kırbacını kaldırdı-: Yıkıl! Hele utanmaz! Kendini edepli gösterecek! Yıkıl! -Bir şey hatırlayarak telaşla bağırdı-: Eğlen! Eğlen dedim, tüh yüzüne... -Arkasında duran savaşçıya omzu üstünden emretti-. Ver şu kemeri... Kemeri dedim, kamçı gelmekte ki... -Söğütlü, Notüs Gladyüs'ün Pervane Subaşı'ya kaptırdığı altın dolu kemeri uzattı-: Bana mı verilecek, hele avanak, şu rezil Mavro'ya verilecek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro kemeri kaptı, hizmet buyurmak, suçların bağışlandığını gösteriyordu. Sevinçle sırıttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Götürür Osman Bey'e verirsiniz! Yiter miter, keyfinize... Altın doludur. Ve de kanlılarınızın altınıdır! Verirsiniz ki... "Haber salmış Kaplan Çavuş Karacahisar'daki Gündüz Bey'le Bayhoca'ya batağı kolla!" diyerek dersiniz! "Kollamışlar da Pervane Subaşı rezilini tutmuşlar bataktan çıktığı sıra," dersiniz. "Omzundaymış bu kemer," demeli, "Kör Frenk'in olup uğrulamış bu Pervane," demeli, "Uğrulamıştır, çünkü gökten yıldız aşıracak yaman uğrudur," demeli!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Kaplan Usta!.. -Mavro telaşla esirlere döndü-: Hani Pervane? Görememekteyim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele akılsız! Pervâne'yi de Germiyanlıya bahşiş mi götürecektik! "Karacahisar zindanındadır. Dilediğini yapar Osman Bey," dedi demeli! "Bana sorarsa," dedi demeli, "asıp geçmesin. Kazığa geçirilecek besmelesizdir ya, gene kendi bilir!" dedi demeli!.. Höst! Gerisini dinlemeden nereye? Bir harfini unutmaksın ki, ah ne fayda, bir harfini... Bak neler olmalı! Bu sırıtmalar neyin nesi! Yıkıl! Yıkıl dedim, daha durmakta... ve de...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kırbacını kaldırıp bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayda bakalım! "Yolcu yolunda gerek," denilmiştir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kafile, Germiyan toprağına doğru yavaş yavaş yola çıktı. Kerim, duvara çekilip ellerini göbeğine bağlamıştı. Kaplan Çavuş suratını yıkarak görmezden geldi. Mavro fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ucuza atlattık, bu vartayı Kerimcan... Ucuza geçiştirdik ki bedavaya saysan da olur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Küsmüş! Neresi ucuz bunun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bakma! Küsmesi, yüz vermeyecek...." Keyif oldu kanlılarımızı izleyip bitirdiğimize...</p>

  <p class="Standard" dir="ltr" style="margin-left:0;margin-right:0;text-indent:18.859844px">Dönemece yaklaşan kafileye bir zaman baktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Salt bir lafına akıl erdiremedim arkadaş... Sorarsan, bu laf senin üstüne...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim telaşla döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne gibi!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seni gözledi bir zaman... "Kaplan'ın buyruğunu tutmayanın iki yakası bir araya gelmez ve de muradı eline girebilemez!" dedi, "Yol yakınken kulakları delmeli, bu lafı, küpe edip sallandırmalı," dedi. Bu Kaplan Çavuş tutkuludur. Tutkusu da, ateş tozudur. Tutkulu herifin ne halt edeceği hiç belli olmaz, arkadaş. Aman ayağımızı denk basalım ve de elimizi çabuk tutalım! Günlerden bir gün bu benim Kaplan Çavuş ustam, ateş tozuna öfkelenirse, Aslıhan bacıyı vermezlenir ki... Bak neler olur! -Gidenlere daldı bir zaman, içini çekerek başını salladı-: Akıllı olmaya gayet akıllı ya bu bizim Kaplan Ustamız, ateş tozu deliliği nasıl bir delilik? Kerim de dalgın bakıyordu. Neden sonra karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu ateş tozu delilik değil Mavro! Bu ateş tozu yaman!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Etme!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaman! Çünkü benim bildiğim Kaplan Çavuş, güvenmediği işe bunca yıl, emek vermez ve de suratını muratını yakaraktan bu kadar çabalamaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş'un dönemeçte görünmez olmasını bekledi, arasını hiç kesmemiş gibi sözünü tamamladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ateş tozuna inanacağız Kara Vasil'in Mavro! Şundan ki... Bu Kaplan Çavuş gibi tutkunlar, dünyanın başına, günde bir kez, gayet bulaşık bir iş açmadıkça rahat uyuyabilemezler!</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan, avlu kapısında durup Balabancığın elindeki ağır çıkını aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Balabancık! Yoruldun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yorulmak da neymiş!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol! Söyle de, Orhan Bey seni de alsın gelsin Bacıbey'in şölenine...</p>

  <p class="Standard" dir="ltr" style="margin-left:0;margin-right:0;text-indent:18.859844px">Balabancık, Kerim'in yüzüne saygıyla bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dündar'ın ölümünden sonra Osman Bey, değeri pahasıyla Cinli Nefise'den satın almıştı bunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Balaban savaşçılığa can atıyordu. Kanlılarını kova kova Issızhan'a sokup haklayan Kerimcan'ı, gözünde büyüttükçe büyütmüş, ülkeye nam salmasına imrendikçe imrenmişti. Elinden çıkını zorla alıp taşımak istemesi bundandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey'in bakımlı avlusu, şölen için hazırlanmış, salkım Söğüdün altına serilen meşin sofra örtüsüne minderler bile atılmıştı. Aşevinden kap kaçak sesleri, karı kız gülüşleri geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan görünmemeye çalışarak avluyu hızla geçti. Odasına girip çıkım sedire bırakınca, ağır bir yükten kurtulmuş gibi, derin derin soluyarak çevresine baktı. Duvarda çeşitli silahlarla, babasının korkunç kamçısı asılıydı. Çok güç bir işe girişecekmiş gibi, elini yüzünden geçirdi. Ayaklarını sürüyerek gidip sedire çıktı, kamçıyı indirip yerine kılıcını astı. Bir an durup kapıya baktı. Hemen çekildiği için, Aslıhan'ın gözetlediğini fark edememişti. Kılıcını tuttu, kabzasını saygıyla öperek alnına götürdü. Acele indi. Çıkını telaşla çözdü. İçindekiler Benito Keşiş'in mağarasında gördüğü kitaplardı. Birer birer aldı, okşar gibi evirip çevirdi. Gülümsemesindeki utangaç keder siliniyor, yüzü rahatlıyordu. Türkçeleri ayırdı. KELİLE ve DİMME'yi gelişigüzel açtı, önce ayakta göz gezdirdi, sonra n'aptığını pek bilmeden sedire yavaşça oturdu. <span style="font-style:italic">"Padişah dahi, kullukçularına iyiliği ve nimeti endazeyle vermek gerek kim, korku ile umut arasında yaşayalar... Ne yoksulluk yüzünden kaçıp düşmana varalar ve ne baylık ve mattık yüzünden azalar ve padişaha asi olalar..."</span> Çevirdi. <span style="font-style:italic">"Benim, kendime öğütçü... Kendi nefsimden daha doğru kim ola... Bu ara, öğüt yeridir eğer makbul düşerse ve mesel vaktidir eğer akıl gücüyle dinlenirse..."</span> Çevirdi. <span style="font-style:italic">"Fesat ve zalim kişinin sırrını gizlemek ol kötü işte onunla ortaklık göstermek olur,"</span> KELİLE ve DİMNE'yi bırakıp KABUSNÂME'yi aldı, karıştırdı. <span style="font-style:italic">"Söz âdemde gizli değil, illâ âdem sözde gizlidir... Zira ki, söz âdeme perdedir, imdi bilmiş ol iy oğul, söz ulu nesnedir, sen dahi sözü ulu bil ki, gökten gelmiş nesnedir..."</span> Biraz düşünüp, bir başka sayfaya geçti. <span style="font-style:italic">"Dokuzuncu Bab: Bir kişi duvarlı evceğizi içinde bir padişaha benzer... İçki meclisinden şöyle kalk ki, daha iki üç kadeh içmeye gücün ola, pes, sakın, tokluk lokmasından ve sarhoşluk kadehinden..."</span> Sayfalarda durarak okudu: <span style="font-style:italic">"Konuktan özür dileme ki, özür dilemek pazar halkının işidir... Aşk yiğitlerin oyunudur. Pirler âşık olursa hiç özürü yoktur."</span> Dalıp düşündü, el yordamıyla FELEKNÂME'yi aldı: <span style="font-style:italic">"Kendisinden çün değildir ay nuru -Aydını kamu güneştendir varı -Çün güneşten nur alır ay ...... -...... -İkisi arasına yer gölgesi – Düşecek ...... -Ay tutulur nurunu vermez olur -Zira ol dem güneşi görmez olur"</span>... Demek, Yahşi İmam, ay tutulması üzerine burdan okuduğunu söylemişti de, şaşırtmıştı kendilerini geçen yıl... Vezir Nizam al-Mülk'ün SİYASETNÂME'sini saygıyla açtı. Yer yer duraklayarak karıştırmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Elinde kitap değil kılıç tutuyormuş gibi, yüzü sertleşmişti. Belli ki mutluydu. Sanki okudukça güçlenip yüceliyordu. Aslıhan gözlerinin yaşardığını fark edince şaşırdı, ürktü. Yavaşça girdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerimcan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur! -Başını çevirmemişti-: Nedir? -Aslıhan'ı görünce telaşla davrandı-: Buyur! Arkadaşlar geldi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! -Aslıhan aşağıya kulak verip iki adım attı-: Yarhisar'a göçecekmişiz öyle ya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yarhisar'a mı? -Hatırlamaya çalıştı-: Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan şaşırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Subaşı dikmiş ya, Osman Beyimiz seni Yarhisar'a?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim gözlerini kaçırdı, Issızhan'dan döneli, görüşememişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendini az kalsın parçalayacaktı, dövünerekten Bacıbey anamız... Öldü haberin gelince...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu, "Öldü" haberimiz mi geldi! Duymadım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yitti haberiniz! Daha kötü... Bacıbey, halkın içinde diri durdu ama, buraya gelmesiyle saçlarını top top yolmaya başladı. Ol görüp söz anlatamadı komşular... "Vay batağa batıp giden bahtsız oğlum! Vay ki mezarsız koyup giden Kerimcanım!" diyerek yolunmasını görsen...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, "Ya sen?" diya soracaktı. Çenelerini sıkarak dilini tuttu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden caydı Osman Beyimiz Yarhisar işinden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Caymadı! Cayması yok! -Parmağını arasına koyarak kitabı kapattı-: Yarhisar'a gitmek kaldı. Gelirsen Bilecik'e göçülecek!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelirsen mi? Ne demek gelirsen? Oranın subaşılığını mı verdi Osman Bey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! -Hiç istemediği halde suratının asıldığını anlayarak gülümsemeye çabaladı-: Baktım, göremedim seni... Konuşamadık! -Sesini bu kadar alçalttığına da canı sıkıldı-: Yeminlisin öyle ya... Savaşçı olmayana varmayacaksın!.. Yeminindesin?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan beklenmedik bir belaya çattığından şüphelenerek gözlerini kırpıştırdı, kendisini savunmaya hazırlanır gibi başını dikti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yeminimdeyim elbet! N'olmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Issız'dan gelirken düşündüm enini boyunu... Savaşçılığı kesmedi gözüm! -Durakladı. Kitabı, güç almak istercesine göğsüne bastırıyordu-: Osman Bey'le görüşmeden seni bulayım dedim, vazgeçtim yolumu kesersin diye... Ağlarsın mağlarsın, gücüm yetmez, diye...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan’ın dudakları titremeye başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir? N'oldu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalvarırım Osman Bey'e... Koca Tanrı'ya şükür, aldık ağamın öcünü yüz aklığıyla... -Farkında olmadan vakit kazanmaya çalışıyordu-: Elimizi kana bulaştırmadan bitirdik bu işi... Kılıcımızın ucunu adam derisine değdirmedik! Bilene yiğitliğin son basamağıdır. -Bu sözü söylediğine pişman oldu. Aslıhan'a haksız yere öfkelendi-: İstemedim Osman Beyimizin verdiği soylu savaş atıyla şu kadar altınlık kılıcı... Subaşılığı da istemedim. -Keskin bir el sallayışıyla kitapları gösterdi-: Bunları dileyip aldım! Yarhisar'a marhisara gitmek yok! Bilecik'te Şeyh Edebâli Efendimizin medresesine molla girmekteyim! Bak düşün, yemini bozar gelirsen ne iyi... Göçeriz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, Kerim'in deminden beri lafı gevelemesinden "Evlenmemiz geçti"ye getireceğini sanmış, ödü kopmuştu. Birden dünyayı bağışlamışlar gibi sevindi ama, çektiği korkunun acısını çıkarmak için belli etmedi. "Olmaz" demeye çoktan karar vermiş gibi, ilgisiz, küçümseyen, kuru bir sesle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha mı yüceymiş Yarhisar’ın şubaşılığından medrese mollalığı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem! Bildiğim, kılıca el sürmek yasaktır danışman kişiye... Sen oysa... Kılıç taşımayanı erkeğe...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sırada Bacıbey'in camları zıngırdatan bağırtısı duyuldu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerim! Kerim, dedim, nerde o yüreksiz? Frenk'e yesir gidip dişleri dökülmüş gelesi, nerde? -İçeriye fırtına gibi girdi. Aslıhan'ı görünce büsbütün azdı-: Neyin nesiymiş, sordun mu kız Aslı? Kör Frenk'in kılıcı yelinden mi yılmış? -Kitapları, Kerim'in boş omzunu, kılıcın duvara asılmış olduğunu bir anda görüp gözleri yuvalarından uğradı-: Yılmış da, eve kaçıp kılıcını duvara mı asmış? Tükürmedin mi yüzüne yiğit Aslı? Demedin mi bu kansıza?.. Demedin mi, "Kılıç taşımayan bana erlik edemez!"</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demedim Bacıbey ana! Senin öğüdünü tuttum: "Karı kısmı, erkek işine karışabilemez Türkmen töresince," dediklerini...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan kulaklarına inanamamış, anasından daha çok şaşırarak donakalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey omuzlarıyla yekinip yutkunarak anlamaya çabalıyordu. Gözlerinin kırpışması yavaş yavaş kesildi, iğrenmiş gibi suratını buruşturarak Aslıhan'ı bir zaman süzdü. Var gücüyle bağırması beklenirken duyulur duyulmaz bir sesle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hani, sizin eşiği, kılıç gezdirmeyen aşamazdı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Oğlunun neden molla olmak istediğine bir türlü akıl erdiremeyen Bacıbey'in, şu anda, nasıl üzüldüğünü, Aslıhan, çok iyi anlıyordu ama, bu kadar üstelemenin, ana şımarıklığından bir çeşit ana zorbalığından ileri geldiğini de çoktandır biliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Birkaç söz söylemeyi, yalvarmayı düşündü. Dün gece Kerim'in öldüğü haberiyle, bir anlamda, kendisi de ölmüş, sabahleyin aldıkları "Sağdır" müjdesine sevinecek gücü bile kalmamıştı. Ayakta duramayacak kadar bitkindi. Bacıbey'e dert anlatamayacağını bildiği halde, acıklı bir gayretle şımarıklığa vurarak yatıştırmaya çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Bacıbey ana! Benden akıl n'arasın? Ağzından çıkanı bilir mi kız kısmı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tüh yüzüne kötü Kaplan'ın kızı! Allah belanı vere! Emeklerime yazık! Karı mı olur er kişiye sizin gibilerden, yüreksiz? Ne bilirsiniz, er gibi erin değerini siz?</p>

  <p class="Standard" dir="ltr" style="margin-left:0;margin-right:0;text-indent:18.859844px">"Kötü Kaplan'ın kızı" hakaretiyle "Erin değerini bilmez" suçlaması, Aslıhan'ın doğruca yüreğine vurmuştu. Gözünü yumup alt dudağını dişleyerek bir an ileri geri sallandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Konuşmamak için boş yere kıvrandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öldü haberi duyulunca bunun... Dövündün, yolundun rahatça sen Bacıbey ana... Ferahladın! Bana geldi mi, "Bundan böyle yaşamak yok!" dedim ben... -Birden örtüsüyle yüzünü kapayıp ağlamaya başladı-: Razıyım ben Bacıbey ana... Hiç olur mu razı gelmemek! Hayır! Olabilemez!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, boş bulunup kıza doğru bir adım attı. Yumuşamak üzere bulunduğunu anlayarak irkildi. Bir an, çevresine çaresizlikle göz gezdirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beri bak oh Bacıbey ana... -Kerim'in sesinde kendisini yüzde yüz haklı bulan onurlu bir erkeğin aşağılaştırmayan derin yakarışı vardı-: Yanılmaktasın anacığım! Üstesinden gelemem savaşçılığın... Kılıca güç yetiremem! Dinle ki bir... -Kerim, yüzüne, yaşlı gözlerle, biraz şaşkın, biraz da korkarak bakan Aslıhan'a gülümsedi-: Edebâli şeyhimiz mi yiğit, Dündar Alp mi? Elini kılıca hiç sürmemiştir biri... Öteki doğdu doğalı kılıç sürükledi yanı sıra...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey belki birkaç söz söyleyecek, belki de hiçbir şey demeden, bahtına küserek odadan çıkacaktı. Aslıhan'ın Kerim’i sevgiyle, hayranlıkla dinlendiğini görünce, hiç farkında olmadan, kaynana kıskançlığına kapıldı. Oğlunu bir kez değil, iki kez kaybediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçekten kudurup yakasını yırtarak uludu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz! Razı değilim ben... Edebâli danışman oğludur, danışman olur! Sen savaşçı dölüsün!</p>

  <p class="Standard" dir="ltr" style="margin-left:0;margin-right:0;text-indent:18.859844px">Koca evi sarsalayarak atıldı, Rüstem Pelvan'ın korkunç kırbacını sedirden kaptı, orta yere dikildi. Görüntüsü müthişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— At şunları ocağa Rüstem Pelvan'ın Kerimcan! -Kırbacı üst üste şaklatmıştı. Ucuyla kitapları gösteriyordu-: "Ocağa" dedim! Atacaksın! İstemem evimde molla avadanlığı, istemem! "Dep" dedim kansız Kerim, at şu pisleri...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atmayınca!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atmayınca mı? -Bacıbey bir an şaşırdı, sonra kırbacı kaldırarak atıldı-: Vay ne demek!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim sıçrayıp anasının bileğine yapıştı, kırbacı, daha doğrusu, çocukluğundan kalan son korkuyu, kolayca çekip aldı. Yüzü değişmiş, rahmetli babası Rüstem Pelvan'ın çok kızdığı zamanlardaki halini almıştı. Bu değişmeyi daha fark etmediği için üstüne atılmak isteyen anasını, tıpatıp babasının kükreyişiyle durdurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geri bas! Geri dedim! -Kırbacı kaldırınca Aslıhan aralarına girdi. Sendeleyen Bacıbey'in göğsüne sokuldu. Kerim babasının kelimeleriyle bağırdı-: Yumuşa Bacıbey! Yumuşa ki bi şey hasıl olabilsin! Yumuşamadın mı yumuşatırım seni... Babam rahmetli gibi... -Kırbacı iki kez şaklattı-: Hadi bakalım aşevine! Bir eksik görmeliyim ki sofrada, ben size sormalıyım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, kaynanasını kapıya doğru yavaşça iterken fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Delirdi bu! Vay başımıza!.. Hiç uymayalım, oh Bacıbey ana! Sen doğrusun ama, söz anlar mı erkek milleti? Aklına geleni işlemez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey sessiz sessiz ağlıyordu. İki hıçkırık arasında, dargın dargın söylendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aklı var da he mi, bu Kerim oğlumun şuncacık?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Oğlunun adam olduğuna, babasının ocağını yakacağına, Bacıbey ancak kırbacı elinden çekip karşısına dikilince inanmıştı, Aslıhan bunu sezemediğinden, sesindeki kasıntılı mutluluğun sebebini anlayamamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadınlar çıkınca, Kerim Çelebi, kamçıyı atıp sedire oturdu rahatça, "Siyasetnâme"yi eline aldı.</p>

  <p class="Standard" dir="ltr">&nbsp;</p>

  <p class="Standard" dir="ltr" style="text-align:center">SON</p>
</body>
</html>
