<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc18" style="page-break-before:always">2</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Koyu lacivert gökte, ışıklı bir iz bırakarak bir yıldız aktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan, bunu ne zaman görse ürperiyordu. Uğursuzdu yıldız akması çünkü, bugün yarın, uzak yakın biri öldü ölecek demekti. "Sakın Akçakoca emmi... Tanrı esirgesin..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz önce, Osman Bey, Akçakoca'yı istetmiş, hasta haberi gelince oğlu Orhan'ı alıp kendisi gitmişti. Bugün öğleye kadar çok keyifliydi Osman Bey... "Oğlu Orhan'ın yonttuğu cirit değneklerini gözden geçirdi, bizim Mavro'yu sınava çekti binicilikte..." N'olduysa Şeyh Edebâli'nin halifesi Dursun Fakı gelip gittikten sonra olmuş, bey konağında bir telaştır başlamıştı. Önce Kaplan Çavuş kapandı Bey'le, ardından Ahi Nakibi Hasan Efendi istendi, çok geçmeden Söğüt'ün ünlü ulağı Kedigöz bindirilip salındı bir yere... "Aslıhan bilir mi ola, babasının beyimizle neler konuştuğunu?" Sorusuna karşılık alabilecekmiş gibi, soluklarını tutup geceyi dinledi. Söğüt, her zamanki gibi, sessizdi. Akan yıldızın bıraktığı ürküntüyle, Ertuğrul Bey'in ölümü gecesi, kasabayı dört yandan sarıp temellerini sallayan keskin kadın çığlıklarını duyar gibi oldu. Ertuğrul Bey'in ölümü, ağası Demircan'ın vurulmasına rastladığından, hep böyle aklında duruyor olmalıydı taptaze... Başını salladı. "Nerenin tazesi?.. Ölenle ölmek yok... Aslıhan'ın yanında aklımıza gelmekte mi fukara ağamız şuncacık?.." Somurttu. Aslıhan, salt Demircan ağasını değil, yarı bıraktığı mollalığı da çoktan unutturmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sayvanda, yumuşak çizmeleriyle hiç gürültü etmeden, biraz dolaştı, gönülsüz... Eskişehir yolunun aştığı tepenin öte yüzünde, Kaplan Çavuş'un gezgin çingenelere yaktırdığı kömür ocağının ışığı, arada bir harlayıp kara geceyi kızıla boyuyor, arada bir basılıp, yerini, burularak göğe çıkan ak dumanlara bırakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Büyük caminin minaresinde Yahşi İmam'ın kambur müezzini Arapoğlu, çevreye ün salmış yanık sesiyle yatsı ezanına başlayınca durup dinledi. Arapoğlu'nun sesi, evet, hem inadına gürdü, hem de yanık tatlıydı. Aslında ezandan çok, uzun Türkmen havalarına giriyor, hele Söğüt milleti Domaniç yaylağına çıkarken keyfe gelip eli kulağa atarsa, dağı taşı inletiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Savaşçılığa geçti geçeli, camiye uğramadığından Yahşi İmam, geçenlerde haber yollamış, "Mollalığı bıraktı ya, Müslümanlığı da mı boşladı?" diye çekişmişti. Caminin içine girmeyi değil, yakınından geçmeyi bile canı istemiyordu artık... Bunun gibi, sazdan, saz çalınan toplantılardan, kitaptan, defterden, kâğıttan, divitten de sıtkı sıyrılmıştı. "Okumaktan, yazmaktan soğuduk ya, kılıca kalkana ısınaydık, belki..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Dalmış, aşağıdaki ahırda, hayvanların tepişmeye başladıklarını neden sonra fark etmişti. Omzundaki kaftanı silkip düşürdü, kılıcını acele çıkarıp sedire koydu. Deli Balta'nın yatsıyı kılmaya giderken merdiven başına bıraktığı yağ kandilini yaktı, alevini avcuyla siperleyerek indi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'in özel binekleri, koruyucularıyla ulaklar için bulundurduğu atlar iyi beslendiklerinden, sert başlı, didişken, şımarıktılar. Uzun süre insansız kalmayı da hiç sevmiyorlar, biraz da bu yüzden dalaşıyorlardı. Bütün günü hemen hemen ahırda geçiren Deli Balta'nın yakında bulunmadığını enikonu sezdiklerine, bu yüzden daha sık tepiştiklerine dikkat etmişti. Deli Balta burdayken hiç kimse ahırla ilgilenmediği için, şimdi Kerim'e öyle geliyordu belki de...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kandilin sarı ışığı ahırı aydınlatınca, hayvanlar tepişmeyi kesip kapıya döndüler. İri gözlerinde kızgınlık değil, insanoğluna oyun oynamışlar gibi kurnaz ışıltılar vardı. Kerim yaklaşınca, kulaklarını kısıp yelelerini kabartarak, kalçalarıyla yeniden itişmeye başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst reziller! Hele şunlara hele... -Kerim yumuşak molla sesini kalınlaştırmaya çalışıyordu-: Höst dedim, Karaduman!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaklaştı, Karaduman'ın boynunu yavaşça tokatladı. Hayvan, kulaklarını dikti, ıslak burnunu, Kerimin sol omzuna iki kez, nazla sürdü. Ötekiler de, hemen, alışık koyunlar gibi ehlileşivermişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu Akkız? Rezillendi mi, bu Karaduman?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, bu şımarık bey hayvanlarını sakinleştiren kelimeleri, kimden, ne zaman öğrendiğine, onlara bu ses özelliğini nasıl verebildiğine şaştı, kibirle gülümsedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahır enikonu sıcaktı. Kuru ot, taze mayıs, keskin sidik kokuyordu. Kandili başından yukarı kaldırarak bakındı. İnmişken bir şey yapmak, hiç olmazsa, şunlara birer avuç arpa vermek geçti aklından. Üşendi. Çoktan beri burdaymış, nöbet yerini, tehlikeli sayılacak kadar boş bırakmış gibi tedirgin oldu. "Bey konakta bulunmayınca... Ne lazım gelir?" diye kısa kısa güldü, kendini hemen çıkmaya zorlamak için kandili üfledi. Hayvanların n'apacaklarını kollayarak soluklarını tuttu. Sonra mümkün mertebe hızla yürüdü. Deli Balta'nın "Ahır kısmı tekin değil" sözü aklına gelmiş, ışığı söndürünce pişman olmuştu. Açık kapının yıldız alacasında, bir gölge görünce ürperip durakladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey,.. Hişşşt, Orhan Bey...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ses, incecik kız sesiydi, adamakıllı ürkekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, bir yandan sesin sahibini tanımaya çabalarken, bir yandan nasıl davranması gerektiğini kestirmeye çalışıyordu. "Şirin kız olmasın bu... Aman haaaa! Dediydi de Aslıhan, inanmadıydım!"</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey... Ses versene...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan'ın anlattıklarından sonra Orhan Bey'in ağzını aramış, epeyce de üstelemişti. "Yemin etti duraklamadan... Yeminler ki, adamın ağzını bükecek, karnını yırtacak bir yeminler... Vay yalancı, vay! Tüh yüzünüze!" Kerim, işin içyüzünü anlamak, Orhan'ın da yalanını tutmak için, karanlıktan yararlanmaya karar verdi, sesini değiştirip yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş? Kimdir o?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kız içeri giriverdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir de sorar... Sesimi bilemez oldun öyle ya, unuttun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst köçek! Ne işin var burda, geçe vakti?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne işim varmış? Nerdesin kaç zaman?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaç zaman mı? -Hızla düşündü. Orhan, günlerdir hiçbir yere gitmemişti-: Burdayım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Burdaymış... Hani, çıkarım, dedindi, neden çıkmadın dün geçe?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, kızı pirelendirmemek için, her anlamda gelecek sözleri aradığından duraklayarak konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çıkamadık... Çünkü... Babam uyumadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uyumamış? Hiç mi uyumadı sabaha dek Osman Bey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nöbeti n'apalım?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nöbet dönüşü uğrarım, diyen kim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babam seslendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalan! Seslese ben duymaz mıyım? Usandın benden... Gönlün geçti. Kart karıda gözünü açan oğlan, körpeye alışamazmış...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim bu lafın ucunun nereye vardığını bulmaya çalışarak sıkıntıyla soludu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne karıymış... Yok öyle şey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yokmuş... Yok da, rahmetli Ertuğrul Beyim neden köye savuşturdu, Pakize kudurganını?.. Seni tüketeyazmış değil mi azkala?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hööööst!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höstmüş... Rahmetli Ertuğrul Beyim karıyı köye salınca yüreğin yanmış ki, odalara, evlere sığasın kalmamış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim dedi kız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimse kim... Oooh, Malhatun anan, "İstemem konakta" demiş ya... Sürmüşler ya, kudurganı Oluklu köye... Yanmış yüreğin, oh ne güzel! Uykular girmemiş gözüne şunca zaman... Sütana dedi bize hepsini... Sezdirmemeye çabalamışsın, beylik gücü taslayıp ama sezmiş sütana, apaçık... Tüh yüzüne...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, beykonağı horantasından Pakize'yi hemen hatırlamıştı. İrikıyımdı gerçekten, marazlı kocası batakta yitmiş, genç yaşında dul kalıp Hayma Hatun'a hizmetçi gelmişti. Yelli karıydı, oynaktı düpedüz... Evet bir yıl oluyordu Oluklu'dan biriyle everilip sürüleli... Bir yıl önce, on ikisindeydi Orhan Bey... El kadar çocukla dağ gibi Pakize'yi yan yana getirmeye çalıştı. "Vay ki vay... Nasıl işler! Olmaz bir işler!"</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pakize kuduruğu olsa, çıkardın duvarları yırtıp öyle ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst kız... Şaplağa bak şaplağa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaplakmış... Ben kız başımla, bir bölük karıyı uyutup atlatıp çıkayım da... Anan kollar, Hayma Hatun kollar, sütana desen hiç uyumaz. Ben kız başımla... -Sesi titremeye başlamıştı-: Yüreksiz Orhan! Böyle miydin önceleri?.. Değildin. -Hıçkırdı-: Hepsinden haberim var benim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olmuş... Hele şuna...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gâvur kızının etini buran ben miyim? Marya gâvurunun etini...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Töbe yalan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalanı yoook, burmuşsun ne güzel, burmuşsun ki, canını almacasına... Yemin verdirdim, Meryem Anası üstüne, hiç duraklamadan içiverdi. Burduğun yeri gösterdi gömgök... Utanmadın mı şimdi? -Birden atılıp Kerim'in göğsünü hınçla burdu-: Al bakalım, nasılmış?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uf kız... Ellerin kırıla... Dur aman...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uf yaa... Nasılmış bu böylece... Neden günahını alsın, gâvur kızı senin? Gâvur kızında, çıkası gözün... Gâvur kızını canın çekmese gelmez miydin dün gece?.. Durur muydun bağlasalar?.. Önceleri ben gelmezlenince, keserim diyen ben miyim?</p>

  <p class="Standard" dir="ltr" style="margin-left:0;margin-right:0;text-indent:18.859844px">Sokulmuştu. Sıcak solukları Kerim'in yüzünü yalıyor, yüreğini ürpertiyordu. Foyası meydana çıkmak üzereyken, sütananın sesi sayvandan duyuldu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şirin... Kız Şirin... Huuuu... Şirin dedim, çengi?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Şirin, "Heyvah" diye dehşetle irkilip Orhan Bey sandığı Kerim'in göğsüne yaslandı. Kerim fırsattan yararlanarak fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Savuş kız... Savuş dedim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Orhan Bey... Tutarsa yatırır beni değneğin altına...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sütana merdivenden birkaç ayak inmişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şirin!.. Kız dedim rezil...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Orhan Bey... Malhatun'dan ayırıp... Hayma Hatun'dan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Üst kattan ahıra inen merdiven geldi aklına Kerim'in, kızı oraya bileğinden tutup çekti, sürgüyü açıp merdivene doğru itti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadisene kız...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çıkacaksın bu gece öyle ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha savuşur mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çıkacaksın... Yemin et...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız sırası mı? Savuş!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapıyı sürgüleyip orta yere geldi. Hayvanlar, sanki telaşını sezmişler gibi huysuzlaşmaya başlamışlardı. Dişlerinin arasından söverek kemerine asılı meşin torbadan çakmak taşını, demiri, kavı çıkardı; çaktı; yanan kavı, bir avuç otun üstüne koyup üfledi, tutuşunca kandili yaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayvanları azarlarken sütana da kapıya inmişti. Dargın bir sesle çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kıpranma akılsız Orhan, basıldın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim tanımazdan geldi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimdir? Ne basılması?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sesimi alamadın mı Kara Osman'ın Orhan? Solumaktasın canavarın boğduğu toklu gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay sütana, sesini alamadım birden... Buyur! Deli Balta'ya mı baktın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah korusun, Deli Balta köpeğine ben neden bakacak mışım? Yok mu burda senden başka kimse? -İçeri çekinerek girip bakındı-: Bir ses geldiydi kulağıma, fısıl fısıl...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şunlar tepiştiler de...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde Orhan Bey? Bulamadım yukarda...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Osman Bey'le Akçakoca'ya gittiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haber salmadı mıydı Kara Osmanım, Akçakoca'ya gelsin diyerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saldıydı ya, hastaymış Akçakoca emmim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nesi varmış?</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayvanlar tepişince Kerim karşılık vermedi. Höstleyip şamarlarken sütanayla biraz gönül eğlendirmeyi kararlaştırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan diye seslendin demincek sütana, aradığının adı başkaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Adı batsın! -Sütana buruk suratını büsbütün buruşturarak içini çekti-: Dünya bozuldu Kerim oğlum, düzeleceği geçti ki, çoktan geçti. Geldik, Kamagan Derviş'in KALACAK GÜNÜ'ne dayandık. Görmediğimiz işleri görmekteyiz. Bu yaşta, benim, ahırlarda işim nedir? Seccadeye oturup Tanrı'yı bulmaya çabalayacağım yerde...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sütana, Osman Bey'i emzirmişti. Konakta, Ertuğrul Bey'in karısı Hayma Hatun'dan sonra geliyor, sırasında, Osman Bey'e bile söz geçiriyordu. Dışarıya kulak verdi, başını salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kulağım pıtırtıda... Şaştım Allah! Namazlarımı kılamaz oldum. Bu Orhan mı babasına çekmedi, yoksama, karılar mı kudurdu? Evet, bizim zamanımızda da, bey oğullarına göz koyan olurdu ya, böyle el kadar bebelere göz koyan kızgın karı görülmezdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir laf etmeli ki, az biraz yaraştırabilmeli, bre sütana... Bebe kısmına kızgın karıdan ne olmak ihtimali vardır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şuna... Sen molla bozuntusu olduğundan, aklın mı erer. Öğreten çok olduğundan, bey oğlunun gözü tez açılır, Çelebi Kerim, acemiliğini alan kıyamet gibidir, sen sana bak!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben bana bakarım, orası kolay... Sen Orhan Bey'den neyi alıp verememektesin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İş işten geçtiii, derbeder Kerim, ben ardını gütmesem, oğlanı körpeliğinde tüketseler gerek ve de döle döşe, kılıca kalkana güç yetiremez etseler gerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman sütana, vay ki nasıl aman... Anaşahan gibi kanat germelerin... Geceleri uyumayıp gezinmelerin... Anladım! Nöbetteyim" desene...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sütana şakayı anlayamadı. Gene içini çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nöbetteyim ama, Kerim yavrum, canlı etin tadını almış körpeye nöbetçi n'eylesin?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Sütana başını sallayarak hareme geçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim oturdu, kadının son sözlerine daldı. Bu işleri Orhan Bey'in, kendisinden sıkı sıkıya saklamasını güvensizlik sayarak biraz canı sıkılmıştı. Düşündükçe hak verdi. Bey kısmı, şuncacıktan karı meselesini hiç önemsememek, bir de çevresine karşı ağır olmak zorundaydı. Dahası, Orhan Bey de, babası Kara Osman Bey gibi, açık saçık konuşmaları, cinsel şakaları hiç sevmiyordu. Şirin kız küçükten satın alınıp Müslüman edilmişti. Kitabın yazdığına göre, cariye kısmının efendisine karşı savunacak ırzı olmaz, aralarındaki birleşme, nikâhsızsa bile günah sayılmazdı. Pakize'ye geldi mi, burda suç on iki yaşındaki çocukta değil, otuzuna yaklaşmış dul karıdaydı. Kısacası, karının çok olduğu yerde, böyle rezilliklerin, ne kadar uğraşılsa önü alınamıyordu. "Bunun daha kötüsü, medreselerde, tekkelerde, kimi Ahi topluluklarında, gâvurların manastırlarında, şövalye tarikatlarındaki oğlancılık!.."</p>

  <p class="Standard" dir="ltr" style="margin-left:0;margin-right:0;text-indent:18.859844px">Köpek ulumalarından sonra ayak sesleri duyulunca, Kerim telaşla kalkıp kılıcını yokladı. Ahırdan dönüşte takmayı unutmuştu. Davrandı. Bunu bir türlü Orhan Bey gibi, hatta Mavro gibi kıvrak kuşanamıyordu. Osman Bey sayvana çıktığı zaman ancak toparlayabilmişti. Bey'in suratı, gittiğinden daha çok asıktı. Öğleden beri Orhan Bey'le konuşamamış, nasıl olsa öğrenirim diye bir aralık tutup sormayı da gerekli saymamıştı. Birden meraklandı. Osman Bey'e duyurmamaya çalışarak yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oluyor arkadaş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eğlen, anlarsın...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey de tıpkı kendisi gibi fısıltıyla konuşmuştu. Merakı büsbütün arttı. Bereket, her zamanki gibi, gecikmemişti. Orhan Bey, hemen dönmüş, hiç akıl almaz şeyler anlatmaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Anlatılanların akıl almaz oluşu, Aslıhan’ın domuzuna sır saklamasındandı. Alişar Bey'in dünür gönderildiği yerden, kızı kendine isteyip gönderene vermediler diye yalan söylediğinden, kızı alamayınca kudurup Koca Edebâli'nin gücünü hiçe sayıp yabanlara kaçırtmaya kalktığından bütün Söğüt gibi, Kerim'in de haberi yoktu. Bu sebepten, kızının kaçırılmasını Osman Bey'den, Şeyh Edebâli'nin niçin saklamak istediğini de anlayamamıştı. Orhan Bey'i dinledikçe aklı Karışıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimden haber aldı, Osman Bey, Alişar’ın işlerini?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bugün halifesi geldi, Şeyh Edebâli Efendimizin... Şeyh Efendimiz, bu yıl yaylaya çıkmak niyetindeymiş bizimle... Babam şaşırdı. "Hay hay" dedi ama, tatsız... Dursun Halife gidince, başladı düşünmeye... "Kızını bize vermeyen adam, niçin Domaniç'e çıkmak ister bizimle?.." Düşünüp dururken Kaplan Çavuş çıkageldi, Yolları tozutarak...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeyh'in halifesi uğramış, "Biz bu yıl yaylada beraberiz, müjdeler olsun, Kaplan" demiş... Kaplan Çavuş ne demek? Şeytanın yattığı yeri bilir, demek... Kaplan da "Neyin nesi?" diyerek dalmış düşünceye... Sonunda, Aslıhan'ı çekmiş sorguya, sıkılamış... "Beylerden gerçekler gizlenemez, sen serçe aklınla, bizi kırdıracak mısın bire kadar?.." diye kabarıp üstüne yürümüş. Meğer, olanları, Balkız anlatmışmış Aslıhan'a... Kaplan börkü basıp, seğirtmiş gelmiş... Kaplan’ın gelmesiyle işin gizlisi kalmadı. Babam, Nakip Hasan Efendi'yi istedi. Kedigöz'ü saldılar Eskişehir'e... Gitmesiyle dönmesi bir oldu. Çünkü, Eskişehir Ahi Nakip'inde haber hazırmış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne haberi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çudaroğlu domuzunun iki Moğol savaşçısıyla gece gizliden gelip Alişar'la halvet olduğu... Bunların o gece bey konağında kaldığı... Kızın kaçırıldığı günün sabahı, ışımadan yola çıktıkları... Fazladan, heriflerin Moğol olmayıp bildiğin Frenk olduğu... Araya Çudaroğlu girince, at hırsızlığını, Demircan Ağa'nın vurulmasını da, babam bu Frenklere bağladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak şimdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Canı çok sıkıldı babamın... "Benim bildiğim Alişar, bu namertliği bana yapmaz" deyip durdu, sonunda, yüzbeyüz konuşmaya karar verdi. Akçakoca emmime bundan gittik. Nakip Hasan Efendi, "Bilmezden gelelim bir zaman, bakalım n'olur?" dedi, Akçakoca emmim, yatmadı buna... "Yakında burasını boş koyup yaylaya çıkılacak, yüz yüze görüşülsün, herif inkâra saparsa, üstelemesin" dedi. Sen yarın erkenden İnönü'ne gideceksin yeniden... Öğle ekmeğine Nurettin Voyvoda, Alişar alçağını n'apıp edip çağıracak... Akçakoca emmim ol görüp babamı yanı sıra seçme savaşçılar götürmeye razı edemedi. "N'olur n'olmaz" dediyse de...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden razı gelmemekte?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Özel işi olduğundan bu bir; ikinciye, ne kadar bunalırsa bunalsın, dövüşmek niyetinde değil...Yarın sen Mavro'yu al git yanın sıra! iyice silahlanın... Benden sonra Mavro tutacak değil miydi nöbeti?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç uyarma... Ben beklerim. Yarın erken yetişin, İnönü'ne... Haberi vaktinde yetiştirsin, Nurettin Voyvoda, Eskişehir'e... -Biraz durdu, sesini alçalttı-: Bana sorarsan Alişar alçağı gelmez ya, rezilliğinin duyulmadığına güvenip gelirse... Konuşsun bakalım babam... "Yok öyle şey, iftiradır" lafından başka bir karşılık alabilir mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir baykuş ötmeye başladı. Delikanlılar soluklarını kesip dinlediler. Üç kez ötüp susunca, asık suratları körpeliğin iyimserliğiyle rahatladı. Baykuşun üç kez ötmesi uğurlu sayılıyordu. Daha az, daha çok öterse berbattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, külahını sağ başına kabadayıca yıkmış, göğsünü şişirerek İnönü çarşısına yönelmişti. Sol omzunda eğri Türkmen kılıcı, sağ omzunda işlemeli yay torbası, sadağı asılıydı. Kaşlarının çatıklığından, göğsünün şişkinliğinden, silahlarıyla adamakıllı övündüğü, kötü hancılıktan onurlu savaşçılığa geçtiği için ne kadar mutlu olduğu anlaşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'e sığındığından bu yana, Osman Bey'in uç sınırını ilk defa geçerken Filatyos'un eline düşmek korkusuyla yüreği epey hoplamıştı ama, bunu Kerim'e sezdirmemeyi becermişti. Karacahisar savaşçılarına rastlarsa n'apacağını tasarladı bir zaman, kimdir, nedir anlamayı gereksemeden hayvanın başını çevirip savuşmayı kararlaştırdı. Filatyos'un eline düşerse başına gelecekleri düşündükçe sırtı ürperiyor, arada bir düşünü görüp tere batmış uyanıyordu. Gece gündüz, her an, Karacahisarlıların Söğüt'ü basmaları, ya da Osman Bey'in topraklarında bile kendisini pusuya düşürmeleri mümkündü. Filatyos kızdıklarını hemen öldürmemekle ün salmıştı. Hele Konya Sultanlığı'nın gücü tükenip ceza görmek korkusu kalktı kalkalı, köylüleri yıldırmak için yeni yeni işkence biçimleri bulup deniyor, yalnız istenen azaları koparıp belli sinirleri keserek ölüm süresini mümkün olduğu kadar uzatacak özel avadanlıklar yaptırdığı, insanlara acı çektirmek için, suyu, ateşi, kızgın demirleri, kaynar yağları, görülmemiş işitilmemiş biçimlerde kullandığı, yeterince aç bırakılmış iri fareler, canavarlaştırılmış kocaman itlerle insan yüreklerine dehşet saldığı söyleniyordu. Mavro, bunları dinledikçe, dinlediklerini geceleri hatırladıkça kendine yapılıyormuş gibi, enikonu acı duymakta, saatlerce uykuyu yitirip dönelemekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz önce, İnönü Voyvodası Nurettin Bey'in avlusundan çıkarken, her adımda duraklamış, "Ne işin var çarşıda... Dön geri" diye kendisini azarlamıştı. Çarşıya çıkmamazlık edememesi, baba dostu, Ermeni milletinden bakırcı Karabet Usta'yı görmek isteğini yenememesindendi. Kendini bildi bileli "Dayı" dediği Karabet Usta'dan, Issızhan'ın durumunu soracak, daha doğrusu, bir türlü unutamadığı al kısrağın nerde bulunduğunu öğrenmeye çalışacaktı. Avcunda kuru üzümler yedirerek büyüttüğü, dizgine eğere alıştırırken adam gibi söz anlar hale getirdiği al kısrağın Filatyos canavarının elinde bulunması, erkeklik onurunu kırıp yüreğini sızlatıyor, sanki, esir verdiği hayvan değilmiş, zavallı Liya ablasıymış da, her an zorla ırzına geçiliyormuş gibi acı duyuyordu. Kasılmaya çabalaması, Filatyos korkusunu yenmek, al kısrağı hatırladıkça duyduğu aşağılık duygusunu alt edebilmek içindi, Konaktan canı istemeye istemeye çıkmasının bir başka nedeni de, beklemenin uzaması, açlıkla karışarak sinir bozucu hale gelmesiydi. Belli etmemeye çalışmıştı ama, önce Orhan Bey telaşlanmaya başlamıştı. İkide bir pencereye gidip Eskişehir yoluna bakıyor, yeşil gözlerini kısıp kulağının ardındaki beni kaşıyarak kıvranıyordu. Osman Bey'in her şeyi öğrendiğinden haberi olmadığı için, Alişar Bey'in bu kadar gecikmemesi gerekti. Voyvoda Nurettin Bey'in ulağına hiç duraklamadan "Hay hay" demişti. İşin içyüzünü bilmediğinden, gecikmeye asıl Nurettin Voyvoda şaşıyor, konuklarını yemeğe buyur edemediği için, büsbütün üzülüyordu. Osman Bey her zamanki gibi, sakindi. Öfkesini zapt etmek, dışarı vurmamak gücünü kolayca kullanmakta. Voyvoda'nın yedi yaşındaki oğluyla büyük bir adammış gibi ciddi ciddi konuşmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro bunları aklından geçirdiği için çarşıdaki acayipliği önceleri fark edememişti. Arada bir silahlarına çekidüzen veriyor, kaşınışını sürdürmeye çabalayarak başı dik, kolları kabarık kabarık yürüyordu. Çarşıya girince dükkanların kapalılığına, ortalığın tenhalığına şaştı. Namaz zamanı dese, değildi. "Namaza giden esnaf kepengi çekip kitlemez, önüne bir iskemle koyar". Kasaptan et alan herif, sağına soluna bakmadan koşarak savuşmuş, kasap da asık suratla dükkanı kapamaya girişmişti. Bakırcılar arastasına yaklaştığı halde, leylek takırdılarına benzeyen her zamanki hamarat çekiç seslerini duymayınca, insanı bırakıp kaçmış bir yabancı kasabaya girmiş gibi tedirgin oldu. "Yortu değil, bayram değil, ya neyin nesi?.." Hızlandı, köşeyi döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini bildi bileli "Dayı" dediği baba dostu, İnönü'nün bakırcılar kâhyası Karabet Usta da dükkanı kapatıyor, daha doğrusu, kepenkleri kavuşturmaya çalışan oğlunu bekliyordu. Canı sıkkın zamanlarda yaptığı gibi başlığını gözlerinin üstüne indirmişti. Ensesini kaşımaya başlayınca, öfkeli olduğunu anladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karabet Usta, ayak sesine dönmüş, tepeden tırnağa silahlı savaşçıyı görünce, dişlerinin arasından, "Çabuk!" diye çıkışıp Ermenice sövmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, "Bakalım bilecek mi?" diye düşünüp önceden tanışıklık vermemek niyetiyle yaklaştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Babasının sıkılaması, on dört yaşındaki oğlanı şaşırtmıştı. Kepenkleri bir türlü kavuşturamıyordu. Karabet Usta, koştu, omuzlayarak halkanın yerine geçmesini, kilidin takılmasını sağladı. Mavro durunca omzu üstünden ürkek baktı, isteksiz gülümsedi. Tanıyınca, gözlerini kırpıştırdı, ağzını açıp kapadı. Belli ki, şaşırmış, şaşkınlık da ürküntüsünü artırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen misin Mavro?.. Nedir bu kılık?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Merhaba Karabet dayı... Hayrola, neden kapatmaktasın dükkanı gün ortası?</p>

  <p class="Standard" dir="ltr" style="margin-left:0;margin-right:0;text-indent:18.859844px">Karabet Usta kendini toplamaya çalışıyordu. Sokağın iki yanına çekinerek baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimlerdensin Kara Vasil'in Mavro? Bu silahlar neyin nesi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimlerden miyim? Haberin yok mu, Söğüt'e göçtüğümden... Başımıza gelenlerden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne işin var buralarda? -Bir an düşündü-: Bağışladı mı yoksa, Filatyos tekfur suçunu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok yahu, bağışlar mı hiç?.. Eline geçsek bizi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Karabet Usta irkildi. Çevresini gerçekten büyük bir korkuyla araştırdı. Oğlu, yenmemiş yemeklerle dolu sepeti kulpundan tutmuş, konuşulanları dinlemeye dalmıştı. Karabet Usta, bunu görünce enikonu kudurdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şuna hele!.. Sepeti omuzlayıp savuşur mu? -Vuracak bir şey arayarak tepindi, sepeti kapıp koşmaya başlayan çocuğun ardından tükürdü-: Kafanı kırmaz mıyım eşek kafanı... -Mavro'ya döndü-: Suçun bağışlanmadı mı da belanı aramaktasın? -Durakladı-: Bir işe mi saldılar seni sakın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Nurettin Voyvoda Bey'e konuk geldik.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gördün mü Nurettin Voyvoda'yı? N'apmakta?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç! N'apsın, Alişar Bey'i beklemekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beklemekte mi? Demek haberi var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baskından...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne baskını?</p>

  <p class="Standard" dir="ltr" style="margin-left:0;margin-right:0;text-indent:18.859844px">Dükkanı kapamaya duran kasap, omzunda zembille köşeyi dönmüş, evinin kapısına koşar gibi gelmiş, anahtarı kilide sokarken, Karabet'le tanımadığı savaşçıya kuşkulu kuşkulu bakmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karabet Usta telaşlandı. Dişlerinin arasından bu kez, kendine sövdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne baskını olur! Şaka ettim. Hadi kal sağlıkla... -Bir iki adım atıp döndü-: Çok yandım Liya kıza, evdekiler ağlamayı kesmediler o zaman bu zamandır. -Bir adım daha attı, durakladı, döndü, yaklaşıp kulağına fısıldadı-: Aklın varsa, bacaklarını omuzla, savuş Kara Vasil'in Mavro... Bir binek uydurup binip sürsen daha iyi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden Karabet dayı? Ne var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne varın sırası değil... Savuş...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hızlı hızlı yürümeye başlayınca, Mavro, çok şakacı olan Karabet Usta'nın eğlenip eğlenmediğini kestirmeye çalışarak ardından şaşkın şaşkın baktı. Bunca silahın hiç etki yapmamasına biraz içerlemişti. "Yaraştıramadı bize kuşandığımız silahları... Türkmen kapısına yamanmamızı beğenmedi" diye düşünerek hem kızdı, hem üzüldü. Niçin olduğunu pek de bilemeden Karabet dayısının ardından seğirtti. Gövdesi fıçıya benzeyen Karabet Usta, kısacık bacaklarının üstünde yuvarlanır gibi gidiyordu. Kolay yetişti. Önleyip sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eğlen dayı... Neden binip savuşacakmışım? Osman Bey'in yanı sıra geldim. N'olmak ihtimali var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Git işine akılsız... -Bir an sıyrılıp geçmeye zorlattı, sonra, durdu, soluk soluğa sordu-: Osman Bey mi dedin? Hangi Osman Bey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaç Osman Bey var? Ertuğrul oğlu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uç Beyi Kara Osman he mi? Nerede Osman Bey şimdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nurettin Voyvoda’nın konakta... Nerde olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">Karabet Usta, ellerini başı hizasına kaldırıp çaresizlikle birkaç kez döneledi. Eve gitmekten cayıp Voyvoda konağına koşmayı aklından geçirdiği, şişman gövdesiyle yolu göze alamadığı belliydi. Kendini savruntudan kurtarıp çırpındı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha durmakta mısın rezil? Seğirt! Koş yetiş... Nurettin Bey'e sezdirmeden Osman Bey'e söyle, binip savuşsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? Ne var ? Bilmeyince, oh Karabet dayı, Osman Bey binip savuşur mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah... Vay başıma... Savuşmaz evet, "Konuğuyum, bırakıp gidemem" dedi mi, hiç olmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Selçuklu'nun, Moğol'un konak basma, baş kesme işine karıştı mı, sultan fermanına karşı gelmiş olur. Kop yetiş! Yoluyla sıyrılıp savuşsun! Bu kez iş kötü... Filatyos rezili Çudaroğlu'nu da almış gelmiş... İki de ünlü savaşçı varmış Frenkten... Duyduğum doğruysa. Voyvoda konağını basacakmış bunlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suçu neymiş, Nurettin Voyvoda’nın? Voyvoda konağını basacaklar da yakalarını nasıl alacaklar Alişar Bey'in pençesinden?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey avanak! Alişar Bey'i beklemekteler, bir saattir, baskın için kasabanın kıyısında...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro birden dehşete kapıldı. Boğazı kurumuştu. Zorlattığı halde yutkunamıyordu. Boğuk bir sesle yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyin nesi oh Karabet dayı? Ne suçu varmış Nurettin Bey'in? Baskın maskın bekler hali yok... Ulak saldı, yemeğe çağırdı Alişar Bey'i...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem. Devlet işine akıl ermez. Dün baş tacısın, bugün kafa gider elden... Ya bir halt etti, ya da, karalamaya uğradı! -Birden aklı başına gelip hopladı-: Hele rezil! Filatyos'un kılıcı altında, Selçuk Sultanı'nın devlet düzenini araştırmada... Çekil yolumdan... Seğirt bul Osman Bey'i... Dediklerimi ulaştır. Bildiğini işlesin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'yu yana itip atıldı, yuvarlanarak köşeyi döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro ıssız çarşının ortasında bir başına kalakalmış, bir Filatyos'la değil, yüzlerce Filatyos'la çevrilmiş gibi korkudan dizlerinin bağı çözülmüştü. Var gücüyle koşup bu tenhalıktan kurtulmak, konağa yetişmek, daha doğrusu konağa hiç uğramadan uç sınırını tutmak istediği halde, ayaklarını topraktan koparamıyordu. "Aman İsa Efendimiz! Aman Meryem Anamız, yetiş!" diye dişleri birbirine vurarak inledi, yekindi, ilk adımı atınca sanki kök saldığı topraktan kendini söküp almış, birden ferahlayıp kuş gibi hafiflemişti. Sol eliyle kılıcını kavrayıp koşmaya başladı, tik adımlarda sadaktaki okların, yay torbasının çıkardığı gürültü, kendi ayak sesleri, kovalanıyormuş, kovalayanlar da gittikçe yaklaşıyorlarmış gibi, yüreğine korku salmıştı. Bir köşeyi dönüp Voyvoda konağını hiç ummadığı kadar yakında görünce, sevinçten az kalsın yere yıkılacaktı, ileri doğru birkaç kere sendeledi. Tıkanacak halde olduğunu anlayınca sağ elini göğsüne bastırdı. Koşmaktan değil, korkudan kesilmişti bu kadar... Ayaklarını sürüyerek yürüdü. Konağın açık avlu kapısında Voyvoda Nurettin Bey'in kâhyası görününce, sanki bu görünme çok şaşılacak bir halmiş gibi durakladı. Kâhya belli ki, başlarına geleceklerden habersizdi. Geciken Alişar Bey'i gözlemeye çıkmış olmalıydı. Mavro'yu tanıyınca biraz şaşırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nereden bu geliş yiğit! Çarşıya mı saldılardı beyler seni?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çarşıya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Duyduklarını söyleyip söylememek için bir an durakladı. Sonra, "Osman Bey'den başkasına denebilir mi?" diye düşünerek vazgeçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde Osman Bey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde mi? Nerde olur, selamlıkta...</p>

  <p class="Standard" dir="ltr" style="margin-left:0;margin-right:0;text-indent:18.859844px">Yakıcı bahar güneşinin altında çırılçıplak yatan kocaman avluyu bomboş görünce, "Kapıları çevir, sürgüleri sür, desem mi hey Allah?" diye bir daha duraladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Avlu cirit meydanı kadar büyüktü. Dört köşeydi. İki katlı Voyvoda konağı giriş kapısının tam karşısına düşüyor, üç yanı, tek katlı ahırlar, koğuşlar çeviriyordu. Bina gibi bunlar da kızıl taştan yontulmuştu. İznik Kalesi kadar güçlü görünüyordu. Yüreğine güven geldi, konağa doğru yürürken korkusu hızla dağılmış, yerini dövüşme ihtimalinin sarhoşluğa benzer keyfi almıştı. Silahlarını kasılarak yokladı, düzeltti. Adımları, korkusuz genç savaşçılarınki gibi, geniş, çevik, sağlamdı. Dişlerini sıkmasa, "Hayda bre kurtlarım!" diye Kaplan Çavuş'un ünlü savaş narasını patlatacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Merdivene enikonu saldırdı. Bir düşman hisarına çıkmanın yürek oynamasını duyarak sayvana yetişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'le Kerim sedire yan uzanmışlardı. İkisinin suratı da asıktı. Önce usanmış baktılar, sonra, yüzünde neler gördülerse merakla doğruldular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey içinden gelmediği halde, alay etmeye çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayrola Mavro! İnönü kızları mı takıldı ardına? -Biraz durdu-: Yoksa baskın mı var?</p>

  <p class="Standard" dir="ltr" style="margin-left:0;margin-right:0;text-indent:18.859844px">"Baskın" kelimesini düşünmeden söylemiş, aklındakini istemeden açığa vurmuş gibi, söylediğine de pişman olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, karşısındakilerden önce kendisini şaşırtan bir sakinlikle doğruladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi bildin Orhan Bey, baskın var!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne baskınıymış deli gâvur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildiğin düşman baskını... Nerde beyimiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Yürüyüp geçecekken Orhan Bey atılıp kemerine yapıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Dur bakalım! -Çevresini kollayıp sesini alçalttı-: Gürültü istemez. Ne baskını? Kim dedi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro kısaca anlattı. Kerim o kadar şaşırtmıştı ki, korkmayı bile akıl edememişti. Orhan Bey, bir yandan dinliyor, bir yandan n'apması gerektiğini araştırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro sözlerini bitirince, hiç duraklamadan arkadaşlarını kollarından tutup merdivene doğru çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelin çabuk... Hadi hadi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Osman Beyimize haber vermeyince...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak şimdi... Bırak onu bana... Yürü!</p>

  <p class="Standard" dir="ltr" style="margin-left:0;margin-right:0;text-indent:18.859844px">Merdiveni hızla indi, kılıcını tutarak hayvanların bağlandığı ahıra doğru koştu. Voyvoda leventlerinden biri koğuş kapısına çıkmış, güneşle kamaşan gözlerini eliyle örterek geri dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak Orhan Bey... Nereye?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kes dedim. Ne boşboğaz gâvur yahu!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey ahırın loşluğuna gözlerini alıştırıp yem kesmiş, iyice dinlenmiş hayvanlara bakarak hep öyle fısıldar gibi konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim Karaduman'ın eğerini... Çabuk... Eğeri dedim, Mav ro! Hadisene Kerimcan, sen de başlığını, gemini kap gel!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimle Mavro seğirtti. Biri eğeri kapatırken öteki gemi takmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan atını başından tutarak dışarıya çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gel arslanım... Hadi Karaduman... Avluya çıkınca emretti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atla Mavro çabuk...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atlayayım mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha sorar... Atla, dedim.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro davranıp hayvanın soluna iki büklüm yetiştiği zaman Kerim önledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur bakalım! Nereye gidecek bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan biraz şaşırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yetişsin Dönmezköy'e... Toros'la cavlakları yola çıkarsın... İmdat davulu vurdursun, yetişenleri de artlarından salsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Filatyos yakındaysa olmaz Mavro'nun gitmesi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçeeek... -Orhan Bey bir an düşündü-: Olmaz Mavro'nun gitmesi, doğru... Ama... Burası da tehlikeli...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro bir adım geriledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerim haklı Orhan Bey!.. Kerim'in gitmesi doğru... -Elini kılıcının kabzasına atıp dikildi-: Bakalım, şu bizim Filatyos korkusu, herif karşımıza çıkınca artacak mı, alıp başını savuşacak mı büsbütün...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan baktı, beğendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aşk olsun gâvur oğlu!.. -Kerim'e döndü-: Peki, atla Kerimcan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babana demeyince...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak babamı... -Atı yedekledi-: Dışarda bin ki, nal seslerini duymasın Kara Osman Bey... Sarığı çıkar, gözcü varsa, uzaktan köylü sansın... -Kapıdan çıkınca, sağ üzengiyi tutup arkadaşının binmesine yardım etti-: Aman yakalanma Kerimcan, göreyim seni... Bu kahpe oğlu Alişar Bey yüzünden birimize bir şey olursa yanarım. Yel gibi git, sel gibi gel. Hayda yolun açık ola! -Bir adım geriledi, elini kaldırdı-: Gelişinde düşmana sezdirmeden bize işaret versin Toros, "Geldik" borusu çalsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim hayvana sıçradı, dizginleri toplayıp yarım döndü, hafif meyilli tepeden aşağı sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'le Mavro koşarak sayvana çıktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, yokuşu bitirmiş, düze inmişti. Düzlük batağın sazlarına doğru çırçıplak uzanıyor, arkasında ince bir toz bulutu bırakan atlı, gittikçe ufalıyordu. Soldaki top ağaçlardan, apansız bir atlı çıktı, bineğini tepikleyerek salıverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro "Heyvah" diye çırpınmaya başladığı halde, Orhan Bey kısık gözlerle bakıyordu. Biraz sonra, güler gibi bir ses çıkardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meraklanma Mavro! Tutamaz benim Karaduman'ı bu kiracı beygiri...</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçekten, Karaduman gözleyenlere keyif verecek gibi süzülerek uzaklaşmaktaydı. Gözcü de tutamayacağını anlamış olmalı ki, gemleri kasarak bineğini durdurttu, telaşla çalındı. Bu kez Orhan Bey güvenle güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oklayacak bizim Kerimcan'ı aklı sıra bu kötü sürücü... Bakalım yetiştirir mi okunu kırk elli adıma...</p>

  <p class="Standard" dir="ltr" style="margin-left:0;margin-right:0;text-indent:18.859844px">Adamın acemi olduğu, yayı bir türlü çıkaramamasından belliydi. Oku neden sonra yerleştirdi, iş olsun diye attı. Gene debelenerek yayı yerine koyup hayvanı bu kez ters yüzü, kasabadan yana sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Niyeti haber vermek, Orhan Bey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gözcüye "Kaçırdım" demek zordur, Allah yardımcısı ola...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen Osman Beyimize durumu bildir, ben hayvanlara eğerleri kapatayım.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey biraz düşündü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerekirse kapatırım. Babam ne kadar geç duysa, o kadar iyi... Vakit kazanalım ki, Kerim'in getireceği imdat yetişebile... -Mavro'ya bir zaman araştırıcı gözlerle baktı-: Yürek nasıl Gâvur oğlu, yürekteki Filatyos ürküntüsü?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro rahatça gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çarşının tenhalığında çok korktum ama, Orhan Bey, geçti gitti, nedense...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ferah ol, koruruz yardım gelesiye kelleleri... Benim bildiğim Nurettin Voyvoda, kolay vermez konuklarını bu bir, ikinciye, Kara Osman Bey, Gündüz Alp emmi, Bayhoca yeğenim, Yiğit Mavro, Tanrı’nın izniyle kolay alt edilmez.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey'i saymadın.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saymadım, çünkü saydığım yiğitlerin arasına adı girebilemez!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro on üç yaşındaki çocuğun yüzüne sevgiyle, saygıyla, güvenle baktı, gözlerinin yaşardığını göstermemek için hızla ovaya döndü. Kerim çok uzakta, baca dumanı gibi kalkan toz bulutunun ucunda parmak kadar görünüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'in amcası Gündüz Bey'in oğlu Bayhoca esneyerek dışarı çıktı. Yaklaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerdesiniz yahu?.. -Çevresine bakarak sesini alçalttı-: Öldüm acımdan... Neden gecikti bu rezil Alişar, dersin, emmioğlu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan omuzlarını kaldırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayhoca, ince uzundu. On altısında olduğu halde, körpe irisiydi. Yirmisinde gösteriyordu. Olağanüstü pazı gücüyle çevrede ünü vardı. Kara yağızın yakışıklısı, biraz da öfkelisiydi. Akınlarda, Ertuğrul dedesi, "Laf dinlemez bu oğlan, göz kulak olun" diye mutlaka kolbaşları tembihler, sağ esen dönene kadar telaşını başaramazdı. Birkaç kez, kesin ölümden, baht işi kurtulmuş, bu kurtuluşlar, aklını başına getireceğine gözünü budaktan sakınmazlığını birkaç kat artırmıştı. Soylu Türkmenlerde ayıp sayılacak kadar Boğazına düşkündü. Bu yüzden şimdi Voyvoda konuklarının hepsinden fazla kıvranıyordu. Aşevinin bacasından tüten dumana bakarak içini çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir sini yağlı ekmek olsa... Bir helke de ayran... Et met aramazdım, emmioğlu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro gönülsüz gülümsedi;</p>

  <p class="Standard" dir="ltr" style="margin-left:0;margin-right:0;text-indent:18.859844px">— Derdi ki rahmetli babam... "İmparatorun sofrasına okusalar, sultanın şölenine çağırsalar, akıllı herif karnını doyurup gidecek" derdi. Nasıl bu söz böylece, Bayhoca?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bak sen... Gâvurda böyle akıl bulunmayacak ya, bu senin Kara Vasil baban...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey birden dikkat kesilince Bayhoca'yla Mavro da kapıya döndüler. Üç kişi girmişti içeri... Uygun adımla konağı doğrulamış geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'le Mavro gelenlerin dost mu, düşman mı olduğunu bilmediklerinden ellerini kılıçlarına attılar. Mavro, önde gelenlerden soldakinin Karabet Usta olduğunu tanıyınca, "Neyin nesi." diye söylendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayhoca meseleden habersiz olduğu için umursamamıştı. Fazladan, İnönü adamını iyi tanıyordu. Başka bir şeye şaştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu bunlar, buranın Ahi uluları... Nah, öndekinin biri Nakip Yaver Usta, öteki, Karabet gâvur... Neden silahlarını kuşanmışlar bunlar peki, kuşaklarına Ahi palası sokulduktan başka, omuzlarına kılıçları neden asmışlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi Nakibi Yaver Usta, Frenk içine ün salmış İnönü saf dokumacılarının da kâhyasıydı. Çevrede, sancakbeyi tahtı Eskişehir Ahi Nakibi'nden daha çok hükmü geçiyordu, iki adım arkasından gelen çavuşbaşısını, bir el işmarıyla kapıya dikip yürümüştü. Sayvana çıkınca selam verdi, Voyvoda Nurettin Bey'i sordu. Orhan Bey durumu sezmeye çalışıyordu. Mavro, Karabet dayısının yüzüne bakakalmıştı. Bayhoca önlerine geçti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun! İçerde...</p>

  <p class="Standard" dir="ltr" style="margin-left:0;margin-right:0;text-indent:18.859844px">İnönü'nün, Ahi uluları, Söğütlü delikanlılara önünden biraz dargın, ama çok kararlı geçtiler. Bayhoca’nın arkasından selamlık divanhanesine girdiler.</p>
</body>
</html>
