<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc27" style="page-break-before:always">1</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro yirmi adım gerilemiş, var gücüyle koşup kendini sapan taşı gibi boşluğa fırlatmıştı. Bir perende attı dertop, sonra kalem gibi düzeldi, bir damla sıçratmadan, şuncacık köpürtmeden gölün masmavi sularına girdi, seyredenlerin soluğunu kesecek kadar derinledi. İri bir balığa benziyor, iri bir balık kadar suyla uyuşmuş görünüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey tuttuğu soluğu boşaltarak ürpertisini önlemek istiyor gibi, ellerini çıplak gövdesinden geçirdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yiğit bu senin Mavro... Aşık atamayız bununla...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim kayanın ucuna gidip aşağıya ürkek baktı. Ürperdi. Yükseklik otuz metreden artıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bahse tutuştuk da halt ettik. Demircan Ağamın şeşperi verip kurtulacağım ben...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok yahu! Dönmez'in karılara baksana... Türkü ederler bizi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaldırıp atacaksın kendini... Koca Tanrı'ya sığınıp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hep senin işlerin bunlar Orhan Bey... Siz bu gidişle...</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden Toros'un davul gümbürtüsüne benzer sesi duyuldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Beeeeey! Bre Orhan Beeeey!</p>

  <p class="Standard" dir="ltr" style="margin-left:0;margin-right:0;text-indent:18.859844px">Dönüp arandılar. "Gel" anlamına el sallıyordu. Keskin haziran güneşi gözlerini kamaştırdığından yanındaki atlıyı biliş çıkaramamışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt'ten haberci...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey elini siperleyip seçmeye çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Rum bu... Yabancı... Dur aman...</p>

  <p class="Standard" dir="ltr" style="margin-left:0;margin-right:0;text-indent:18.859844px">Koşmaya başladı. Düzlüğü geçince hızını kesmemiş, iniş aşağı kayalardan keçi gibi hoplamaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim de hızlandı. Şu kadar kulaçtan göle atlamayı savuşturduğuna seviniyordu. Düze yaklaştıkça yapışkan sıcağı çıplak derisinde duydu. Sabahtan beri Toros'un dizgine alıştırdığı yarı vahşi taylarla uğraşmışlar, tere batmışlardı. "Âdemoğlu canının çektiği yerde yanılır. Canımız suya girmeyi çekti, başaramayacağımız işte bahse tutuştuk. Güneş kızdırmasaydı, suya girmeyi canımız çekmezdi. Sözgelimi, soğuktan titreşir olaydık..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey gittikçe hızlanıyordu. Kerim, attan inip iki büklüm Rum selamı veren herifi tanıyınca gülümseyerek yavaşladı. Yarhisar Tekfuru'nun kızı Lotüs Hanım'ın uşaklarından genciydi. "Orhan Bey'in aklı fikri kızda olduğundan görmesiyle bildi. Âdemoğlu, çok ilgilendiğini tez tanır!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey telaşla sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayrola, Yanaki, nedir? Yaramaz bir iş mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanaki, gülümsemeye çalıştı ama, "Hayır" demedi, Toros'la Kerimcan'a utangaç baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gel hele...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan yürüdü. Ensesinin kızarmasından canı başına sıçradığı anlaşılıyordu. Yeterince uzaklaşınca, uşağın kolunu kaptı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir? Kısa... N'oldu, hasta mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok, Meryem Anamıza şükür...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hanımım dedi ki... "Gelsin beni kaçırsın" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neee! Ne demek?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Seviyorsa..." dedi, "Vakit geçirmesin. Yoksa beni kaybeder," dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem. Geleceğiniz geceyi söyleyeceksiniz. Buluşma yerini kararlaştıracağız. Hemen yola çıkacağım. Tutmaya bakacağım Yarhisar'ı keseden...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan'ın şaşkınlığı, kötü haber korkusu geçmiş, yüreğini dayanılmaz bir sevinç kavramıştı. Kulağının arkasındaki beni arayarak bir an düşündü, birden döndü;</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atımı çabuk... -Toros'la Kerim'in bir şey anlamadan baktıklarını görünce ayağını yere vurdu-: Bre Toros, atımı dedim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Toros da tıpkı Orhan Bey gibi dönüp koşmaya başlamıştı. Kerim şaşkın sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nereye?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt'e...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çıplak mı böylece...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan çaresizlikle ellerini göğsünden geçirdi. Lotüs'ün uşağına enikonu yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir dakika... Hemen...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söyleyin ne zaman geleceğinizi Beyimu, ben burdan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt'e gitmeden kestiremem. Bir dakika...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim kendini topladı. "Ne var?" diye el sallayarak gelen Mavro'ya seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Giyimlerini kap gel Orhan Bey'in... Çabuk...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan beklemedi. Mavro'nun arkasından koştu. Kerim, "Ne var?" demeyi aklından geçirdi, hemen vazgeçip Toros'un yanına gitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayvan hazırladığı zaman, Orhan da giyinip gelmişti. Dizgini topladı, ayağı üzengide konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gecikmeyin, yetişmeye bakın, ardımdan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Binip sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dört gün... Hayır, beş gün önce... İkindi vakti, konağa üç kişi geldi. Biri Keşiş Benito pederimiz... Biri Frenk... Bir gözü kör... Adı çıkmış aklımdan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Notüs Gladyüs olmasın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam... Biri de uzun boylu... Adı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uranha... Kısa kes. Neden toplanmış bir araya bu kadar rezil? N'arıyorlarmış Yarhisar'da? Dertleri ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlayamadık orasını Orhan Beyim... Bunlar geldiler. Tekfurumuz "Şarap" dedi, "Yok" dediler, "Rakı" dedi, "Konyak" dedi, "Yok" dediler. "Durucu değiliz, konuşup hemen gideceğiz" dediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş konuşacakları?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlayamadık orasını... Çektiler kapıları... Konuştular bir saat, bir buçuk saat... Tekfurumuz çıktı, canı çok sıkkın... Kızını sordu. "Vaftiz babasının geldiğini duydu, sevindi. Eliyle börek yapmaya gitti," dedik. "Bıraksın gelsin" dedi. Aldı hanımımızı, bir başka odaya götürdü. Yarım saat kapandılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlayamadınız bir şey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlayamadık. Yarım saat sonra, Tekfurumuz daha öfkeli çıktı. Keşiş Benito pederimizi çağırttı. Bu kez üçü konuştular bir zaman. Benito pederimiz çıktı, suratı asık... Sonra Tekfurumuz önüne kattı küçük hanımımızı, götürüp kulenin mahpus odasına kitledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demek... Yok canım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaştık hepimiz Orhan Beyim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sütana?.. N'aptı sütana? Kıyameti koparmadı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haber alınca...'Bir baş Tekfurumuza koşayım dedi, yanında yabancılar olduğunu düşündü. Bu kez kuleye koştu. Meğer efendimiz kapıya nöbetçi dikmiş... Sıkıca yasaklamış... Giremedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelenler gitti. Sütana koştu. "N'oldu? Ne var?" demesine bırakmadı Tekfurumuz, "Def ol, gözüm görmesin" diye bağırdı. "Aman" demeye komadı, zavallı sütanamızı sürdü çıkardı konaktan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Delirmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Delirmediyse de Orhan Beyim, sapıttığı yüzde yüz... Şarap istedi, başladı içmeye...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İçer miydi çok?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayır canım... Sofrada bir kupa... Saydığı konuklar varsa, çok çok, iki... Oturdu içmeye... Geleni gideni haşladı. Biz alışmışız efendilerimizin yumuşaklığına... n'apacağımızı şaşırdık. İçti gezindi, gezindi içti. Sonunda, bir testi suyla biraz ekmek istedi. Aldı götürdü, Lotüs Hanım'ımıza verdi. Ne dediyse dedi. Daha öfkeli çıktı. "Yemek yok! Konuşmak yasak! Dinlemeyeni Hisarın kapısına kulağından çivilerim" dedi. O gece hiç yatmadı. Ertesi gün, sabahtan başladı şaraba gene... Az biraz sızıp uyanıp yumulmakta... Devirmekte testileri...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan dalgındı. Keşiş Benito'yla iki yabancının işe karıştığını duydu duyalı, yüreğini, hemen fark edemediği garip bir sıkıntı sarmıştı. Birbirini yiyen yaratıkların karşılaştıklarında duydukları korkunç tedirginlikti bu... Kurtulup aklını başına toplamak için kendini zorladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kulede mi şimdi hanımınız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan, soluğunu boşalttı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki, anlat!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonrası... Biz n'apacağımızı şaşırdık. Aradan iki gün geçip Tekfurumuz düzelmeyince, sütanamıza gittim gizliden... Ağlamaktan gözleri şişmiş... Durumu anlattım. "Mesele neymiş?" dedi. "Öğrenemedik" dedim. Akıllıdır sütanamız... Düşünmüş kaç gündür, "N'olursa olsun" dedi, "salt ölüme çare yoktur" dedi, "kuledeki odanın kapısına git, Lotüs kızıma de ki" dedi, "Kendisinden istenen her neyse, peki desin, kuleden kurtulmaya baksın, gerisine de karışmasın" dedi. "Yasak" diyecek oldum. Bastona sarıldı, başımı yaracaktı, az kalsın... "Sarhoş bunağın yasağı mı olurmuş?" diye kükredi. Önüme bir meşin kese attı, "Al şunu... Defol! 'Çıktı' haberini yarın getirmezsen gözüme görünme! O alık kız da, benden medet ummasın" dedi. Gittim, nöbetçinin birini razı ettim. Sütanamızın dediklerini söyledim. Babasını görmek istedi küçük hanımımız... Konuştular on dakika... Kol kola, sarmaş dolaş çıktılar. Sütana hemen çağırıldı. Tekfurumuz, kızına iki yüz duka altını değerinde bir gerdanlık, sütanaya da, bir top Bursa ipeklisi verdi. Hepimize bahşişler dağıttı. Dün oldu bu işler. Bu sabah sütana beni yola çıkardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş işin içyüzü, demedi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, gözlerini kısıp bozkırın uzaklarına bakarak biraz düşündü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evlendirmek meselesi olmasın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem! Belki... Nedir yoksa, el kadar kızcağızdan alıp veremedikleri bunların?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet... -Orhan biraz daha düşündü-: Bilecik Tekfuru için gelip istemiş olmasınlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Sanmam! Şundan ki... Benim bildiğim, Bilecik Tekfuru Rumanos Beyimiz, şeytan görmüşe döner, Keşiş Benito pederimiz adı anılsa... -Kendi sözünden ürkerek hemen istavroz çıkardı-: Frenklere geldi mi, su içtikleri çeşmeden içmez. Dahası, hayvanını sulamaz. Hayır, Bilecik Tekfuru Soylu Rumanos, bunları dünür salmaz. Ayrıca , Keşiş Benito Pederimiz de Rumanos'un işine hiç koşulmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir öyleyse?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem, Orhan Beyim, aklım ermedi. Bu dünyada, çok işler olmaktadır akıl ermedik... Biri deseydi ki, sizin tekfurunuz, soylu Hırisantos Efendi'niz canından çok sevdiği biricik kızını, kuleye kapatacak, aç susuz... Bunca yıllık sütanamızı kovacak... -İstavroz çıkardı-: Ne kadar zorda kalmalı ki... -İçini çekti-: Köyümüzün rahmetli popu söylerdi hep... "Eskiden İncil'imizde, 'Frenk' yazılıydı, 'Şeytan' yerine... Frenkler kazıdı, şeytanlık edip," derdi. İnandım bu kez... Doğru...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, işin içyüzü n'olursa olsun, kendisine yaradığını, ancak şimdi kavramıştı. Omzundan baktı. Kerim'le Mavro, kırk adım geriden geliyorlardı. "Haydin" diye bir sevinç narası salıp Karaduman'ı tepikleyecekken, Yanaki'nin yorgun hayvanına acıyarak vazgeçti. Elini sallayarak arkadaşlarını yanına çağırdı. Demin, Dönmezköy'ün kayasından Mavro'nun kendisini boşluğa fırlattığı gibi havalarda uçuyor, göle daldığı gibi mutlulukla yüzüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt görününceye kadar Karaduman'ı sürmemek için kendisini zorlarken, böyle bir işi babasına nasıl açacağını düşünerek yavaşlamıştı. Telaşla bir çare bulmaya çalıştı. Tam, Kerim'e açacağı zaman, Akçakoca'nın evi gözüne ilişti. Birden ferahladı. Çevrenin genci yaşlısı, Müslüman'ı, Hıristiyan'ı, gerçekten saygı duyardı ama, herkes, babasına söyleyemediği en çapraşık işleri de, doğruca gidip hiç duraklamadan Koca Emmi'ye açardı. Saygıyla sevilmesi, sevgiyle sayılması bundandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapıda dizgini çekip seslendi. Çıkan uşağa Koca Emmi'sinin evde olup olmadığını sordu. "Size gitti" karşılığını alınca, biraz düşündü. İnip beklemek vardı. Burası da kendi evi sayılırdı. Hayvanları ahıra çektirip dinlendirmek, sofra söyleyip gelmesini beklemek mümkündü. Gecikebileceğini hesapladı. Osman Bey, genellikle yemeğe tutardı Akçakoca'yı, hele Edebâli dedesi hiç bırakmazdı. Kızı bu gece gidip getirmek istiyordu. Yarına kalırsa bir aksilik çıkacakmış gibi, yüreğini birden kuşku sarmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hızlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Avluya girince dizgini Deli Balta'ya atıp Yanaki'yi, doyurmasını emrederek merdivenlere saldırdı. Yarıda durup döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerimcan... Kaybolmayın... Birlikte yiyin yemeği...</p>

  <p class="Standard" dir="ltr" style="margin-left:0;margin-right:0;text-indent:18.859844px">Divanhane aralığına girdiği zaman, uşaklar kocaman bakır siniyi yuvarlayarak çıkarıyorlardı. Aralıktan baktı. Yabancı görmeyince sevindi. Oysa hiç önemi yoktu. Nasıl olsa, dışarı çağıracaktı. Çağırılırdı Akçakoca, kim isterse çıkar, hem de hiç kızmazdı. Sabırsızlanarak bekledi. Leğen ibrikle aptes suyu koşturan uşağa, Akçakoca emmisiyle görüşmek istediğini söyledi, hiç gereği yokken, "Babam duymasın," dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden gövdesini ter basmış, gömleği derisine yapışmıştı. Konuşmasını zorlaştırırmış gibi, tedirgin tedirgin kımıldadı. Burası inadına sıcaktı. Sayvana çıktı. Arkadaşlarıyla Yanaki, aşevine giriyorlardı. Birden açlığını, midesini yalayıp geçen bir keskin sızı gibi duydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir o? Ne var?</p>

  <p class="Standard" dir="ltr" style="margin-left:0;margin-right:0;text-indent:18.859844px">Hızla döndü. Koşup Akçakoca'nın, yumuşaklığı her zaman kendisine şaşkınlık veren kocaman elini öptü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bağışla Koca Emmi... Destur verirsen...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca'nın suratı, birbirine girmiş gür kaşları, ağzını örten ak bıyıkları, ak sakalıyla korkunçtu ama, yakından tanıyanlar için, insana acıyarak bakan mavi gözleri, bu korkunçluğu şaşıma bir dostluğa, güvene çeviriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İznin olursa. Koca Emmi... Gidip... Yarhisar Tekfuru Hırisantos'un kızını alıp geleceğim...</p>

  <p class="Standard" dir="ltr" style="margin-left:0;margin-right:0;text-indent:18.859844px">İznin olursa...</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca, gülmesini önlemeye çalışarak, Hırisantos Tekfurun adını ilk defa duyuyormuş da kimliğini hatırlamaya çalışıyormuş gibi gözlerini yummuştu. Gözlerini yumduğu için de, Orhan'ın yüreğini bir ürküntü yaladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne zaman?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan anlayamadı;</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne zaman alıp geleceksin.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İznin olursa... Bu gece...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babanın haberi var mı bu işten?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hırisantos Tekfurun... Hiç yok... Babana söylesek, dünür salsak adam gibi, isteyip alsak, alnımız açık?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz Koca Emmi... Hiç olmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek her yanını tarttın, doğru yolun olmazlığını bildin! -Biraz düşündü-: Hele babana danışalım bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babam kolay oh Koca Emmi, sen he deyiver bir kez...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele saygısız! Babana danışmadan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oh Koca Emmi, sen olur demeyince... -Suratını astı-: Babama hiç açılmasın! n'apalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Nazlanıyordu. Akçakoca da dilediği vakti kazanmış, düşüneceğini düşünmüştü. Çok yaşlıydı Yarhisar'ın Tekfuru Hırisantos; kızından başka mirasçısı da yoktu. Böyle bir hısımlık, Bitinya ucunu düşman tekfurların ardına düşürmüş olacaktı. Yüzüne aç köpek gibi soluyarak bakan Orhan'ı ayıplamış gibi somurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geçende burdaydı değil mi, kız? Höst, hiç utanır mı? Etsiz gördüm, çeviremezse bey evini... Benden demesi... "Körpe kısmının, kokladığı torbayı boynuna geçirmeli" denilmiştir. -Biraz durakladı, acımış gibi gülümsedi-: Demek yarına kalsa kıyamet kopar! Hele danışalım bakalım. Savuşma! -İki adım atıp döndü-: Yanın sıra alıp geldiğin herif mi haberciniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan ürktü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne habercisi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Gelsin, beni alsın" demeyince, kudurdun mu? Elini sallayıp susturdu. Savuşma! Bezdim sizden... Bezdim ki, ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan, sayvanda dönelemeye başlamıştı. Farkına varmadan gittikçe hızlanıyor, değirmen taşı gibi fır dönüyordu. Aklı başına gelince güldü. Rahmetli Ertuğrul Gazi dedesi böyle fırlanan birini görse, "Tabanı yanmış it gibi" derdi. Ölmeseydi, dedesine de açabilirdi bu sözü... Belki de Akçakoca emmiden daha kolay... Akçakoca'nın, Ertuğrul Gazi'ye benzerliği burdaydı, sanki ölmemiş gibi yerini doldurması bundan... Açlığı gene sızı gibi duydu. Akçakoca gideli sanki saatler geçmişti. Babası, olmaz demiş gibi, yüreğini korku sardı. Gidip gözetlemeyi geçirdi aklından, göze alamadı. İçi içine sığmıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca görününce yüzüne araştırarak baktı, yutkundu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu Emmi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olur! Kızdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman yaa!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne dedi babam, oh Koca Emmi?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sevin kopuk, keyifli sırasında rastladık Kara Osman Bey'in... Güldü bir zaman... "Tekfur kızı çalacak kadar büyüdü mü, bu bizim utanmaz?" diye sordu. "Bana dememiş sana demiş, oğlun gibi ever uygun görürsen" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Emmi... -Orhan davranıp eline sarıldı-: Sağol!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şuna... "Vuruşma kırışma istemem" dedi, "Kimleri alıp gideceğini bilelim" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimleri mi? Kerimcan? Mavro...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavro olmaz! İnegöl Tekfurunun eline geçerse, Filatyos'tan kötü bunaltır, iyisi Kerimcan'la Pir Elvan'ı al git!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan, Akçakoca'nın eline bir daha davranırken bir şey hatırlamış gibi durdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeyh dedem duydu mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağır mı ki senin şeyh deden, duymayacak...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne dedi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzattın iyice... Tadını kaçırdın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne dedi, Koca Emmi, neler dedi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmez misin? Güldü bıyığının altından, çöktü tespihe... Bana sorarsan, "Hiç utanması var mı?" demiştir. Bir de güler! Tüh yüzüne... Yıkıl!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey sayvanın merdivenini uçar gibi inip aşevine daldı. Yemek yenilen yan odaya fırtına gibi girdi. Kadınlara duyurmamak için sesini alçaltarak, Yanaki'ye karnını doyurduysa hemen yola çıkmasını, yatsı zamanı kendisini Karasu'yun geçit yerinde beklemesini söyledi. "Neyin nesi?" diye gözlerini kısıp başlarını sallayarak arkadaşlarına "neler neler" anlamına elini çevirdi. Kesesindeki ölümlük dirimlik iki Venedik altınından birini çıkarıp Yanaki'nin kuşağına soktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Haberci teşekkür edip çıkınca kadınlara şakadan çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Acımızdan öldük! Ya ben sizin kemiklerinizi kırmaz mıyım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Arkadaşlarına keyifle göz kırptı, oturup olanları fısıl fısıl anlatmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Yabanlık giyimlerini hazırlamışlar, silahların en değerlilerini seçmişlerdi. Şimdi tavlada hayvanları kaşağılıyorlardı. "Gitmesin" dendiği halde, Mavro'yu Bacıbey'lerden alacaklardı geçerken... Her yanını düşünüp hesaplamışlar, ikindiden önce yola çıkmayı kararlaştırmışlardı. Keseden dört saatlik yoldu Yarhisar... Buluşma yerine yatsıdan önce ferah varacaklardı. Bir eksikleri, tam üstlerindeki divanhanede Osman Bey, Şeyh Edebâli, Akçakoca oturduğu için türkü çağıramamaktı. Kerim değil ama, Âdem Ejderhası Pir Elvan gövdesine hiç yaraşmayan ince sesiyle arada bir Karaman ellerinden yanık bir hava tutturuyor, Kerim "Hüs" dedikçe, "Tüh" diye elini dizine vuruyordu. Tımar yarılanmıştı ki, avluya bir atlı girdi. Aldırmadılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz sonra uşaklardan biri gelip Orhan Bey'in yukardan çağırıldığını söyledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan, Karaduman’ın boynuna bir şamar çekip yürüdü. Dalgındı. Mutluluk gitgide artan yorgunluk gibi bastırıyordu. Hiçbir şey umurunda değildi. Bir an, merdivenin yarısında, şeyh dedesiyle babasından utanacağını düşünerek belli belirsiz duraladı. Sonra, cesur, güvenli çıktı sayvana, divanhaneye gözleri yerde, fakat çekinmeden girdi. Şeyh Edebâli, şıkır şıkır tespih döndürüyor, Akçakoca suçluymuş gibi yere bakıyordu. Yalnız, babası gülümsemekteydi. Gülümsemenin acılığını fark edince birden irkildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Sesi boğuk çıkmış, kendisini de şaşırtmıştı. Babası yumuşacık sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saldın mı haberciyi oğlum?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hangi haberciyi? Ne var?</p>

  <p class="Standard" dir="ltr" style="margin-left:0;margin-right:0;text-indent:18.859844px">Babasının, kendisine hangi durumda, bu sesle "Oğlum" dediğini var gücüyle bulmaya çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haberci... Yarhisar'dan gelen...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saldım. Bir şey mi var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kadar oldu gideli...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oldu bir saat...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi... -Hafiften öksürdü-: Bak bana... Bu iş, kaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hangi iş... -Birden boğazı kurumuştu. Yutkundu-: Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaldı, dedimse... Olmayacak... Mümkünü yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? -İsyan etmek, kafa tutmak için bağırmak istemiş, sesi çıkmamıştı-: Niçin? -Akçakoca'ya düşmanca, daha doğrusu aşağılayarak bakıyordu-: Olur dediniz... Gitsin demediniz miydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dedik ama... Biraz önce, okuntu geldi, Bilecik Tekfuru Rumanos emminden... Yarhisar'ın kızını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız Varımkâr değil... Zorlamışlar. Haberiniz yok... Aç komuşlar, susuz komuşlar... Varımkâr olmadığından haber saldı bize...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, çok sevdiği, çok da güvendiği oğlunun ağlamaya başlamasından korkmuştu. Birden sesini değiştirdi. Yüzü de başkalaşmış, çok ender görülen, karşı durulmaz ürkütücü halini almıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İş bozulduğu zaman isteseydik, yeniden almaya kalkmazdı, Rumanos emmin... -Bu kez Emmi kelimesine adamakıllı basıyordu, istemiş vermişler.-:Düğün pazar günü başlayacak Kozpınar'da...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zorlamışlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zorlasınlar... Bizimle ilintisi yok... Mal onların...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haber saldı... Güvendi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Küçüktür. Avunur. Unutur. Sen de büyü biraz daha... beysin, bey kısmı, hem güçlüdür, hem güçsüz. Bey kısmı, yeri gelir her dilediğini yapar, yeri gelir yapamaz. Çünkü yaptıkları iş salt kendilerini ilgilendirmez. Bütün halkı ilgilendirir. Çevremiz düşmanla dolu... Yarın n'olacağı belli değil... Burda, bir tek gerçek dostumuz var, Rumanos emmin... Bunalırsak ona güveniriz. Yarhisarla hısım olursa, güçlenir. Dostumuzun güçlenmesi bize iyi... Bize zarar verecek güçte olan ve de kendi çıkan için bize dostluk gösterene bile bile kötülük edilmez. -Elini kaldırıp Orhan'ı susturdu-: Hemen atları, haberciyi tut, bu işin olamayacağını söyle... Hadi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan çıkmamak, bir tek söz daha etmek için durmak istediği halde yapamadı. Ayaklarını sürüyerek çıkarken babası durdurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bak bana... Pir Elvan'ı gör, gitsin bulsun başçobanımızı... İyisinden elli toklu seçsin, bugünden yola çıkarsın Bilecik'e... Hadi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan sayvana çıkınca gerçekten dehşete kapıldı. Haziranın öğle güneşi dünyayı ışığa boğduğu halde, gece çökmüş gibi gözleri kararmıştı. Korkuluğa tutunmasa düşecekti. Birden arkadaşlarına bunu nasıl söyleyeceğini telaşla araştırdı. Sanki, kurtarılabilecek bir işi korkaklığından batırmıştı. Kısacık ömründe tatmadığı, belki yüz yıl yaşasa hiç tatmayacağı korkunç bir yenilme utancı duyuyordu. Bir an, habercinin ardından Kerim’i salmayı, Söğüt'ten çıkıp gidip kimsenin görmeyeceği bir kuytuda gizlenmeyi geçirdi aklından... Olamayacağını kestirerek çaresiz bakındı. Haberciye yoluyla anlatmalıydı, bu beklenmez değişikliği, biraz düşünmeli... Düşünmek için vakit kazanmalıydı. Kuş gibi çıktığı merdiveni ayakları dolaşarak indi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, değişikliği bir bakışta görmüştü. Gözlerini kırpıştırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu? Neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan belli belirsiz sallandı, gülümsemeye çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok bir şey...</p>

  <p class="Standard" dir="ltr" style="margin-left:0;margin-right:0;text-indent:18.859844px">Atının egerlenmiş olduğunu görünce acıyla güldü. Sonra çocuk suratını öfkeli bir savaşçı gibi astı. Babasının Bilecik'e yollayacağı sürü için verdiği emri Pir Elvan'a tekrarladı. Karaduman'ın dizginini dişlerinin arasından söverek çözdü. Kerim'e elini salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi biz gidiyoruz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Çok ağır bir yükü zorla sürükler gibi atını çekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir zaman tırısla gittiler. Sonra Orhan, bir yavaşlayıp bir hızlanarak garip bir yürüyüş tutturdu. İki kere "N'oldu?" diye soran Kerim'i ya hiç duymamıştı, ya duymazlığa vurmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavro'yu almadık?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gereği kalmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gidilmeyecek mi Yarhisar'a?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu yahu? Nereye gitmekteyiz şimdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan, Karaduman'ın ağzına acımadan dizgini hınçla çekip yavaşladı. Haberciyi tutmamak mümkün değildi ama, tutmak da, ölümden beterdi. Lotüs'ü büsbütün kaptırırsa n'apacağını bitürlü bulamıyordu. Bilecik Tekfuruna varmayacağı haberi gelince çok sevinmişti. Arada bir hatırlıyor, yüreğini kasıntıya benzer ılık bir sevinç yokluyordu. Ancak bu sabah fark etmişti kızı bu kadar sevdiğini, daha doğrusu Osman Bey, "Olmaz bu iş" diyeli beri... Belki çok sevmiyordu da, elime geçirdim sanırken kaptırmayı kibrine yediremiyordu. Ne kadar güçsüz olduğunu apansız anlamıştı. Kendini yeterince savunmadığını sezerek gittikçe ağırlaşan garip bir utanç duyuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu söylesene?.. Niçin sürü göndermekte Osman Beyimiz, Bilecik'e, bu yıl yaylaya çıkılmayacakken?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan, önce bir şeyler uydurmayı düşündü, sonra, çok kısa kesmek niyetiyle başladı. Kısa kesmeye uğraştıkça uzatıyor, hiç istemediği halde, yanıp yakılıyordu. "Dert adamı söyletir" dedikleri rezillik buydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, onuru kırılmanın ne çetin bir şey olduğunu birden anladı, "Kız razı... Gidip alsak... Oldubittiye vursak" demeyi geçirdi aklından... Ürkerek itti bu düşünceyi... Osman Bey'e kafa tutmaktı bu... Dünyada basacak yeri kalmamak... Buraya dört bucaktan sökülüp gelen, kimliği bilinmezlere katılmak... Çingenlerden başkasının, yanı sıra karı getirmediğini şaşarak hatırladı. "Öyle ya, karıyı sürükleyemezsin ardına takıp... Ayak bağı olur. Çok kahredersen başını alır gidersin." Savaşçı derviş, cavlak, abdal olanların içinde kim bilir kaç kişi, sevdiğini başkasına bırakıp gurbete düşmüştü. Derbederlikleri, gem almazlıkları, bundandı belki de... Aslıhan aklına gelip ürperdi. Bu ürperişte, başına böyle bir iş gelmeyeceğine güvenmenin mutluluğu kadar, "Olmadık olur" tedirginliğinin etkisi de vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yolun dönemecini tırısla kıvrılan atlıyı görünce Orhan Bey sözünü kesivermişti. Yanaki olmadığını anlayıp sözü kaldığı yerden aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kuleye hapsetmişler... Aç susuz... Kovmuşlar sütanasını...</p>

  <p class="Standard" dir="ltr" style="margin-left:0;margin-right:0;text-indent:18.859844px">Atlı yaklaştı, "Yasu" deyip geçti. Orhan seslenmedi. Kerim yarım ağızla merhabaladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sütana bakmış ki, durum kötü... Altın dolu bir kese atmış ortaya... Ne demeli şimdicik? "Bizi erkekten saydın ya, bizde erlik aramayacaksın" mı? Doğrusu arkadaş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bakar mısınız! Bağışlayın yiğitler...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan bütün öfkesini bu sesten çıkarmak istiyor gibi, Karaduman'ı hışımla döndürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz önce geçen Rum atlısıydı. Hiç bilmediği, görmediği yılışık bir herif...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt'ten misiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bağışlayın, yolunuzu tuttum!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kısa kes...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey Söğüt'te mi acaba?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey tersleyecekken duraladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apacaksın? Tanır mısın Orhan Bey'i?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Bir sözüm var da... Önemli... Siz yaştaymış... Tanır mısınız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tanırız! Kerim'e baktı. Nerden gelmektesin? Yarhisar'dan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey'e söylerim ancak... Nasıl bulurum Orhan Bey'i kuytuda? Pek görünmeden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tanır mı Orhan Bey seni?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimden gelmektesin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey'e söylenecek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi söyle bakalım! Benim, aradığın Orhan Bey...</p>

  <p class="Standard" dir="ltr" style="margin-left:0;margin-right:0;text-indent:18.859844px">Herif bir an şüphelenip irkildi. Gülmeye çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaka etmeyin! Orhan Bey olsanız, gizlenmezdiniz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşareti var mıymış bu Orhan Beyin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet! Kulağının ardında bir ben varmış.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bak bakalım, bu mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Adam baktı, beni görmesiyle hemen atından indi. İki büklüm selamladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Selam Orhan Beyim... -Kerim'e çekinerek baktı, utangaç gülümsedi-: İki çift sözüm var! Gizli...Bağışlayın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan da kederle gülümsedi. Bugün ikinci defadır ki, arkadaşlarından gizli haber geliyordu kendisine... Atını sürdü, epey uzaklaştı. Eğildi. Adam da çizmelerinin burnunda yükseldi. Ancak birkaç kelime söylemişti ki, Kerim’i çok şaşırtan bir iş oldu. Orhan Bey yere atladı, telaşla, başı sert Karaduman'ın dizginini bile bıraktı, savuşacağını, zor tutulacağını hiç düşünmeden... Kerim gözlerini kıstı: "Kızın yalvarmasına dayanamadı da, vermezlendi mi, bir kez daha bu Yarhisar Tekfuru olacak?" Bu sıra, Orhan Bey ancak böyle bir müjdeyle bu kadar ilgilenebilirdi. Orhan Bey, omuzlarından tutmuş, sarsalamaya başlamıştı herifi... "Dur aman! Öfke sarsalaması değil..." Birden yüreği ferahladı. Çok sevdiği Orhan Bey'in yüzündeki değişme, hayırlı haber belirtisi... Herifin "Yarhisarlı değilim" dediği aklına geldi. Orhan kesesini çözmeye uğraşıyor, herif telaşsız anlatıyordu. "Elleri titrediğinden açamadı kaytanın düğümünü... Neyin nesi, hey koca Tanrı?"</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey vereceğini verip döneleyerek çalındı. Karaduman uslu uslu duruyordu. Dizgini kavrayıp sırtına hopladı. Herifi olduğu yerde bırakıp iyice şaşırmış gibi, bir çarkaladı, "Bre heeey! Bre yettiiim!" diye dünyanın en vahşi, en de keyifli narasını salarak yanından kasırga gibi geçti, Yarhisar habercisinin ardından yola kapandı. Bineği irkildiğinden Kerim az kalsın düşecekti. Toparlandı. Herife bir şey diyecek oldu. Aklını başına devşirip hayvanı var gücüyle tepikledi. Orhan Bey zorlatırsa Karaduman'a yetişemeyeceğini biliyordu ama, meraklandığından, çok da geri kalmak istemiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yarhisar habercisine, yorgun hayvanıyla, bir yokuşu yavaş yavaş çıkarken yetiştiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanaki nal seslerine döndü, tanıyıp durdu. İnecekti. Orhan Bey bağırıp önledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayrola Beyim! Beraber mi geleceksiniz? Hani yedek hayvan?.. Belki yararına bulamayız gece vakti...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey uzatmadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi dinle Yanaki!.. Şuncacık unuttun mu, ya da karıştırdın mı, tatlı candan olmak yazılı... Geri kaldı bu gece gelip almamız. Aslında hanımına söylemeyeceksin bunu... Başka biri duydu mu gör neler olur! Diyeceksin ki, "Hiç korkmasın, keyfine baksın! dedi" diyeceksin, "Durum n'olursa olsun, dağları devirip ordular bozup gelip alacağım, dedi" diyeceksin. Bunu küçük hanımla senden başka duyan olursa, karışmam...</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanaki'nin suratı değişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu gece geleydin, iyiydi Orhan Beyim... Bu gece...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Bunu başka biri duydu mu sen elden gidersin ya, küçük hanımın lanet okur sana, kıyamete kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanaki korkuyla istavroz çıkardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan kesesine çalındı, içinde para kalmadığını hatırlayınca, bir an durakladı, sonra yüz altınlık hançeri çıkarıp herifin kuşağına soktu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha burda mısın? Beri bak! Dersin ki... "Gerdeğe soksalar, girsin gülerekten, çekip alacağımı bilsin, dedi," dersin! Höst beri bak, hançeri birine gösterdin mi, kulaklarını kesildi bil!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şaşkın şaşkın bakan Kerim'e elini güvenle salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi, Kerimcan!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir zaman konuşmadan yan yana yol aldılar. Kerim sezdirmeden bakıyor, değişmenin çok merak ettiği nedenini sormamak için kendini zorluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimin habercisiydi, rastladığımız adam, bildin mi Kerim can?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Köse Mihal Tekfur'un...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim hiç beklemiyordu. Şaşırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hangi Köse Mihal?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Harmankaya Tekfuru, Kosifos Mihaelis... Senyör!</p>

  <p class="Standard" dir="ltr" style="margin-left:0;margin-right:0;text-indent:18.859844px">— İlintisi? Allah Allah! "Kızı çıkarma, bu gece bırak" mı dedi, Harmankaya gibi yerden, ermişlik gücüyle?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dediği şu, arkadaş... Düğüne okudu ya, Bilecik Tekfuru Rumanos emmim... Niçinmiş bil bakalım! Bire kadar bitirmekmiş niyeti, bizi!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demek? Rumanos Tekfur?.. Bunca yılın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dostu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Durduğu yerde... Kudurmuş mu? Nedenini bildi mi Köse Mihal Tekfur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... "Diri dursunlar" diyesi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? Bir iyilik edecekse, doğrusu denilmeli değil mi, enine boyuna?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Duyulur, diye çekindi bana sorarsan... Enini boyunu söyledin mi, duyuldu mu, "Kaç kişi bilmekte bunları," diyerek iz sürer, diyeni bulursun. Bana sorarsan arkadaş, Karacahisar'ı kaptık kolayına... Dostun, düşmanın aptesi bozuldu. -Gözlerini kısıp güvenle karşılara baktı, gülümsedi-: Bozulması da, döndü geldi, bizim işimize yaradı Kerimcan... Sür bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Karaduman'ı tırısa kaldırdı. Yavaştan bir türkü tutturmuş, gittikçe yükseltmişti. Sesi ne inceydi, ne kalın ama, çok tatlıydı. Yüreğini dolduran mutluluk sesin tatlılığını birkaç kat artırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— <span style="font-style:italic">Hey bre yoldaşlar... Ermiye ermiş miyim / Gönülsüz derviş miyim / Sevem de eller ala / Bre ben ölmüş müyüm...</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'e yakın bir dönemeci kıvrılınca, Osman Bey'in, "Soylu kardaşım" dediği, Bilecik Tekfuru Rumanos Senyör'e düğün hediyesi sürüye rastladılar. Tokluların en semizleri seçilmiş, aralarına birkaç da körpe koç katılmıştı. Sürüyü iki yamağıyla başçoban götürüyordu. Yamakları da kendisi de, Türkmen kılıklarının en gözalıcılarını giymişler, değerli silahlar sokunmuşlardı. Orhan Bey'i görünce yolun kıyısına çekilip selama durdular.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uğur ola Dumrul Reis, Bilecik'e mi böylece?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— İznin olursa beyim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soylu Rumanos emmimizin ellerini öperiz. "Orhan yeğenin uğurlu olsun, dedi, düğün haberine çok sevindi" dersin. "Destur verirsen, armağanını da hazırlamakta," dersin...</p>

  <p class="Standard" dir="ltr" style="margin-left:0;margin-right:0;text-indent:18.859844px">Geçtiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Arkalarında koyunlar meliyor, önlerinde Söğüt'ün akşam ekmeği için yakılan ocakları, kızıllaşan göklere doğru dümdüz tütüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, bir zaman ölçüp biçtikten sonra, çekinerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur hele arkadaş! Ya Osman Beyimiz inanmazsa, Köse Mihal Tekfur'un martalozuna?.. "Olmaz öyle şey!" derse... "Kızı ,yakarız" diyecekti, yutkundu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan da bir an irkilmiş, dizgini çekip Karaduman'ı durdurtmuştu. Suratı karıştı. Sonra yavaş yavaş güvenle açıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Köse Mihal Tekfur yalan söylemez, hele yalanın inanılmazını hiç söylemez! Babama geldi mi! Bu kadar önemli bir haberi soruşturup araştırmadan düğüne müğüne gitmez. Korkma, koca Tanrı’nın izniyle kız bizim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir leylek kalka ağzında bir kara yılanla, bir zaman ayaklarını sürüdü batakta, sonra kopardı,kendini yerden, havalanıp rahatladı.</p>
</body>
</html>
