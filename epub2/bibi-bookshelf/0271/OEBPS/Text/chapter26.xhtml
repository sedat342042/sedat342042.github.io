<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc23" style="page-break-before:always">2</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaşlılar öğle namazına hazırlanırken, yemeklerini bitirenler birer ikişer yola çıkıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, Yarhisar Tekfuru'nun kızını Keşiş Benito'ya götürecek arabanın uydurma okunu gözden geçirdi. Lotüs'ü dirseklerinden tutup tüy gibi hoplatarak bindirdi. Üçüncü kez hayıflandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Birkaç gün önce geleydiniz ne vardı? Beraber giderdik Benito Keşiş'e...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs'ün gözlerinden kurnaz bir ışıltı geçti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kolay... Gelin bizimle... öbür gün çıkarsınız yaylaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demeyin! Olur mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olur ya... -Kız, buncacık şeyi, şu erkeklerin neden akıl edemediklerine şaşarak acımaya yakın bir şefkatle bakıyordu-: Niçin olmasın?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan biraz düşündü, birden sevinçle parmaklarını şakırdattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyle ya... Hay çok yaşayın! -Hemen atına atlayacakmış gibi arandı-: Tamam!</p>

  <p class="Standard" dir="ltr" style="margin-left:0;margin-right:0;text-indent:18.859844px">Sütana fısıldaşılanları duymamış, arabacıya "Hadisene" diye çıkışmıştı. Orhan Bey arabanın yanı sıra yürüdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğru... Babama söyleyim... Yetişirim ben size... -Sesi heyecandan pürüzlenmişti-: Yavaş gidin! Ok sakat...</p>

  <p class="Standard" dir="ltr" style="margin-left:0;margin-right:0;text-indent:18.859844px">Durup ellerini beline koydu. "Gelin bizimle" sözünde çok yaman bir şeyler varmış gibi, yüreği vuruyor, sert sert soluyordu. Söğüt'ün tenhalığından da umutlanmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, al kısrağının tüylerini bir keçe parçasıyla bastıra bastıra parlatmaya çalışıyor, yavaştan da türkü çağırıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— <span style="font-style:italic">"Hey hey, gene de hey hey! Başını başımdan da kardaş yukarı tutar / Haykırır düşmanı önüne katar / Kaçarsa kurtulur kovarsa tutar / Gelin gözlü, kız perçemli al atım / Hey hey, aman al atım! Yaman al atım!.."</span> Host, şımarmayalım deli! Tek dur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavro kardaş!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur! Kimsin? Vay Kel Derviş! Buyur ağa!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyurması!.. Yesir levent yüzbaşısı var ya Ali Bey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Var!.. N'olmuş? Geçti gitti, zorlattım o kadar, sofraya oturmadı. İki dürüm sardım kebaplı... Yiyerekten gitti fukara, boynu bükük!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seni istemiş nedense... "Aman yetişsin! Yetişsin çabuk!" demiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde? Allah Allah! Neymiş derdi? Kim dedi? Kendi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Balabancığı görmüş!.. Zorlatmış, geri çevirmiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro arandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— . Hani Balabancık?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu Balabancık, Dündar korkusuna sokula mı bilir Osman Beylilere?.. Bizi yolladı!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro pirelendi. Gözlerini kısarak Kel Derviş'i yokladı, tepeden tırnağa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Afyonu fazla kaçırmadın ya, Kel Ağa... Bizimle eğlenmekte değilsin ya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele edepsiz!.. Yahu bizi, afyon mestliğiyle şaşırtmış gördün mü hiç?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki, ne istermiş, fukara Ali Bey?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem! "Yetişsin yel gibi... Durumlar gayet korkulu" demiş.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Korkulu mu? Allah Allah... Nerdeymiş ki, nereye binip yetişecekmişiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ermeni Derbendi'ne yakın beklemekte, Balabancığın dediği gerçekse...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro birden hamaratlaştı. Elindeki keçeyi yere çalıp yellemeyi kapattı. Eğeri alacakken vazgeçti. Yuları büküp al kısrağın ağzına dişindirik yaptı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavrocan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizi de al git oh Mavrocan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Al git! Alıp gitmezsen hiç olmaz! Meraktan çatlarım ben, şuraya düşer ölürüm!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, Kel Derviş'in tüy gibi hafif olduğunu düşünerek gülümsedi. Parmaklarını birbirine geçirmiş, basıp binmesini kolaylandırmaya hazırlanmıştı. Yalvararak bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Avuçlarına basıp bindi. Ayağını uzatıp Kel Derviş'in terkiye sıçramasına yardım etti. Meydanın karşılığını "Değmesin" diye geçip yola çıkınca "Hayda" diye naralanarak sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'ün yayla göçü gittikçe kalabalıklaşarak uzuyordu. Ucu çoktan Kurudere'ye devrilmişti. Kozpınar'ın gölgeliğinde kaynayan su gibi, karmaKarışık çıkıyor, yol boyu seyrelip geliyordu. Rahmetli babasının, "Türkmen göçüdür, gide gide düzelir," sözünü hatırlayarak gülümsedi. Fukara Ali Bey Söğüt'te umduğu savaş atını ele geçirememişti. "Allahtır bu, elbet bir sebep yaratır kurban olduğum," diye düşünerek suratını astı. Osman Bey durumun Karışık olduğunu, güvendiği atlardan üçünün çalındığını ileri sürmüş, domuz Dündar Alp'se bir kötü beygire anasının nikâhını istemişti. "Namerdin eline baktın mı yandın! Osman Beyimize geldi mi haklı!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğütlüler, ata iki binmişten birinin. Kel Derviş olduğunu tanıyınca önden biraz şaşıyorlar, sonra şakaya vuruyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Cavlak hiçbir lafın altında kalmıyor, hepsine bir uygun karşılık yapıştırıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yesir mi aldın bunu Müslüman Mavro? Kaça bunun ceremesi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst, cavlak kısmı yesir alınabilemez. Biz tuttuk bu Mavro'yu Tanrı'ya şükür...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah, kıyamet belirtisi... Yürümekten kalmış cavlak mı olur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Cavlak yürümekten niçin kalır. Söğütlünün pintiliğinden... Yedirdiniz de, yürümedik mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atı ver şunu Mavro, kurt kuş yesin de pislik temizlensin. Sevaptır!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğütlüyü bire kadar yalayıp yutmadıkça, bize kurt kuş dokunabilemez!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, Aydınlı levent yüzbaşısının kendisini neden çağırdığını kestirmeye çalışıyordu. Bir ara al kısrağı istemesinden korktu. Elinde olmadan yuları çekti. Sonra, "n'apsın bizim al kısrağı yahu!" diye yüreğini cesaretlendirmeye çalıştı. "Derim ki... Biz buna yeni kavuştuk kardaş!" derim, "Denizaşırı, götürmesen değeri hiç yoktu, sen verirdin biz çeker alırdık!" derim. "Frenk içine gitmesi... Hayır, olabilemez!" derim! Balabancığa, Kel Derviş'e, kendisine kızdı: "Her lafı alıp koşturmak nasıl bir densizlik! Ya sen akılsız Mavro, neden ata hoplayıp yola kaptırırsın gerçeğini bilmeden... Buyur bakalım!.." Zora düşmüş, burnundan solumaya başlamıştı. "Adam gibi adam olsa, yesir gider mi Frenk'e..." Kendisini topladı, ayıpladı: "Yahu, deniz cengidir bu! Şaka mı? Ayağın sağlama basmış değil ki sıçrayasın da rezillikten kurullasın!."</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulamadı bu levent yüzbaşısı aradığı savaş atını öyle ya, Mavrocan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlamadım... He ya... Bulamadı!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulamayınca kötü... Parasına razı gelmedi mi Frenk sahibin, gayet yandın ki büsbütün... Biraz düşündü. Al kısrağı mı isteyesi aman Mavro... Heyvah! Dönüşte yaya bindik desene...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne yayası?.. Al kısrağı verdik de öyle mi? Bre Kel Derviş... Yahu, benim yılgılarım mı var ki?.. Kutsal Meryem Anamız günah saymasın!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir dere ağzından hızla geçmişlerdi ki "Mavro!" diye çağrıldığını duydular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aydınlı Levent Yüzbaşısı Ali Bey, çok telaşlıydı. Boğaz'a gireceği sıra, İnegöl reâyâsından bir çoban önüne çıkmış, büyük bir korku içinde Boğaz'ın kesildiğini, pusuyu kuranların Karacahisar tekfurunun kardeşi Filatyos'la Çudaroğlu çetesi olduğunu, Eskişehir Subaşısı Pervâne'nin de aralarında bulunduğunu haber vermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro sözü ikiletmeden al kısrağı şahlandırıp, fukara Kel Derviş'i yere düşürdü, "Aman atla Ali Beyim, atla ki yetişelim!" diye sevinçle bağırdı. Levent yüzbaşısının al kısrağı istemediğine, daha doğrusu, kendisinin böyle bir isteğe "Olmaz" demek zorunda kalmadığına sevinmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kozpınar'a yetiştikleri zaman, Söğüt ulularının binekleri yeni çekiliyordu. Osman Bey, kaynatası Edebâli'nin katırına binmesine yardım etmek için üzengiyi tutmuştu ki, nal seslerini duyup döndü. Gelenlerin şakası olmadığı anlaşılmış, çocuklarla kadınlar bağrışarak kaçışmaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey beğenmemiş gibi kaşlarını çattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oluyor Mavro? Nasıl geliş bu? -Terkide levent yüzbaşısını tarayınca duraladı-: Ne var?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro atladı, büyük adımlarla geldi. Eğildi, yalnız Osman Bey'in duyabileceği bir sesle fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dervent'te pusu var beyim, göçü durduralım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pusu mu? Kim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Filatyos... Çudar... Pervane... Frenk Şövalyesi'yle Türkopol...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden öğrendin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söylerim... Hele göç dursun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bul Toros'u, çabuk... Seslesin... -Merakla bakan Edebâli'ye gülümsedi-: Biraz gecikecek yola çıkmamız Şeyhim... Buyrun sayvana...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun... -Hayvandan inip ellerini göbeğine bağlamış levent yüzbaşısına işaret etti-: Gelin bakalım Ali Bey!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, gözleriyle Toros'u arayıp bulmuş, kolundan tutup kalabalıktan biraz uzaklaştırmıştı. N'apacağını kısaca anlattı. Toros, kılıcını tutarak bineğine doğru koştu, atladı. Bir yandan kalabalığı yarıp yol açmaya çalışırken, bir yandan da, gür sesiyle Söğüt'ün ünlü tellâllarını çağırmaya başlamıştı. Biraz sonra, kalın bir toz bulutu kaldırarak Domaniç'e doğru ağır ağır yola çıkmış Söğüt göçünün ucuna doğru gökleri inleten bağırtılar duyulmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Göç duuuur! Bre duuuur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bre oturaktır, oturaaaak...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur haaaa... Dur bre haaaa... Göç duuuur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt uluları bey sayvanınaaaa... Bey sayvanınaaaa...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayvanlar insanlar, bir an oldukları yerde taş gibi kaskatı kesilmişlerdi. Alışılmış seslerin ne kadar güçlü olduğu kesilince anlatıldı. Bu donmuş sessizliğin üstünde Ermeni Toros'un sesi fırtına gibi esiyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Göç duuuuuuuur! Dur bre haaaaa...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi çavuşları bey sayvanını hemen çevirmişler, meraklıların yaklaşmasını önlemişlerdi. Söğüt uluları hiç telaşsız toplanıyorlardı</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, esir yüzbaşının getirdiği haberi, Şeyh Edebâli'yle Akçakoca'ya kısaca anlatmış, niyetinin pusuyu' zorlamaktansa Söğüt'e dönmek olduğunu da eklemişti. Fakat evdeki pazar, bu kez çarşıya uymadı. Pusu lafını duyup hemen dövüş isteyen Dündar takımı bu kez, bütün sürü sahiplerini arkalarına aldılar. Üç dört gün önce yola çıkan sürüler Ermeni Derbendi'ni çoktan aşmış, Domaniç Dağı'na sarmıştı. Pusu kurmaktan çekinmeyenler, göçün döndüğünü görünce sürüleri alıp gideceklerdi yüzde yüz... Geri dönülecekse de, pusu dağıtılmalı, sürüler ovaya noksansız indirilmeliydi. Osman Bey biraz düşünüp Dündar takımına hak verdi. Ahi çavuşlarına savaşçıları hemen toplamalarını emretti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yüzü birden değişmiş, insanları ölüme götüren vicdanlı bir başkanın sorumlu ciddiliğiyle kaşları çatılmıştı. Böyle sıralarda âdeti olduğu gibi, eğri hançerini hafifçe çekip kınına koyarak nerden girip nerden çıkacağını, vuruşma yerinin, kullanacağı, güçlerin, özelliğine göre, en az kayıp vererek önüne koyduğu amaca keseden nasıl varacağını tasarlıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aydınlı Levent Yüzbaşısı Ali Bey, çobana pusudakilerin sayısını sormuş, herif Boğaz'ın en dar yerindeki dirseği tuttuklarına göre yüz elliden fazla olamayacaklarını söylemişti. Öyleyse niyetleri ya kendisini Söğüt ulularıyla beraber bitirmek, ya da kargaşalıktan yararlanıp kadınlarını kaçırarak dilediklerini bu yoldan yaptırmaktı. Filatyos'la Çudaroğlu dalkılıç soyunup ölümü göze alarak kesin sonuca varmayı tasarlamışlar, eşkıyalığın kapkaç vurgunuyla yetinmeye başından karar vermişlerdi. Böyle bir kararla yola çıkanların hakkından gelmek kolaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli, damadını, savaşa hazırlarken ilk defa görüyor, sezdirmeden ölçüp biçiyordu. Kara Osman Bey, birden, insanı gerçekten şaşırtacak kadar rahmetli babası Ertuğrul Gazi'ye benzemişti. Ertuğrul Bey de vuruşma önceleri böyle heybetlenir, görünüşü, en yüreksiz savaşçılara bile güven, cesaret, vuruşma isteği verirdi. Koşarak gelip bey sayvanının yanına toplanan savaşçılar durdukları yerde, göğüslerini gerip sertleşerek, gözlerini başkanlarına dikmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey tasarladığı saldırıyı derleyip toplayınca, Bacıbey'i istedi. n'apacağını açık, kısadan anlattı: Bacıları toplayacak, bir uydurma yayla göçü tertipleyip Boğaz'a girecekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim yaşlı kula kısrağı semerlesinler, üstüne kuru ot doldurulmuş iki iri harar yükle, yedeğine alıp öne geç... Boğaz'ın dirseğe yakın daraldığı yerde, dereye uçmuş olsun kula kısrak... Toros Ağa’nın türküsü birden parlayıp yankılanınca ürkmüş olacak hayvan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yazık günah değil mi, Osman Beyim, bunca zaman yükümüzü çekmiş fukaraya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bre Bacıbey, can pazarında kula kısrağın sözü mü olur. Yükü çıkarmak için durursunuz. Ben o sıra yetişirim. Vuruşma başlayınca bacıları geri çekersin.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demek geri çekersin? Ya biz oklamayacak mıyız hayın düşmanı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boğaz dardır, düşman pusudadır. Yeterinden çok adam dolarsa, sakatlık olur boşu boşuna... Sizden biri düştü mü, bu işi tadında kesemem. Aslına bakarsan, pusu bilinince, düşman tuzaktadır. Adım lekelenir can kaybına uğrarsak... Bu kez, dikine gitme, dediğimi tamam tut... Gidişata bakılırsa, hayın düşmanı doyasıya oklayacağın zaman uzak değil...</p>

  <p class="Standard" dir="ltr" style="margin-left:0;margin-right:0;text-indent:18.859844px">Gönülsüz gülümseyerek "Hadi" anlamına elini salladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey bir an durakladı. Böyle sıralarda, rahmetli Ertuğrul Bey'in elini öpmek âdetiydi. Elinde büyümüş Kara Osman'a karşı nasıl davranması gerektiğini hızla aradı. Erkekler gibi, kollarını göğsünde çaprazlayıp eğildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, anası yerindeki Bacıbey tutup elini öpseydi ne bu kadar şaşırır, ne de bu kadar duygulanırdı. Bu selamda doğruca yüreğe dokunan, erkekçe güven, hür bir insanın isteyerek bağlanışı vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, Bacıbey'in ardından bakarak oğlu Orhan'ı eliyle yanına çağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pir Elvan'ı, cavlaklarını, Mavro'yu, Kerim’i al, güçlülerinden daha on beş savaşçı seç... Mavro batağı iyi tanır, sizi alıp gitsin. Arkadan dolanıp pusu yerinin tepesine dikilin. Boğaz’ın ağzına gözcü koymuşlardır. Bağırmasına meydan vermeden tut. Oklarınızı ıslıklı oklarla değiştirin ki, gürültüsü herifleri şaşırta... Kaplan Çavuş'u da karşı tepeden pusu yerine salacağım. Yerlerinizi tuttuğunuzda birbirinize işaret verirsiniz. Biz beriden Boğaz’ın dirseğine yanaşırken Toros Ağa, herifleri kuşkulandırmamak için "Alat" türküsüne başlayacak... "Kaçarsa kurtulur, kovarsa tutar" der demez, naralanarak okları, kayaları yağdırmaya başlarsınız.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boğaz’ın öteki ağzını kim tutacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tutmayacağım öteki ağzı... Kaçan kaçsın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiçbir işe yaramaz çarpışmalardandır bu. İstemeden zorlandık. Pusuya düşürülmüşüz, kendimizi savunmuşuz. Şu sıra bütün çarpışmalar bizim için ne kadar zararlıysa, düşmanlarımız için de o kadar faydalı... Sonumuzu hayra bağlasın koca Tanrı!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey babasının elini öpüp kılıcını tutarak koşmaya hazırlanmıştı. Osman Bey durdurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kedigöz'ü bul, hemen atlanıp soylu dostumuz Bilecik Tekfuru Rumanos'a yetişsin, topraklarında yolumuzu vurmak için pusu kurulduğunu bildirsin.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, koşarak atların başında duran Mavro'yla Kerim'e yetişti. Mavro'yu Kedigöz'e, Kerim’i Âdem Ejderhası Pir Elvan'ı bulmaya saldı. Karaduman'ın kolanlarını yokladı, kulaklarını çekti, omzunu dostça şamarladı. Babasının işaret olarak kullanacağı, "Alat" türküsünü buraya gelirken söylemesindeki rastlantıya şaştı. Oysa babası gibi rahmetli dedesinin de en sevdiği türkü olduğunu biliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Göçün apansız durması emri gelince, Türkmen âdetine uyarak herkes hayvanları iki yana çekip yolu boşaltmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'in yirmi kişilik takımı tozu dumana katarak göç'ün başına yetiştiği zaman, arkadan, "Göç'tür, göç!" bağırtısı duyulmuş, duranlar ağır ağır yürümeye başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan'ın takımı Boğaz'daki gözcülere görünmemek için, sel yatağına varmadan batağa saptı, Mavro'nun kılavuzluğuyla bir zaman çamurun yanı sıra gidip, bir korulukta hayvanları iki bekçiye bırakarak sazlığa daldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ermeni Derbendi'nin batağa inen yamaçları meşelik olduğundan görünmeden tırmanmak kolaydı. Pusudakiler bu yakaya gözcü koymuşlarsa Kozpınar yolunu görecek, pusudan görünecek yere dikmiş olmalıydılar. Mavro bunu hesaplayarak dirseğin az ilerisinden takımı yamaca sürdü. Doruğa yaklaşınca Orhan Bey'e siperlenip beklemesini tembihleyerek yanına Âdem Ejderhası Pir Elvanla Kel Derviş'i alıp gözcü avına çıktı. Kel Derviş, çocukluğunda cambazlık ettiğinden, sırasında en gevrek çalıları gölge gibi patırtısız açacağını, nöbetçiyi gaflette bastıracağını söylemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kozpınar'dan yana Altmış yetmiş adım yürüyüp bir koca kayayı bükülünce, gözcüyü gördüler. Bir yangın önüne çömelmişti. Kılığından Karacahisar savaşçısı olduğu anlaşılıyordu. Boğaz'dan buraya çıkmak, kayaların sarplığından çok çetin olduğu için, yayını, okluğunu, hatta ağır kılıcını almamıştı. Bütün silahı, kemerindeki hançerden ibaretti. Tetikte bir gözcüden çok, yorgun bir çobana benziyordu. Belli ki, dalmış gitmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, neden olduğunu pek bilmeden arkadaşlarının yüzüne baktı, bakar bakmaz da, yüreği korkuyla ürperdi. Gerçek cavlak Kel Dervişle Levent Pir Elvan'ın yüzlerinde, av tutkunlarının öldürme hırsını görmüştü. İkisinin de çeneleri sımsıkı, gözleri kısıktı. Göğüsleri körük gibi kalkıp indiği halde hiçbir hışırtı duyulmuyor, sanki soluklanmıyorlarmış gibi bu sessiz kalkıp inişin görüntüsü, insanın ciğerlerini tıkıyordu. Mavro, gözcünün bu yorgun köylü dalgınlığıyla elden gittiğini kesin olarak anladı. Bir an, önlemek için elini kaldırdı. Hiçbir şey söylemenin, hatta, sertçe bir hareket yapmanın imkânı yoktu. Hırslı insan avcıları, avın dalgınlığını fark etmişler, Mavro'nun el kaldırmasını da "Hadi" anlamına almışlardı. Mavro'ya bir korkulu rüyadaymış gibi, gerçekdışı gelen, yere basmıyorlarmışçasına sessiz yürüdüler. Âdem Ejderhası Pir Elvan elinden hiç düşürmediği kısa kargısını, gürültü çıkarmasın diye, kılıcının yanına sokmuştu. Olağanüstü irilikteki parmakları, korkunç bir yırtıcı hayvanın pençeleri gibi açıktı. Bu açık parmaklar Mavro'ya o anda, kılıç tutan bir elden çok daha korkunç geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro için dünyada, şakak damarlarında atan kanın uğultusundan başka hiçbir ses kalmamıştı. Bu da, dışarıya doğru değil, yüreğine doğru gümbürdüyordu. Yaklaşanlar hiç gürültü etmedikleri halde, gözcü, ölümle arasında iki adım kalınca, hayvansı bir içgüdüyle döndü. Âdem Ejderhasının görüntüsü ne kadar dehşet verici olmalı ki, bir kez ağzını açtı, ama bağıramadı. Sesi kendisine kancıklık etmiş, bu da, bütün kurtulma umutlarını bitirmiş gibi gözlerini yumdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pir Elvan, aynı anda atılmıştı. Mavro da gözlerini kapatıp soluklarını keserek bekledi. Yaş bir fidanın kırılmasına benzer, ıslak bir çatırtıyla gözlerini açtı. Pir Elvan sağ eliyle adamın ensesine basıp sol eliyle çenesini ağzıyla beraber kavramış, kanırıp boyun kemiğini kolayca kırıvermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çömelimdeki adam, önce bir dizinin üstüne çöktü, öteki ayağını iki kez uzatıp çekti. Bütün gövdesi baskıdan kurtulmak istercesine birkaç kez seyirdi. Pir Elvan kafayı rahatça büküyordu. Debelenme kesilince, acıdığı bir hastayı sarsmadan yatırmak istiyor gibi, gövdeyi özenerek yere bıraktı. Boyun kemiği büsbütün kırıldığı için kafa kolayca tersine dönmüştü. Kel Derviş sinirli sinirli gülünce, Pir Elvan, ellerini tozunu silker gibi şalvarına sürerek sakin sakin sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neye güldün akılsız Kel?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baksana... Kafasını kesmişler de ters yapıştırmışlara döndü herif...</p>

  <p class="Standard" dir="ltr" style="margin-left:0;margin-right:0;text-indent:18.859844px">Pir Elvan, söylenen yanlışlık, ölen adamda değilmiş de, Kel Derviş'teymiş gibi, araştırıcı bakışlarla bakıyordu. Keloğlan bu bakışlardan ürkmüş olacak ki, emekleyerek Mavro'ya doğru çekilirken mırıldandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yatacak yerin yok senin alçak Pir Elvan... Yatacak yerin yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">Pir Elvan, adamın üstünü yokluyordu. Keseyi alıp kuşağına soktu, pala bıçağına baktı, beğenmemiş olmalı ki, Kel Derviş'in önüne attı. işini yüz aklığıyla bitirmiş namlı ustalar gibi rahatlamıştı. Kargısını çekip aldı. Bir elinden ötekine atıp tutarak keyifli bir ıslık öttürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, ölüye bakmamaya çalışarak yarığa yaklaşmıştı. Burdan Ermeni Derbendi'nin dibindeki yolun büyük bir parçası görülüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Boğaz pek uzun değildi ama, göğe baş çekmiş keskin kayalarla gerçekten amansızdı. Carıpazarı bir beldi ki, gayet korkunçlu, kuş uçurmaz melun bir geçitti. Hiçbir esinti, hiçbir ses olmadığı halde, sanki kayalar içlerinden uğulduyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro palasıyla biraz çalı kesip başını bunlarla sıkıca örterek doruğa doğru süründü. Bir zaman karşı tepeleri kollayıp Kaplan Çavuş takımının işaretini görmeye çalıştı. Onlar batağın sık sazlarından yararlanamadıkları için daha uzaktan dolaşmak zorunda kalmışlar, doruğa varamamışlardı. Bu kez pusu yerini, pusudakileri görebilmek için Orhan Bey'in beklediği kayalara doğru süründü. Boğaz’ın en dar yeri dirsekti. Pusunun orda kurulduğu biliniyordu. Yerin özelliği, dirseğin her iki yanını ok yağmuruna tutabilir olmasıydı. Bu hesapça karşı tepede gözcü bulunmamak gerekti. Çünkü karşı gözcü, pusudakilere hiçbir işaret veremezdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, Boğaz'ı dirsekleyen kesme kayanın yanına yaklaşınca karşı tepenin eteğinde kayaların ardına sinmiş, çalılarla iyice örtünmüş pusucuları gördü. Yüz elli iki yüz kişi olmalıydılar. Boğaz burda, beş altı adım kadar daraldığından, pusuya bilmezden uğrayanların kurtulması, hemen de imkânsızdı. Çünkü siperlenip ok serpmek mümkün olmadığı gibi, arada dere yatağı, sonra da sıra kayalar bulunduğundan at sürüp kavuşmak da imkânsızdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro karşı tepenin doruğunda, bir çalı kümesinin kımıldadığını fark edince dikkat kesildi. Havada hiçbir esinti yoktu. Şu halde Kaplan Çavuş da gelip yetişmişti. Gerileyip doğruldu. Gözcü işinin bitirildiği işaretini verip Orhan Bey'in yanına indi, durumu anlattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dirseği meydana getiren yekpare kaya karşı tepeden yüksekti, üstü büyücek bir harman yeri gibi düzdü. Kaplan Çavuşla adamları bunun tam karşısına gelmişlerdi. Orhan Bey okçularını uygun yerlere yerleştirirken Kaplan Çavuş'un, adamlarına iri kayalar toplatarak uçurumun kıyısına getirttiğini görüp işi anladı. Buna en çok Âdem Ejderhası Pir Elvan sevinmiş, birden davranıp yarı beline kadar çıplanmıştı. Börkünü yere çalıp silahlarını soyunarak adam gövdesi iriliğindeki kayaları taşımaya girişti. Ötekiler de yardıma koştular. Boğaz'ın ağzından, mekkârelerin boyunlarındaki çıngırak sesleri duyulduğu zaman Âdem Ejderhası kayanın ucuna yeterince taş yığmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Göçün ucu alt baştan göründü. Hiçbir şeyden haberleri yokmuş gibi rahat bir dağınıklıkla yavaş yavaş geliyorlardı. En öndeki oynak hayvan, Bacıbey'in yedeğinde, dere yatağının en derinlediği yere gelince, arkadan Toros Ağa'nın türküsü apansız parladı, Boğaz'ı birden gökgürültüsüne benzer bir uğultu kapladı. Toros keyifli bir sesle "Hey heyyyy... Gene de hey heyyyy" diye "Alat" türküsüne başlayınca, Kara Osman Bey'in istediği gibi kula at biraz da Bacıbey'in kışkırtmasıyla yükünü dereye devirmişti. Kadınlar çığrışarak durdular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Türkü Boğaz'ı gümleterek yaklaşıyordu. "Başını başımdan yüksekte tutar." Osman Bey ardında otuz otuz beş atlıyla göründü. Tırısla kadınlara yaklaştı. Durmadı, selam alıp geçti. Toros da türküyü kesmemişti. <span style="font-style:italic">"Haykırır düşmanı önüne katar"</span> dedikten sonra, soluklanır gibi biraz durup işareti verdi: <span style="font-style:italic">"Kaçarsa kurtulur kovarsa tutar / Gelin gözlü kız perçemli alatım! / Heyyy yaman alatım..."</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Son sözler, ıslıklanan okların, yağan kayaların, "Yettim kara dinli, Yettim ha, yettim!" naralarının kıyametine karışmış, pusudakiler neye uğradıklarını bilemediklerinden sindikleri yerde taş kesilmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pir Elvan naralanarak adam gövdesi iriliğindeki taşları sapanla atıyormuş kolaylığıyla savuruyor, Orhan Bey'in takımıyla Kaplan Çavuş'un takımı, ıslıklı okları aralıksız yağdırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'le yanındakiler atlarından atlamışlar, geniş dere yatağındaki kayalara siperlenerek ok savaşına girmişlerdi. İlk yaralananların bağırtıları, aralık aralık duyuluyor, gelişigüzel atılan oklar pusudakilerin şaşkınlıktan kurtulamadıklarını gösteriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro yayına taktığı oku hazır tutarak, Şövalye Notüs Gladyüs'ü kolluyordu. Kerim savaş işlerinde her zaman olduğu gibi gönülsüzdü. Önüne döktüğü okları hiç nişan almadan gelişigüzel atıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Baskın verecekken baskına uğrayanların içinde kendini ilk toplayan Çudaroğlu, eşkıyalığın verdiği alışkanlıkla "Zora çatınca kaçmak da erliktir" diye düşünmüş, Moğolca "Kaçan kurtulur" diye adamlarına seslenip kayadan kayaya yılan gibi ağarak atları bıraktıkları yere doğru koşmaya başlamıştı. Adamları da ardına düşünce pusucular can havliyle çil yavrusu gibi dağılıp kaçmaya başladılar. Söğüt savaşçıları bunu görünce "Al haaaa... Vur haaaa... Kır haaa... Bre yektir Allah, yeeeek!" diye bağrıştılar. Toros'un "Bre tutun şahbazlarım, bre komaaan!.." narası bütün gürültüleri bastırmasıyla, dere yatağındakiler sıçrayıp, tepedekiler, hoplayarak, kayarak pusu yerine yetiştiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üçü ezilip oklanıp ölmüş, yedisi ağır, gerisi hafif yaralı yirmi kişi kalmıştı. Dördü Çudaroğlu'nun Moğollarından, ikisi Pervane Subaşı’nın levendi, gerisi Karacahisar savaşçısıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey çoğu yoksul takımından yaralıları esir götürmek istemedi. Üstündekileri savaşçıların bölüşmesine izin verip bu cezayı yeter saydı. Mal, para alanlar, bütün silahları toplayacaklar, yaraları tımar edip sarıp bırakacaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">At uşakları binekleri getirince elli kişilik bir takım, boğazı birkaç gün önce geçmiş sürüleri döndürmeye gönderildi. Karacahisar Tekfuru'nun bu açık saldırısından sonra, Söğüt'ü boş bırakıp yaylaya çıkmayı Kara Osman Bey gibi yaşlılar da uygun bulmamışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bilecik Tekfuru Senyör Rumanos arkasında yirmi atlıyla hışım gibi yetiştiği zaman, Osman Bey dönüş emrini vermek üzereydi. İki dost kucaklaşıp öpüştüler. Tekfur, en güvendiği dostuna topraklarında böyle bir pusu düzenleyenlere gerçekten kızmıştı. Rumcayı Türkçeye karıştırıp sövüyor, Karacahisar Tekfuru'nun kardeşi Filatyos'a aralıksız lanet okuyordu. Yaylaya çıkmanın geri bırakılmasını beğenmedi. Burdaki yenilgilerine rağmen rezilleri, bu çekingenlik azgınlaştırabilirdi. Söğüt'e gözkulak olmayı teklif ettiyse de, Osman Bey düşüncesini değiştirmedi. Tekfur Rumanos, Karacahisar'dan dilediği gibi öç aramasını, bunu yaparken arkasından hiç kuşkulanmamasını, eskiden beri Söğüt'e düşman olan İnegöl Tekfuru Aya Nikola'nın bir edepsizlik etmesine meydan vermeyeceğini yeminlerle tekrarladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey takımı, emanetleri almak için bugün ikinci kez atlanmıştı. Boğaz’ın ağzında bunlar Tekfur'la birlikte Bilecik'e saptılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey Söğüt'e hemen dönmek istediğinden arkadaşlarını yol ayrımında bırakarak babasından izin almak için atını sürdü. Eğer Osman Bey buna razı olursa işaretle beklememelerini bildirecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimle Mavro gerçek bir savaşa girip çıktıklarına bir türlü inanamıyorlar, sersemliği üstlerinden bir türlü atamıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sırada, Aydınlı Levent Yüzbaşısı esir Ali Bey göründü. Pusuyu haber vermesine karşılık Osman Bey'in bağışladığı savaş atını, yedeğinde çekerek yaklaştı. Delikanlıları, yorgun, utangaç bir gülümsemeyle selamlayıp gözleri yerde, önlerinden yavaş yavaş geçti. Ermeni Derbendi'ne giren toprak yolda, tek başına, ne cesur, ne korkak, ne umutlu, ne umutsuz; ömründe hiç silah taşımamış, hiç yiğitçe vuruşmamış gibi başı önünde, boğaza girip gittikçe ufalarak kayboldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Gece ilerlemiş, ovanın yapışkan sıcağı Söğüt'ün üstüne adamakıllı çökmüştü. Geceyi yaylanın serinliğinde geçirmeye hazırlanmış Söğütlüler gibi, itler de tedirgindiler, olura olmaza ürüyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'le Kayı uluları, Yahşi İmam'ın Konya Sultanlığı'na yazdığı mektubu dikkatle dinlediler. Bu mektupta, günün olayları kısaca anlatıyor, ucun arkasında bulunan Karacahisar'ın tehlikesi sayılıp döküldükten sonra, gereğinin yapılması için hisar çevirmesinde usta bir küçük birlikle yeterince mancınık isteniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uç beyliği adına bu mektup yazılırken Şeyh Edebâli de Konya Ahi Şeyhi'ne durumu ayrıca bildirmekte, öncelikle Eskişehir Sancakbeyliği'ne yarar birinin atanmasını hiç vakit geçirmeden istemekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mektupların torbalanıp mumlanması bitince Osman Bey, Kaplan Çavuş'a döndü, Kedigöz'le birlikte, iki konağı bir ederek Konya'ya yetişmesini, mektupları yerlerine verip karşılıklarını hiç vakit geçirmeden alarak aynı hızla geri dönmesi istedi. Gidip gelene kadar kızı Aslıhan dilerse bey konağında, dilerse Bacıbey'de kalacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş bu isteği ikiletmedi, hemen sıçrayıp kalktı, bey ulaklığına soyunup Kedigöz'le beraber, gece karanlığında kervan yolunu eline aldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Yarhisarlılar arabayı Söğüt'te onarıma bırakmışlar, Keşiş Benito'nun mağarasına gitmek için atlara binmişlerdi. Yalnız sütana katırdaydı. Hediye sandıklarının arasına oturmuş, hayvana binmeği hiç sevmediğinden iyice somurtmuştu. Aklı sıra, sağına soluna aldığı atlı uşaklar, düşmesini önleyeceklerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'le Lotüs önden gidiyorlar, arayı da yavaş yavaş açıyorlardı. Orhan bey bunu sağlayabilmek için Karaduman'ı kızın altına çekmiş, kendisi babasının sert başlı savaş atlarından birine binmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Epeyce geriden gelen Mavro'yla Kerim gene bakışıp gülüştüler. Bugün de bayramlıklarını giymiş, en şatafatlı silahlarını kuşanmış olan Orhan Bey'in Lotüs Hanım'la yalnız kalmaya çabaladığı belliydi. İkide bir yan gözle kıza bakıyor, Lotüs dönünce bakışlarını hemen kaçırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu Yarhisar Tekfuru kızı Lotüs Hanım'ı, Bilecik Tekfuru Senyör Rumanos'un istediğini bizim Aslıhan'dan duymasıyla canı başına sıçramış Orhan Bey'in, dili dişi kitlenmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro başka şeyler düşündüğü için, pek umursamadan sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden acaba?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dün, Karasu önünde debelenmesinden anladım, kızı görmesiyle vuruldu canevinden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Görmediği biri mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Önceki görmeleri sayılmaz. Kız kısmı tez değişir bu çağında... Geçen yıl geldiğinde yayladaydık. İki yılda boylanmış, yakıcı güzel olmuş Lotüs Hanım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olsun bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aslıhan'a yalvarmış Orhan Bey... "Amanı bilir misin Aslı Bacı, babası verimkâr mı, kendi varımkâr mı?" diyerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Varımkârsa hiç şaşmam, Bilecik Tekfuru Rumanos Senyör az biraz farımıştır, dişi dökülmüş, suratı buruşmuştur ama...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha n'olsun yahu! Ellisini aşmış herif...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmakla... Rahmetli babam derdi ki, "Körpe kız, orta yaşlı erkeğe düşkündür" derdi, "İspatını istersen, Mavro oğlum, nah akılsız anan bak" derdi rahmetli babam... Çünkü babamdan on beş yaş küçüktü anacığım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya sonrası?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonrası arkadaş, on yedi yıl yaşadılar... Anacığım erkekten saymadı babamdan başkasını... Öldüğü gün beraber aldı gitti tutkunluğunu öte dünyaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Her karı anana benzer mi bakalım? Lotüs Hanım on üçünde... Diyelim, Rumanos Tekfur elli... Diyelim geçti on yedi yıl... Hanım vardı otuzuna, herif dayandı Altmış yediye... Bu davul dengi dengine nasıl vuracak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şöyle vuracak ki, karı kısmı bu dünyada erkek milletinden tez kocar. Rahmetli babam, "Karının bir yılı iki yıl sayılır bereket," derdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya kocamayanına düştünse? Hele oynaksa az biraz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvahtır durumun arkadaş, rezilliktir ki, komşular başınadır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Susup Lotüs'le Orhan Bey'e baktılar. Kız, arada bir başını sallamakta, omuzlarını "Bilmem" anlamına kaldırmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yarhisar'dan çıkarken mi karar verdinizdi Bilecik'te kalmaya?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey biraz bekleyip baktı. Lotüs "Yok" anlamına başını salladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ermeni Derbendi'ne gelince sizi sordu iki kez, Rumanos Tekfur, bizim kadınlar Bilecik'e gidecek olmasalar, Söğüt'e gelecekti ardından... Neden peki?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kız omuzlarını kaldırdı. Gülümsemeye çalışıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç kalmadınız bu zamana kadar Bilecik'te... Hep bize inerdiniz. N'oldu bu yıl?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geç çıktık yola... Söğüt'ü tutamayız sandı sütanam. Ürkektir, bilirsiniz, "Çudaroğlu buralarda... Sakın karanlığa kalmayın" demiş biri...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çudaroğlu ne zaman kız kadın kaptı ki... Hele Bilecik toprağında? Fazladan, Yarhisar Tekfuru'nun kızını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Moğol'dur, korkuludur. Para umarsa yapmayacağı yoktur Moğol'un... Çünkü töresizdir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey yan gözle baktı. Lotüs'ün bu konudan sıkılmadığı, gülümsemesinden belliydi. Öksürdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim duyduğum... Bu kez, Bilecik'te kalmanızın nedeni...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, gözlerini açmış, merakla, biraz da ürkek, bekliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizi almak istemekteymiş Senyör Rumanos... Var mı böyle bir şey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim dedi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim dediyse dedi. Var mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimin söylediği bilinmeyince?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağlam yerden duydum. Babanız verimkârmış... "Bir de bu gözle bak" demiş. O sebepten kalmışsınız dün gece Bilecik'te... Baktınız mı iyice... Kesti mi gözünüz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs'ün yanaklarından hafif utanç pembeliği, gözlerinden muziplik ışıltısı geçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baktım evet... İyi adam... Çok da... Olgun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, kızın eğlendiğini anlayamamıştı. Yüzü kıpkırmızı oldu, sesi boğuklaştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaşını n'apalım? Elli yaşında... Belki de elli bir, elli iki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Göstermiyor o kadar... Daha az gösteriyor. Üvey ananıza bakalım, şaşılacak şey, o da hiç göstermiyor yaşını... Demek oluyor böyle işler. On üçündeymiş Bal Hatun babanızı sevdiği zaman...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, "Babam başka... Hem de otuz üçünde benim babam" diyecekti. Dişlerini sıkarak önledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Ah beni alsa" diyormuş çevrenin en soylu kızları kadınları Senyör Rumanos için...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çevrenin kızlarına kattınız mı kendinizi? -Hançerinin kabzasını parmaklarını acıtacak kadar sıkmıştı-: On üçündesiniz. Arada otuz yedi yaş var, en az... Siz yirmi beşinize varmadan, altmışım aşacak... -"Herif diyecekti, Rumanos "Emmisine" az kalsın, zorla tuttu kendini-: ...adam... Doğru değil babanızın verimkâr olması... "Hayır" demelisiniz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl derim? Günahtır bizim dinimizde, babaya karşı gelmek... Çok büyük günahtır. Bir başka mesele... Bilirsiniz, drahoma âdeti vardır bizde... Kızlar kocalarına soyluluklarına uygun çeyiz getirirler. Drahoma istemiyormuş, Senyör Rumanos benden... Azdır babamın toprağı... Drahoma için birkaç köy verdi mi, yoksulluğa düşer enikonu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizi, drahomasız alacak hiç kimse yok mu başka?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem. Çıkmadı şimdiye kadar... Kederlenmiş gibi yalancıktan yüzünü astı. Çıkacağını da hiç ummam!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey yutkundu. Bir an durakladı. Sonra, çok zor bir işe karar vermiş gibi gözlerini kıstı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoktur bizde drahoma âdeti, çok da ayıp sayılır. Tersine üste başlık veririz biz Türkmenler, kız alırken...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs önce şaşırmış gibi gözlerini kırpıştırdı, sonra çapkın çapkın gülümseyerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sözgelimi... Diyelim ben... Ne kadar olur benim başlığım, sizde?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey böyle bir soruyu hiç beklemiyordu. Birden umutlanmış, sevinç soluğunu kesmişti. Konunun şakaya dönme tehlikesini bu sevinçle sezemedi. Kandırmanın, atıp tutmanın acemisi olduğundan, doğrusunu bulmak için biraz düşündü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir sürü koyun veririz. Üç yüz baş... Sağmal inekler, su sığırları veririz... Mandalar... Soylu savaş atları, değerli silahlar veririz. Kilimler... Halılar... Kumaşlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Toprak?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey hemen telaşlandı. Kelimeleri arayarak karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Toprak bağışlanmaz bizde, kız karşılığında... Toprak beyin malı değildir çünkü...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya kimindir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah'ın...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, Türkmenlerdeki bu tersliği bildiğinden üstelemedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya para?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey bu soruyu çok yadırgamış, bunu saklamayı da gerekli görmemişti. Şakayı anlayınca ferahladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız alırken para için hiç çekişilmez bizde... İstendiği kadar verilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoksa o kadarı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulur buluşturur veririz. Para lafı ikiletilmez Türkmen'de... Sevilen kadın alınırken...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, delikanlının yüzüne kanı kaynayarak bakıp şakadan içini çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Keşke Türkmen kızı olaymışım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Din ayrılığını n'apalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Din ayrılığı söz konusu değildir bizde...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Değil olur mu? Öyle görünürlermiş ama, Müslüman olmasını isterlermiş sonradan karılarının Türkmenler...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoktur öyle şey... Biz alacağımız kadının dinine bakmayız, yiğit olmasına bakarız bir, bir de doğurduğunu yiğit yetiştirmesine bakarız.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sütananın katırı, ummadığı kadar yakında öksürünce Orhan Bey, omzu üzerinden ürkerek baktı. Lafa dalmışlar, yavaşlamışlardı. Çok önemli bir fırsat kaçıyormuş duyusuna kapılarak hiç hazır olmadığı halde, büyük bir telaşla fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz deyin babanıza, olur mu Lotüs Hanım... "Dedem yerindeki adama varmam" deyin, "Beni istedi, Orhan drahomasız filan" deyin! -Durakladı-: Evlenir misiniz? -Yutkundu-: Benimle... Dünür yollarım... Gelecek yıl, yayla dönüşü... Bekler misiniz bir yıl?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir an bakıştılar. Lotüs'ün yüzü ilk defa ciddileşmiş, Orhan'ın hiç görmediği kadar da güzelleşmişti. Sevinip heyecanlandığı soluklarından anlaşılıyordu. Gözlerini indirerek kekeledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem ki... Razı olur mu babam?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bana bırakın... Razı ederim ben... n'apar razı ederim. "Olmaz" deyin Bilecik Tekfuru'na, yeter. "Olmaz" der misiniz? Zorlarsa babanız, direnebilir misiniz gelecek yıla kadar?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zorlamaz babam... İstemediğime vermek için sanmam zorlayacağını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz deyin öyleyse... Olmaz deyin...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden çıkardınız olur diyeceğimi? Size söyleyen, "Olur"mu diyecek mi dedi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok, hayır... -Orhan Bey birden o kadar sevindi ki, böyle sıralarda âdeti olduğu üzre bir savaş narası koyuvererek atını bozkıra doğru sürmemek için kendini zor tuttu-: Çok yaşayın! Hay Allah! Sağolun! Hey koca Tanrı heeey! -Hiç gerekli değilken atının dizginini hızla çekti, hayvan irkilince dizi kızın dizine çarptı. Lotüs acı duymuş gibi nazla inleyince n'apacağını şaşırdı-: Acıdı mı? Bağışlayın... -Şaşkınlıkla iki kez elini önce göğsüne, sonra çenesinden alnına götürerek derin bir saygıyla selam verdi-: Vah vah! Çok mu acıdı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs fıkır fıkır güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok bir şey... Göründüğüm kadar güçsüz değilimdir ben... Bakmayın etsiz olduğuma... Türkmenlerde tombul kızlar makbul muş... İster mi bakalım, benim gibi sıskayı, ananız gelinliğe?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, bir an gözlerini kırpıştırarak baktı. Gördüğü güzellikle başı dönmüş gibi gözlerini kırpıştırdı. Sonra, her istediğini yapmaya alışık soylu delikanlıların güveniyle karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkmende karılar karışmaz erkek işine Lotüs Hanım... Biz canımızın çektiğini alırız.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demek canımızın çektiği?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yüreğimizin sevdiği demek...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu ki, Orhan Bey, kıza selam verdi iki kez?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hangi kıza?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro şaşkınlıktan kurtulmaya çalışıyordu. Yol boyu Kerim hangi konuyu açtıysa lafa koşulmamıştı. Orhan Bey'le Lotüs Hanım'a bakıp Keşiş Benito'nun mağarası ağzını, ilerde kapkara görünce, büyük bir tehlike varmış gibi atının dizginini çekti, sesini alçaltarak karmakarışık sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt'ün yaylaya çıkacağını nasıl haber aldılar bu herifler saati saatine?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saati saatine mi? Hangi herifler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pusu kuranlar... Öyle ya... Her yılkı göç günü olsa, önceden bilmekteler dersin... Akşam üstü çıktı, "Göçtür göç" tellâlları... Gece hazırlandı Söğüt... Sabah erken yürüdü. Demek, akşamdan bir haber uçuran olmuş hayın düşmana...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deme!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dedim ki ne güzel... Akşamdan düşmana haber uçurulmasa yed" ülkenin rezili toplanıp yolumuzu nasıl kesebilir? Eskişehir'in, Karacahisar'ın akılsız adamı... Çudaroğlu'nun çetesi... Frenk içinden gelmiş, yeri yurdu bellisiz, kanlılarımız...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçeeek Kimdir içimizdeki bu düşman martalozu, aman iki gözüm Mavro kardaş?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! İşte bu aranacak... Ardına düşeceğimiz sıradır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Osman Bey düşünmemiş midir senin aklına geleni?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Düşünmüştür, bizim bilmediklerimizi de bilmektedir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyleyse...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bey kısmının düzeni başka olur. "Beylikte tavşanı arabayla avlamak vardır" derdi benim rahmetli babam... Mağaranın kara ağzına bir zaman çekinerek baktı. Bana kalırsa... -Gözlerini hemen yere indirdi, duraklayarak konuştu-: Kötülüğün başı... Rahmetli babam derdi ki, "Her bulaşık işte karı parmağı arayacaksın, oğlum Mavro," derdi, "Karı parmağı göremezsen, papaz parmağı arayacaksın," derdi. -Yutkundu-: Nasıl etsek de arkadaş... Şu Benito Keşiş'in inini birine yoklatsak... İki dinim gibi bilmekteyim ki, rezilliğin izi burdadır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kolay, gelir yoklarız, mağarada olmadığı sıra...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaaaz! Keşiş takımı hiç tekin değildir Kerim kardaş... Mağara keşişi, köy papazına benzemez. Bunlarda oyunlar vardır ki güç yetmez oyunlardır. Kapısız bacasız mağarayı, neye güvenip bırakır gider bu herif? Kime bekletir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kime?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Büyülere, efsunlara... Tılsımlar serpelemiştir ki, adamı eğip büken, gövdesini kördüğüme döndüren bir tılsımlar... Ağzını yüzünü eğer ki, salyanı tutamaz olursun. Dilini ağzında dolandırasın kalmaz ki, bulduğun izi anlatabilesin! Rahmetli babam derdi ki, "Bu mağara keşişleri, cinle periyle iş görür korkunçlu heriflerdir" derdi, "Sakın bulaşma oğlum Mavro, bunu başka işe benzetme" derdi. Hayır, okuması zorlu, cin peri işinin bilgini bir derin hoca ele geçmeyince, bu mağaranın ağzından bakılabilemez. En azından Kamagan Derviş razı edilmedikçe, n'apsak boş!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim biraz düşündü, güvenle kestirip attı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele yüreksiz gâvur eskisi... Keşişten yıldın he mi? Benito gibisi, yedi sülalesinden ermiş olsa, gücü nedir? Meraklanma, ben girer bakarım. Elverir ki, sen gözcülük edebil!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman arkadaş olmaz... Hiç olmaz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gözcülük mü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gözcülük kolay... Girmen olmaz senin... İşlerin gizlisini öğrenelim derken batağa batarız ki, kaynar gideriz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak batağı matağı... Gözcülüğe var mısın yok musun?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gözcülük mü?.. Dur ki bir...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kötü Kara Keşiş'in korkusundan "Gözcülük de yapamam" demelisin ki....</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur yahu!.. Hayır, rahmetli babamın gözcülük üstüne öğüdü yok... Gözcülük etmeye ederim ya, senin mağaraya girmen olmaz. Bir başına hiç olmaz. Yanılmaktasın. Bu iş bildiğin işlerden değildir ve de gayetle korkunçludur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meraklanma akılsız gâvur!.. Biz de medresede okuduk az biraz... Keşiş dişi, yırtamaz molla derisini... Zehrimizin birbirine panzehiri vardır. Ferah ol! Hakkından gelirim ben, dua gücüyle, keşiş tılsımının... Perisi cini dersen beni hiç çarpamaz. Elverir ki, sen gözcülük ederken, korku şaşkını olup ıslığı çalacağın yerde, soluğun kesilerek bizi Kara Keşiş'e tutturma, acemi uğru hesabı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sözün burasında mağaranın ağzındaki düzlüğe çıkmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, ne "Olur" diyebildi, ne "Olmaz..." iki yutkundu o kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Yarhisar'ın silahlı uşaklarından biri ilen geçip seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sayın peder! -Biraz bekledi-: Aziz Benito pederimiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mağara yerin altına doğru gümbürdediği halde karşılık gelmiyordu. Sırayla, sütana, Lotüs Hanım, Orhan Bey seslendiler. Yerin altı, gittikçe derinleşerek inildiyordu. Kerim, Mavro'nun yüzüne bakıp göz kırptı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne dersin arslan Mavro? Sırasıdır!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman olmaz! Mavro'da bet beniz atmıştı. Dur aman!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden oğlum? Sütana tespihe çöker, uşaklar hayvanları rahatlamaya girişir. Orhan Beyle Lotüs Hanım'ı hiç sayma... Kimseye sezdirmeden girerim, bu canavarın inine ben... Baktın domuz Kara Keşiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman, Kerimcan, aman domuz denmeeez!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki, darılma, rezil Keşiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman kardaş... Aman ki, amanı bilir misin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzattın yüreksiz! Ben girmeye gireceğim. Dilersen gözle, dilersen yum gözünü, istavroz çıkarmaya çök! Üstüme gelir de edepsizlenirse... Anladım, sen bu Kara Keşiş alçağını bana paralatacaksın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman haaa... Hiç el kalkabilemez keşiş kısmına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim demiş el... Ya neden sürüyüp gezdirmekteyiz Yanımız sıra biz bu kılıcı?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Atından atladı. Ellerini beline koyarak birine muziplik yapacakmış gibi çevresini gözden geçirdi. Uşaklar sütanayı katırdan indirmeye uğraşıyorlardı. Orhan Bey'le Lotüs sürüp gitmişler, bozkırın ucundaki batağın esintiyle sallanan sazlarına dalmışlardı. Metin adımlarla yürüdü. "Kerim... Aman Kerim dur, eğlen" diye yalvaran Mavro'ya aldırmadan mağaraya girdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dışarının güneşinden sonra içerisi, hem enikonu soğuk, hem de, yıldızsız gece gibi karanlıktı. Neye sövdüğünü kendisi de pek bilemeden dişlerinin arasından küfrederek yerin altına doğru inip giden karanlığa göz alıştırmaya çalıştı. Sonra çevresine baktı. Duvarın yarığına, demir saplı bir meşale sokulmuştu. Kemerine asılı keseden çakmak demirini, taşı, kavı hiç telaşsız çıkardı. Keşişin tekin olmadığına hiç inanamıyor, bu sebeple, hiç korkmuyordu. Medreseli olmanın verdiği korkmazlıktı bu... Ocağın yanına yığılmış kuru otlardan bir tutam aldı, yaktığı kavı üstüne koyup üfleyerek tutuşturdu, nefte bulanmış meşaleyi kolayca ateşledi. Ürküntü şurda kalsın düpedüz keyiflenmişti. "Yallah bismillah... Hadi hayırlısı" diye avucuna tükürüp ışığı sol eline geçirerek karanlığa doğru yürüdü. Arada bir durup çevresine, yukarıya bakıyordu. Yıllardır ortada yakılan ateşten kayalar kapkara kurum bağlamıştı. İs kokuyordu. Bastığı yer gıcır gıcır kumdu. Hiç rutubet yok gibiydi. Yirmi adım kadar gidince kayalar birden alçaldı. Kerim ilk defa yüreğinde ürperti duyarak durakladı. Sonra pala bıçağının sapına sıkıca yapışıp eğildi. Yedi adım iki büklüm gitti. Taşlar yükselince doğruldu. Artık bastığı yer taş olduğundan her adımda mağara gümgüm ötüyordu. Bu gümbürtüde Mavro'nun ıslığını duyamayacağını düşünerek ürküp durdu, soluklarını keserek geldiği yönü dinledi. Pervazda ıslıklanan rüzgâr sesine benzer bir şey duyuluyordu. Yüreği sıkılmaya başlamıştı. Yürüdü. Beş on adım sonra mağaranın bitimine dayanınca çok şaştı. Taşları yoklayarak gizli bir geçit aradı. Yoktu. Yatağa matağa kaba kaçağa da rastlamamıştı. Hafif bir esinti meşalenin alevini savuruyor, rüzgârın ıslığı duyuluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Geri döndü, alçak geçidin ağzında, sağ yanda ot yığınını görünce durdu. Meşalenin demir sapını bir kaya yangına sokup ot yığınına yaklaştı. Otlar kuruydu ama tazeydi. Gölgesinin karaltısında belli belirsiz bir aydınlık fark etti. İşıkta kayboluyor, gölgesi vurunca ot yığınının üstünde hafiften ışıldıyordu. Yandan sokulup yığının üstünden bir kucak ot alınca yangı gördü. Kalıplı bir adamın kolay girip çıkacağı kadar genişti ama alçak olduğundan eğilmek gerekti. İçerde biri olabilirmiş gibi duvara sürünerek başını uzattı. Burası büyücek bir odaydı. Epey yüksekteki birkaç yarıktan hem ışık, hem hava alıyordu. Girdi, elini beline koyarak dört yana bakındı. Evet, Benito Keşişin barınağı burasıydı. Yattığı yer kaim kalaslardan yapılmıştı. Yerden iki karış yüksekti. Dört yanı bir karış yükseltilmiş, içine kuru ot doldurulmuş, üstüne kabaca dikilmiş kurt postları çekilmişti. Köşede bir ocak vardı. Iskatası üstünde küçük bir kazan iriliğinde bir bakır tencere duruyordu. Giriş yerinin sol yanında asılı elbiseleri görünce Kerim bir an dikkat kesildi. Bunlar tepeden tırnağa çamura batmış Rum köylüsü giyimleriydi. Yatağın ayak ucuna atılmış kara yünden örme başlık Kara Keşiş Benito'nun yıllardır kimliği bilinmeyen Kara Kılavuz olduğunda hiç şüphe bırakmıyordu. Giyimlerde batağın çamuru daha yamyaştı. Göçü saati saatine kimin düşmana haber verdiği belliydi. Hemen çıkıp gitmezse başına bir şeylerin geleceği, böylece de, öğrendiklerini Osman Bey'e ulaştırıp kötülüğün önünü alamayacağı duygusuna kapıldı. Tam çıkacakken yatağın ötesindeki sandıkları gördü. Bir an duraladı. Sonra koşup önlerine çömeldi. Birinde çeşitli savaşçı giyimleri, silahlar, çevre tekfurlarına, Türkmenlere, çeşitli Moğol birliklerine ait işaretli oklar vardı. Öteki, kitap doluydu. Önce papaz kitabıdır diye bakmayacaktı. Mollalığı ağır bastı. En üsttekini açınca şaşırdı. Kitapların çoğu Arapça, birkaçı da Türkçeydi. Bir yıl önce vurulan Istanbul-Tebriz kervanını, bu soygunda çok değerli kitapların kaybolduğunu hatırladı. Keşişin eşkıya yatağı ya da ortağı olduğu anlaşılıyordu. Yahşi İmam, İstanbul Kayzeri'nden Tebriz'e armağan giderken eşkıyaya kaptırılan bu kitapların on tane olduğunu, dünyada eşleri bulunmadığından, Frenk tüccarlarının eline geçerse gâvur içine götürüleceğini söylemişti. Bir yandan n'apması gerektiğini düşünürken, bir yandan kitapları sayıyordu. Evet kitaplar on taneydi. Altlarındakileri görünce şaşkınlığı büsbütün arttı. Kitapların altı silme Ortodoks ikonlarıyla doluydu. Çoğu inci, elmas kakmalı altın yaprakla yapılmış hazine değerinde antikalardı. Üç yıl önce Çudaroğlu çetesinin soyduğu sanılan iki kiliseden kaldırılmış resimler olsa gerekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim daha fazla duramadı. Kitapları mümkün mertebe kurcalandığı bilinmeyecek gibi yerlerine koyup kalktı. Odadan çıktı. Az kalsın ışığı alıp savuşacaktı. Yangı kapatan otları eski haline getirmezse Kara Keşiş'in buraya birinin girdiğini bileceği aklına geldi. Otları kucakladı, kümeleyerek deliği kapatmaya çalışırken... Aynı zamanda hem sol ayağının altından kaya delinmiş, hem de tepesine mağara yıkılmış gibi yan üstü çöktü. Korkunç bir acı yüreğini kavramış, bütün gövdesini ateşe düşmüş gibi sarmıştı. Doğrulmak için zorlatıp gücünün yetmeyeceğini anlayınca, mağaraya girdi gireli ilk defa gerçekten dehşete kapıldı. "Yetiş Mavro! Aman koca Tanrı" diye hırıldayarak gözlerini yumdu. Bu dehşet, hiç inanmadığı tılsımlı bir şeye tutulduğu şüphesinden geliyordu. Faydasızlığını yüzde yüz bildiği halde, elini baldırına götürdü. Bir an soluklarını keserek şaşkın durdu. Tılsıma değil demircilerin yaptığı kurt kapanına yakalandığını anlayınca birden umutlanıp davrandı. Acı, gözlerini karartıp başını döndürünce biraz soluklandı. Kurtulması gerekti. Mümkündü de... Bir an, var gücüyle bağırıp dışardakilerden imdat istemeyi düşündü. Sonra, kendi gücünü bir kez denemeden bunu uygun bulmadı. Önce elleriyle uğraştı. Kapan gerçekten imansızdı. Dişleri sivri keskin, sustası iki parmak kalınlığında has çelikti. Zorlayıp kalktı. Sağ ayağını basarak yayı indirmeye çalıştı. Biraz indirince ellerinin acı gücünü de katıp bacağını kurtardı. Kemiğin tuz ufak olmasını, çizmesiyle kaİm yün çorapları önlemişti. Acı, eskisi gibi sürüyordu. Yere çöktü, ayak parmaklarını oynatmaya çalıştı. Oynayıp oynamadıklarını anlayamadı ama, o sıra pek aldırmadı. Kurtulduğuna seviniyor, "Gerisi kolay... Gerisi kolay," diye inliyordu. Kapanı kurması, otları da eski haline getirmesi gerekti. Kurtulma sevinciyle güç yetiririm sanıp kalkmaya davrandı, sol ayağına basamadığını anlayınca n'apacağını şaşırdı. Rüzgâr odanın kaya yarıklarında ıslıklanıyor, her geçen saniye Kerim'e yıl kadar uzun geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden ölüm korkusunu açık seçik duydu. Dev gibi Kara Keşiş birini burda tutarsa, hiç duraklamaz öldürürdü. Bu korkuyla otu motu, kapanı mapanı yüzüstü bıraktı. Meşaleye doğru atılmak istedi. Sol bacağı diz kapağından kesilmiş gibi yere çöktü. Hırıl hırıl soluyor, bir faydası olabilirmiş gibi dua etmek istediği halde aklına "Eşhedü"den sonrası gelmiyordu. Elleriyle dizleri üstünde sürünerek gitti, duvara dayanarak zorla kalkıp meşaleyi soktuğu yarıktan aldı. Başı dönüyor, her kımıldanışta baldırının acısı yüreğine saplanıyordu. Duvara tutunarak tek ayağı üstünde yürümeyi denedi. Beceremeyince, umutsuz bakışlarla dayanacak bir sopa aradı. Bir an kılıcına dayanmayı denedi. Kınına rağmen kılıcın çeliği sopanın yerini tutamayacak kadar inceydi. Belindeki iki arşın Ahi palasını hatırladı. Palanın namlusunu Kaplan Çavuş dövmüş, âdeti olduğu üzere, başkalarının yaptığından kalın tutmuştu. Sol ayağını sürükleyerek mağaranın ağzına yetiştiği zaman gücünün de sonuna gelmişti. Meşaleyi nasıl söndürüp yerine koyduğunu sonraları kendisini o kadar zorladığı halde hatırlayamamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bereket versin, Mavro geciktiği için telaşla döneliyordu. Koşup kolunu tuttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu? N'oldu Kerim?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim yere çöküvermişti. İnledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çek benim atı... Çabuk... Sesle Yarhisarlıları... Atsınlar beni hayvana... Söğüt'e yetişmeye bakalım.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah! Ecinniye mi uğradın, Kerim kardaş?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak ecinliyi mecinliyi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan'la Lotüs "Ne var?" diye yaklaştılar. Kerim gülmeye çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok bir şey Orhan Bey... Ayağım burkuldu bilekten... Sızısı yüreğime vurmakta... Mavro beni götürsün iznin olursa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay hay... Deli Balta ustasıdır. Sarsın, bir şeyin kalmaz.</p>
</body>
</html>
