<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc17" style="page-break-before:always">1</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, gövdesini hayvanın rahvanına bırakmıştı ama, rahat değildi. Suratında, kendisine dargın olduğu için yaşamaktan usandığı zamanların somurtkan yorgunluğu vardı. Bu yorgunluk, kırmızı ipek poşunun sardığı dik başına, eğri kılıcının kabzasındaki güçlü eline, bu elin bileğine asılı ürkütücü kırbacına hiç yaraşmıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mağaranın kara ağzı uzaktan görüldü görüleli suratının aşıklığı artmıştı. Bir adım sol gerisindeki Aslıhan'a, çıkışır gibi, üçüncü kez söylendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "El elin yiğitini, türkü çağırarak arar" demiş atalarımız...</p>

  <p class="Standard" dir="ltr" style="margin-left:0;margin-right:0;text-indent:18.859844px">Doğru!</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan bu kez duymazdan gelemedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Canım Bacıbey abla, el midir bize, Osman Beyimiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben Osman Bey'e mi dedim, hayır, para gücüyle çalıştırdığı gâvur martaloslarına, dedim.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gâvur martolostan yararlı haber çıkmayacağı belli değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gâvur olmakla... Mavro oğlun da nah, gâvur...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavro oğlum başkadır ve de para martalosu değildir ve de yatı Müslüman sayılır, çünkü temizdir yüreği...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yüreğini demedim, gâvurluğunu, dedim. Martalos ne yapsın, bir şey sezinleyemediyse?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Var gücünü ortaya komuş da he mi? -Bileğine kırbaç asılı elini salladı-: Görelim bakalım, bey martalosu mu güçlü, bizim Kamagan Derviş mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, Bacıbey'in yamçı gibi terkeye bağladığı kara kuzuya acıyarak baktı. Kendisinin götürdüğü kara horozu hatırlayınca gülmesi tuttu. Horoz için, "Komşu karılardan birinin adağı" diye yalan söylemişti. Adak kendinindi. "Kerim'le kavuşursak, İnönü Mağarasındaki Kamagan Derviş'e bir kara horoz alıp gideyim" demesinin adağı... Koca Tanrı, bunca ağlayıp yakarışını duymuş, umutsuz işini olura bağlamıştı. Bu yıl, yayla dönüşü evleneceklerdi. "Fukara Demircan ağamın başına gelen de gelmeyeydi ne vardı, hey kurban olduğum Allah!.." içini çekti. Güldüğünü fark edince ürktü. Yerli yersiz gülmesi tutmaktaydı bu sıra... Babası farkına varmış, "Nedir bu sırıtmalar, durduğun yerde köçek? Şamara bak, şamara!" diye şakadan çıkışmıştı. Mavro'yla Kerim lafa dalıp epey geride kalmışlardı. Dönüp bakmamak için kendisini zorladı. Geçen gece, "Kız kısmının sözü mü olabilirmiş, babası razı gelmeyince" diyerek, sabaha kadar, karılar gibi yalvartmıştı Kerim domuzunu, "Oh ne güzel" ancak savuştururken, "Tanrı yazdıysa bozulmaz" deyivermişti. Yüreğini sevinç kavradı, yüzüne ateş bastı, yutkundu. "Neden tatlı bu kadar, hey Allah, elin oğlunu sevmek... Şundan ki, birini sevdin mi, güvenirsin!.." Nerden mi biliyordu? Mağaralarda eğleşen dervişlere kaç kez gelmişse, yüreğini ürperti sarmıştı. Gülmesi tutuyordu bugün... "Sevdiğinle oldun mu, Kamagan Derviş'ten bile korkmazsın... Çünkü güvenirsin! Erkek milletinde de böyle midir, bu? Hiç olmaz. Erkekte akıl n'arasın?"</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, başıboş bıraktığı için yavaşlayan atını "hele şuna hele" diyerek biraz hızlandırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yetişelim vaktiyken... Eğe kemiği falına baksın Kamagan Derviş! Ateş falına baksın! Göklere çıksın, alıcı kuş gibi, fırlasın dolansın, baksın! Kanlımızı bulsun bize... Kesimini bildirsin, zorlasın, adını sanını bile söylesin... Nerden girip nerden çıkılacak, hayın düşmanın yakası ele nasıl girecek, bir bir anlatsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söylesin ya... -Aslıhan biraz sustu-: Bilebilir mi oh Bacıbey, doğrusunu hiç yanıltısız bilir mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele akılsız... Ya neden çekilmiş, koca Tanrı'nın mağarasına, bu domuz, şuncacık şeyi bilemeyince?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerimcan ne dedi, demincek, "Gözüyle görmeyen kaybı bilemez" demedi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerimcan... Bir tanık bul ki, adama benzesin az biraz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Okumuşluğunu n'apalım, bunca kitap karıştırmışlığını?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kitap adamı adam etse, vah kızım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilir mi bu Kamagan Derviş, olmuşun, olacağın gizlisini, aman Bacıbey abla, bilir mi gözüyle görmüşçesine gerçekten?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hüsss! "Güvenini bozanın falı olmaz" denilmiştir. Bilmesine bilir ya, söylemesine, bakalım, söyler mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan biraz düşündü, gözlerini kırpıştırdı, yutkundu. Sonunda alt dudağını ısırıp "n'olursa olsun" anlamına yumruğunu sallayarak sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Acep bilir mi Bacıbey abla...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey biraz bekledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Desene kız çengi!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soralım anlayalım bakalım, oh Bacıbey, Şeyh Edebâli Efendimiz ikinci kez verimkâr olmuşken, niçin vermezlenmiş kızını Osman Beyimize?.. Öğrenelim nedenini şunun...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeyh kısmıdır, bir düş görür verimkârlanır, bir düş görür, cayar gerisin geri... Şeyh kızı olmak neden kötüdür, bu yüzden kötüdür. Evde kocamak bile yazılıdır şeyh kızlarına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim şaştığım, babasına kızıp küseceği yerde, akılsız Balkız bizim Osman Beyimize küsmüş ki, ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay alık! Ne suçu varmış Osman Bey'in?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aklım hiç elvermedi. "Açmayın bana Kara Osman'ın lafını" diye tersleyivermiş Yahşi imam'ın karıyı!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— O mu sizin haberciniz, kazı koz anlayan dil bilmez Çerkez? Duyduğunu anlar mı ki, yanlışsız noksansız getirip söyleyebile? -Biraz düşündü-: Kendi başına bulamadın mı, Balkız'ın neye küstüğünü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Birkaç yiğit alıp gelip babam olacağın tekkesini başına yıkıp beni neden alıp gitmez?" diye kızmıştır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başımaaaa!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, yeniyetmelerin akılsızlığına çok yanmış gibi, yalandan içini çekti derin derin, sonra, gönülsüz güldü.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş'in mağarası, ev iriliğinde sivri kayalarla kaplı bir çorak tepedeydi. Önünde harman yeri kadar bir düzlük vardı. Kamagan Derviş, gelenleri, çoğunluk, burda karşılar, burdan savardı. Yolu geceye kalanlar, bahar herklerinde öküzlerini gövertiye salmak için kırlarda geceleyenler, genellikle çobanlar, Kamagan Derviş'in mağarasında kırmızı, mor, yeşil, sarı ışıklar yandığını söylüyorlardı. Dervişliğin yanı sıra simyacılıkla uğraştığı, kurşunu, bakırı altın etmeye çabaladığı yaygındı. Bunu inanılır hale getiren Dündar Alp'in akıldânesi Daskalos Derviş'in buraya sıkça gelmesi, Kamagan'la mağaraya girip kaybolup uzun uzadıya kalmasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mağaraya yaklaştıkça Bacıbey'in sinirliliği artmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'nunsa, "Allah adamlarıdır bunlar, tekin değildirler, n'olsa olur" dediği keşişe, dervişe karşı, hiç yüzü yoktu. Ortasında kocaman bir ateş yanan düzlüğe çıkınca beti benzi atmış, boğazı kurumuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş mağaranın kapısında göründü. Uzun cüppesi, iki arşın külahıyla boyu kestirilemiyor, çekik gözleri, fırlak elmacıklarıyla adamdan çok Moğol'a benziyordu. Sakalları seyrek, boynu ince, omuzları daracıktı. Bütün dişleri döküldüğünden çenesi nerdeyse burnuna değecekti. Buruşuk suratı, insana ürküntü verecek biçimde oynuyor, gerilip gevşeyerek aralıksız değişiyordu. Gelenlere ayrı ayrı baktı. Bacıbey'in sağrısına bağlı kara kuzuyu, Aslıhan'ın heybesinden başını çıkarmış horuzu görünce işi anlamıştı. Ellerini göğsünde çaprazlayıp eğildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Fala geldin Bacıbey! İyi zamanda geldin... Ateşin yandığı zamanda...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, Kerim'in yüzüne ürküntüyle baktı. Mavro üst üste yutkunuyordu. Kerim suratını asarak gözlerini kaçırdı. Vakit kuşluğa yakındı. "Aş pişirme zamanı... Adam olan yerde ateş bulunmaz mı bu saat bre Bacıbey?.."</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayvanları gölgeye bağladılar. İşleri uzun süreceğinden torbaları başlarına astılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş, çevrede herkesi tanıyordu. Bütün olaylardan haberliydi. Bu sebeple Bacıbey'e, Kerim'e, Mavro'ya başsağlığı diledi. Aslıhan'a babasını sordu. Kerim'in mollalığı bırakmasını nedense görmezden geldi. Aslıhan'a, fal ocağını gösterip odunları çatmasını, altlarına çırpı koyup hazırlamasını emretti. Adak horuzu mağaraya götürdü. Gündeliklerini tören giyimleriyle değiştirmiş olarak döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Cüppesinin üstü maral postundandı. Eteği altmış parçaydı. Yakasına yedi bebek dikilmişti. Bunlar, insanoğlunun atası, yağız yerin Tanrısı, şimşekçi, yıldırımcı Ülgen'in, şamanlara fala bakarken yol gösteren yedi ak kızıydı. Bu yedi bebeğin yanına küçücük yaylar, oklar, çıngıraklar asılmış; ay, güneş, yıldız, kurbağa, yılan, kuş, kulak, burun resimleri yapılmıştı. Bunlar şamanın dövüş silahlarıydı. Yolunu kesmek isteyen, şaşırtıp baştan çıkarmak için gök katlarında pusu kurmuş, yol azdırıcı kara kızların, ancak bu silahlarla hakkından gelebiliyordu. Kırmızı bezden her biri bir karış boyunda üç boğumlu, tepesine başak kuyruğu asılı içi yapağıyla tıka basa doldurulduğu için dimdik duran külahını başına geçirmişti. Şaman kılıcıyla kasap bıçağını bir taşın üstüne koydu. Aslıhan’ın hazırladığı ocağı çakmakla yaktı. Bacıbey'in döktüğü suyla kara kuzuyu güzelce yıkadı. Kesti, göz açıp kapamaya bırakmadan yüzdü. Kürek kemiğini çıkarıp dikkatle sıyırdı. Ateşi koydu. Etleri mağaraya götürdü. Göklere çıkmak, enine boyuna gezinmek için kullandığı köpük taşından yontulmuş kaz heykelini getirip ortaya koydu. Davulu, derisi gerilsin diye fal ateşinin yakınına bıraktı. Sığır kemiğinden tokmağı üç kez öpüp kasnağın üstüne yerleştirdi. Ateşin önüne çömeldi. Bir yandan kürek kemiğini kurutmak için çevirirken bir yandan yüksek sesle konuşmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gele gele, KALACAK olan ÇAĞ'a geldik dayandık. Vah bize, vah bize! Azdı âdemoğlu, vah bize! Günaha battık deriiin... Kötülükleri işledik keyif içiiin! Unuttuk koca Tanrı'yı, unuttuk. Yaramaz işler tuttuk. Atamız yağız yerin düzeni, güveni kalmadı, vah vah bize! Gele gele KALACAK ÇAĞ'a geldiğimiz nerden belli? Kara yer ateşe döner kızarır, ondan belli. Mavi gök, katrana keser kararır, ondan belli! Hanlar hanlara, beyler beylere, adam adama saldırır kırışır, ondan belli! Baba ana, bacı kardaş bilinmez, ondan belli! Taşlar durdukları yerde ufalanır, kargılar durdukları yerde kırılır, sert yaylar mum gibi yumuşar, kılıçlar kınlarında körelir, ondan belli! Kişi oğlu dirsek boyu kısalır, erkekliği serçe parmak kadar ufalır, boyunları karılara karşı eğri olur, ondan belli! Ayaktakımı beyliği alır başa geçer, beyler soyları adını unutur, ondan belli! Dünyayı kıtlık kavrar, yaban soğanı ele geçmez, at başı kadar altın versen bir doyum ekmek alınmaz, ondan belli! Koca Tanrı kulaklarını tıkadığından adamda, hayvanda, yerde gökte töre kalmaz, demir üzenginin dibi delinir, keskin ucu aşınır, çuvaldızın deliği yırtılır, ondan belli! Ulus söz dinlemekten kalır, kişi oğlu kara böcek gibi kanatlanır, gözünü hırs bürür, ondan belli! Tepeler çalkanır, ak köpüklü sular kan olur, kızıl akar, yer uğuldar yıkılır, gök gümbürdeyip çatlar, deniz yarılıp dibi görünür, ondan belli!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey takımı çömelimdeydi. Dinledikçe, Kerim'den başkasının ürküntüden solukları ağızlarına sığmaz olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş kemiği ateşten aldı, Moğolca dualar okuyarak toprağa süre süre soğuttu, ince yerinden tutup kaldırdı, üstündeki çizgileri bir zaman dikkatle inceledi. Başını salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bakalım, KALACAK olan ÇAĞ'a yakın bize n'oldu? Demir yürekli iki hayın canavar uğradı, biri uzun biri kısa... Din iman, dil delil bilmez iki canavar! Bindikleri atların ön ayakları kılıçlı, kuyrukları kamalı... Ağaçları biçer, canlıyı doğrar. Estiler yel gibi, geçtiler sel gibi... Bataktan gelip batağa gittiler. Yolları ırak mı ırak, yürekleri çorak mı çorak! Bastıkları yerde ot bitmez. Gölgelendikleri ağaç yeşermez.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, uzaktan uzağa bulanık bir şeyler sezinleyerek kımıldadı. "Biri uzun biri kısa" sözüyle, niçin olduğunu kendisi de pek bilmeden Şövalyeyle Türkopol yüzbaşıyı hatırlamıştı. Hemen külahını eline aldı. Böylece fal üstüne vurursa atıp yakalayacaktı. Bir an aklından geçenleri Kerim'e söylemeyi düşündü, sonra, elin dil bilmez, yer tanımaz yabanlarıyla Demircan Ağa'nın hiçbir ilintisi olamayacağını düşünerek vazgeçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş, kemiği evirip çeviriyor, vakit kazanmaya çalışıyordu. Boş bulunup ileri gitmiş, daha ilk sözlerde iki yabancı savaşçıyı belirterek hata etmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş kemiğe bakarak yeniden anlatmaya girişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ele girseler gerek... Kan borcunu ödeseler gerek... -Biraz durdu-: Olmaya ki, yedi deniz ötesinde gideler, belalarını başkasından bulalar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey ellerini ileri uzatarak can havliyle atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaaaaz! Aman, kurban olduğum Kamagan Derviş! Kes yollarını kanlımızın... Aman bağla yolunu, kördüğüm... Aman yetiştir yağmur taşını, umudum Kamagan! Yolları batak olsun batsın, yağış olsun, seller kopası kafalarından aşsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan çarpık binici bacaklarıyla harmanlayarak seğirtti, mağaradan yağmur taşını kapıp döndü. Sağa sola atarak, düştüğü yere yetişip havaya fırlatarak meydanı bir zaman çark etti. Bir yandan da var gücüyle bağırıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ak köpüklü sularım! Kara taşlı sularım! Yerden kaynayan, gökten yağan sularım! Bir dileğim var sizlerden... Vay sularım vay vay... Can alıcı sularım, yiğit alp sularım! Yukarda mavi gök aşağıda yağız yer yarıldıkta, aralarında çalkanan sularım! Tanrı’nın hiçbir şey düşünmediği sırada, kendiliğinden çalkanan sularım! Bağla yollarını kanlımızın, bir dileğim budur sizlerden... Geçit vermesin geçitlerin, köprülük etmesin köprülerin... Bir dileğim vardır, budur sizden... Uruuuuy! Uruuuuuy! Uuruuuuuy!</p>

  <p class="Standard" dir="ltr" style="margin-left:0;margin-right:0;text-indent:18.859844px">Fal sahipleri de "Amin" anlamında "Uruy" diye çığnştılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş gittikçe coşuyor, yaptığı işe kendini kaptırarak, denetimi yitiriyordu. Önceleri yağmur taşının arkasından koşar, onu şuraya buraya fırlatırken, anık coşmuş, yerden yere atılmaya, havalara sıçramaya loğ taşı gibi yuvarlanmaya başlamıştı. Soluğu kesilince, kalkmaya davrandı, gücü yetmediğine kızıp suratını yoldu. Beli kırılmış it gibi davula doğru süründü. Tokmağı kavrar kavramaz, sanki yorulan o değilmiş gibi, zıplayıp kalktı, davulu .boynuna asıp sığır kemiğiyle dövmeye girişti. Vuruşlara ayak uydurarak dolaşıyor, arada bir çalmayı kesip bağırıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ey bilinmezlerin ham! Ey gizlilerin beyi! Bu oyunu size kurduk, oynaya oynaya gel! Yolda gecikme! Beni utandırma! Saçlarını yolarım, yolarım. -Saçlarını yolar gibi yaptı-: Kanın dökerim dökerim! Allah hey! Tanrı hey! Çalap hey! Bir dileğim var sizlerden, bir dileğim var bunlardan, bir dileğim var şunlardan, bir dileğim var onlardan... İşin başı bismillah! Kuran’ın başı bismillah! Batağa gittim batağa... Yalnız batağa... Derin batağa... İşte oyuna çıktım yüreksiz batak, hayın batak! Ey ulu ışık! Bir dileğim var senden, yırt karanlığı, sıyır, gizlileri göster bana... Acıyıcı adlı, acıyışından, verici adlı, vericiliğinden, bitirici adlı, bitkiciliğinden kanlılarımı isterim, bir dileğim budur sizlerden... Analar hakkına... Kardaşlar hakkına... Bir dileğim budur onlardan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Davulu havalarda savurarak dövüyor, dizlerini yere vurup, yuvarlanarak tokmaklıyor, ardına yatıp göbeğini dikip üstünde çalıyordu. Yaptıklarında artık hiçbir düzen kalmamış, her şey birbirine karışmıştı. Düpedüz çırpınıyordu. Sesi hırıltıya döndüğünden, dediklerini anlayabilmek için, çekinerek sokuldular.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kıldan ince, kılıçtan keskin köprüye dayandım, medet! Kuzgunlar uçmaz sarı çoraklara dayandım, medet! Medet, davulum, medet! Karada kanatlı atım, davul! Coşkun sularda yelkenli gemim davul, mavi göklerde ak kanadım davul! Medeeeeet!</p>

  <p class="Standard" dir="ltr" style="margin-left:0;margin-right:0;text-indent:18.859844px">Epeyce debelendikten sonra birden durdu, kendini mağarası önünde buluşuna çok şaşmış gibi çevresine bel bel baktı. Bumburuşuk sıska suratını ter kaplamıştı. İçeri basık göğsü hırıl hırıl kalkıp iniyor, görüntüsü acıma veriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey çekinerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Kamagan Derviş, kanlılarımdan bir haber!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Düzde yolumu kesti ateş kamçılı şeytan, bre Bacıbey! Heyvah! Atımı hoplatıp geçeyim dedim, düşürdü, yüzeyim geçeyim dedim, boğayazdı, ağaca çıkayım ulaşayım dedim, Bacıbey, söktü devirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bre hay kötü Kamagan! Dervişlik hani? Bre davran!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buna güç yetmez, koca Tanrı "Uğraş" demeyince ve de "Yen" demeyince... Susss! -Elini kulağının ardına atarak havaları dinledi-: Nedir? "Uğraş" sesi geldi. Muştular olsun! "Yen" sesi geldi, hay haaay! -Davulu patlatacak gibi çalmaya girişti-: Çekil yolumdan kötü şeytan! Çekil koca buruşuk! Çekil kaşları kömür karası... Sakalı dizlerinde hayın düşman! Bıyıkları yaban domuzunun azılarına benzer kötü, çekil! Çekil hey, çenesi tokmak, boynuzu çatal, kılıcı yeşil demirden, dizgini kara deriden, kamçısı kara yılandan kâfir, çekil! -Davulu döverekten, sanki birinin üstüne yürüdü-: Vardım davran! -Birini çiğniyor gibi tepindi-: Ayakladım oooh, çiğnedim geçtim işte! Oh oh! Keşiş Dağı'nı tuttum, sevin Bacıbey, ayağını düze bastı. Bu kurbanım sana ulaşsın Keşiş Dağı! Senden kopsun, Ülgen'in yoluna düşsün! Bir dileğim budur senden! Ey göklerin direği Keşiş Dağı... Ey bize serin esintiler veren... Karlar veren tohumun dinlenmesi için... Yağmur veren ekinlerin yeşermesi için... Davarlarımızı sütlendiren, bineklerimizi güçlendiren, bizi korumazsan olmaaaz! -Davulu çırpınarak çıkarıp attı, kuşağını çözüp boynuna doladı, külahını koltuğuna sıkıştırıp güneşe döndü, göğsünü yumruklayarak dokuz kez diz çöktü, sonra ateşin çevresinde dolaşmaya başladı-: Aman dağılmış aklımı topla, ısıtıcı, pişirici, temizleyici ateş! Görmez gözüme gizlileri aç! Yüce dağım, çamlığım, çağlayanlım, Keşiş Dağı; güvendir bizi... Yiğitlerimizin atası, gelinlerimizin kayınbabası yüce Keşiş dağı, bir dileğim budur senden... -Bir zaman dolaştı, havaları dinledi-: Kanatlılar uçamayan, tırnaklılar basamayan doruğuna, neden mi geldim? Kanlılarımızı aramaya geldim. Kimlerden miyim? Geyik tüysüz, kişi adsız olmaz. Kamagan Derviş derler bana... Kara kartal adına ant içerim, ak kaz adına yemin ederim, dönmek yok! -Hemen koşup köpük taşından yontulmuş ak kaz heykeline ata biner gibi oturdu-: Yola girdim hay! Keşiş Dağı’mın doruğundan koptum hay! Tek çamın ucunu geçtim hay! Dümbelekçiler piri Şit peygamber, terziler piri İdris peygamber, rençperler piri dem baba, Demirciler piri Davut Sultan bir dileğim budur sizlerden... Ak kazım ağsın mavi göklere... Varayım gideyim, aradığımı bulayım! Pirler hakkına Allah! Kırklar hakkına Tanrı! Tuğlar hakkına Çalap! Bir dileğim var bunlardan... -Ellerini gözleri üstüne siperleyip uzakları bir zaman taradı, birden irkildi-: Aman heyvah! Kara kızlar gelmekte aman! Heyvah heyvah... Aman aman! Çekilin utanmazlar! Savuşun maskaralar! Soyunmayın boşuna! Yatakları sermeyin boşuna! Aman, Atam Ülgen'in perdecisi Tufan Hatun, medet senden! Gün ışısın sürsün kara kızları... Aman kızıl bulut giyimlim, ebemkuşağı dizginlim, boz alev kamçılım Tufan Ana! Yetiş uğurlu gün! -Kazı saldırıya kaldırmak ister gibi tepikledi, kılıç çekti, hamle etti, savunmak için ak kazın boynuna yattı, bir an güçten düşmüş gibi, kaykıldı, sonra birden dikildi-: Yedi ak oğlu, yedi ak kızı yetişti oh, Ülgen Ata’nın... Sürdü dağıttı kara kızları, oh! At sürülerinin tanrısı kartal, düş önüme izleyeyim, güneş perileri ayhanlar, ay perileri sultanlar, bir dileğim vardır sizlerden... Yakıcı yıldırıcı, ateşten örme kamçılı ak bulut, samur derisinden başlıklı Güneş Ata, yaprakları altın mübarek kayın ağacı, mavi gökten etekli, pembe buluttan ayaklı çoban yıldızım, bir dileğim var sizlerden... Aman yolum kapanmasın, dilim kapanmasın, gözüm kapanmasın, özüm kapanmasın! Aman gördüm! Batağı geçmekte öteee... Sarısu'dan su içmekte, batağı geçmekte beriii... Dargınpınar'dan içmekte domuuuuz! Demir donlu, demin gönlü, demir ünlü hayın düşman! Kısa düşman, uzun düşman! İlle de kara düşman! Yaban düşmanın kara yedicisi... Aman girdiler batağa, batıp gittiler. Gören gözüm görmez oldu, duyan kulağım duymaz oldu. Dikbaşlı sıra dağlar, karmakarışık yüce dağlar, deve hörgüçlü, deve boyunlu koca dağlar, bir dileğim budur sizlerden... Derin derin geçitler, kanlı kanlı boğazlar, bir dileğim var sizlerden?.. Komayın geçsin, hemiii?.. Aman Tufan Ana yetiiiş! Son dileğim budur senden... Adını bağışla kanlımızın, batası adını...</p>

  <p class="Standard" dir="ltr" style="margin-left:0;margin-right:0;text-indent:18.859844px">Elini kulağının ardına koyup ileri uzandı, bir zaman duymaya çabaladı, sonunda, derin bir şikâyet iniltisi koyuvererek kaz heykelinin üstünden sol yanına düşüp katıldı. Kadınlar koşup sürüyerek ateşten biraz ayırdılar. Gözleri kaymış, çenesi kitlenmiş, yumrukları sıkılmıştı. Mavro eğerlerde asılı ağaç mataralardan birini kapıp geldi. Yüzüne su serptiler. Neden sonra hıçkırarak, inleyerek, üşümüş gibi içini çekerekten kendine geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Adlarını dedi mi, Tufan Anamız, oh Kamagan Derviş, kanlılarımın batasıca adlarını?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş, Bacıbey'in suratına, önce hiçbir şey anlamadan baktı, sonra biraz düşündü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demedi Bacıbey, çünkü sizin kanlınız buranın adamı değil, yabanın adamı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyi alıp verememekte yabanın adamı benim Demircanımdan... -Mavro'ya döndü-: Liya kızımdan?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro aklını toplamak istiyormuş gibi gözlerini kırpıştırıyordu. Bir an Şövalye Notüs Gladyüs'le Türkopol Uranha'yı anlatacak oldu. Kerimle yalnız konuşmayı daha uygun görerek vazgeçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, delikanlının aklından geçirdiklerini bilmediği için, gene Kamagan Derviş'e dönmüştü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çaresi? Yolunu sordum Kamagan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdilik bu kadardır bu... Huma kuşu falı açsam gerek ve de kuğu kuşu ruhunu çağırıp gümüş tüylü ak kısrağı binek istesem gerek... Bugünden sonra üç gün say, dördüncü gün gel!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Umayım mı aman Kamagan... Öcümüzü tezce alacağıma güveneyim mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Koca Tanrı ne demiştir? "Zora düştükte adımı çağırın" demiştir. Âdemoğluna oltayla balık tutmayı kim öğretti, Bacıbey? Sincabı avlamasını kim öğretti, atı alıştırıp binek etmeyi, yünü, pamuğu büküp dokumayı, makasla kesip biçmeyi, iğneyle delip iplikle doldurmayı kim öğretti, akılsız Bacıbey?.. Hele tekerleğin döndürülmesini kim öğretti?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey başını önüne eğdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro dalmıştı. "Neden sordu derinden derine Ertuğrul Bey’in işlerini şövalye olacak domuuuz!?" Kamagan Derviş'e ürküntüyle baktı. Buruşuk Moğol suratı iyice sarkmış, soluması daha basılmamıştı. İri bir kuşun gölgesi geçti önlerinden... Ateş kora dönmüş, çıtırdısı kalmamıştı. Havada çıt yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzayan sessizliğin çok ötesinden ilk davul sesini duyup irkildiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gümbürtü, çok uzaktan, bozkırın derinlerinden, sanki yerde sürünerek geliyordu. Ne davulu vurulduğunu anlamak için soluklarını kestiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan birden canlanmış, ellerini yere dayayıp hoplamaya hazırlanmıştı. Davulun imdat istediği anlaşılınca, "Heeeeyt!" diye kayaları inleten keskin bir bağırtı kopardı, bir yandan davuluna doğru koşarken, bir yandan bağırıyordu'.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Davran Bacıbey! Kanlılarını gökten yere indirdik koca Tanrı'nın izniyle... Davran!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan, korkunç bir hınçla imdat davulunu dövmeye başladığı zaman fal baktırmaya gelenler bineklerine yetişmişlerdi. Torbaları alıp kolanları sıkarak atladılar. Yokuş aşağı yumuldular. Bu kez erkekler önde, kadınlar arkadaydı. Bir ara Kamagan'ın bağırdığını duydular:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Düşman hayındır haaa! Pek durun'. Diri sokulun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Fal baktırmaya geldikleri için "Hiç gerekmez" diye yaylarıyla ok torbalarını yanlarına almamışlardı. Oysa Kaplan Çavuş'un ilk dersi silah taşımak üstüneydi. "Savaşçı olayım diyen, silahlarını taşımaktan hiç yüksünmeyecek! Çünkü, silahı kırk yıl boşuna taşırsın, bir gün gereklenir. Gerçek savaşçı, gerdeğe girerken tepeden tırnağa silahlanacak da, savaşa girerken ister silahlanacak, ister silahlanmayacak..."</p>

  <p class="Standard" dir="ltr" style="margin-left:0;margin-right:0;text-indent:18.859844px">İlk davul sesi Dönmezköy tarafından geldiği için, düze inince o yana yöneldiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gümlemeler, bozkırın üstünde, sağnak gibi, hoplayarak yayılıyordu. Yalnız batak sessizdi domuzuna... Kamışları salınıyordu kahpe karı cilvesiyle, belli belirsiz, kancık...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, at hırsızlarını yeniden heveslendirip pusuya çekmek için Dönmezköy'ün otlağına en değerlilerinden üç savaş atı yollamış, Ermeni Toros'un yanına da, iyi savaşçı oldukları anlaşılan düzmece cavlakları, Âdem Ejderhası Pir Elvan takımını vermişti. Köylülerin eli silah tutanları da gece gündüz, kurulu yay gibi hazır, kulakları seste, birer gözleriyle uyuyarak bekliyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu kez, baskın basanın değil Kerimcan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlamadım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu kez bizi gaflette bastıramaz hayın düşman, arkadan vuramaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Davul seslerine bakarsan, bunu bildiğinden gene gündüz gözü gelmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şu tepeye çıkıp baksak...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz. "Yolsuzdan çoban izi güvenli" derdi rahmetli babam... Tepikle hayvanı... Kadınlar öne geçerse rezilliktir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yol, burada alçacık tepelerin arasından kıvrıla büküle gittiği için göz yayılımı hemen hiç yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Davul sesleri de kıvrıntılara göre bir sertleşip bir hafifliyordu. Yarın Söğüt'ün pazarı olduğundan yol kalabalıktı. Pazara giden köylüler, imdat davullarıyla iyice tedirgin olmuşlardı. Doludizgin gelen atlıları görünce yoldan çıkıp birbirlerine sokuluyorlar, Kerim'in "Nedir? N'oluyor?" sorusuna, karşılık vermiyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Son tepeyi dolaşıp düze çıkınca, bir sınır çizgisi gibi göz alabildiğine uzanan sazlığa yakın kalabalığı gördüler. Atlılar atlarından inmişler, bir yere kümelenmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey kamçısını kaldırarak, "Sürün bre'." diye naralanıp hayvanını tepiklemeye hazırlanan Mavro'yu durdurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur... Durun dedim! Yayınız yok! Bilinmeyen kalabalık korkuludur. Yanaşılmaz anlamadan... Biri gitsin önümüz sıra...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sözünü bitirmeye kalmadan Aslıhan bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Âdem Ejderhası kötü cavlağı bildim, Bacıbey, sür yetişelim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Karşılık beklemeden ok gibi fırladı. Ötekiler de dirseklerini yaylandırıp üzengilerin keskiniyle hayvanların karınlarını yoklayarak doludizgin koptular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kalabalığa yetiştikleri zaman, Şeyh Edebâli'nin Balkız daha ayılmamıştı. Ölü gibi yatıyordu. Aralarında kadın bulunmadığı için başına toplananlar el sürememişlerdi. Bacıbey'e Aslıhan, "Vay n'oldu?", "N'oldu buna?" diyerek yere atlayıp koştular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası eski cavlak Pir Elvan, elinde yalınkılıç, baygın kızın çevresinde çarkalanıyordu. Öfkeden gözleri dönmüş, söz anlayacağı, babasını tanıyacağı kalmamıştı. Ermeni Toros'un, "Kıza sahip ol Pir Elvan! Bir tamam isterim senden" emri kafasında ötüyordu, o kadar... Yaklaşanların üstüne harlayıp, "Geri dur, bitiririm" diye kılıcını kaldırdı, Bacıbey'i tanıyınca hem şaştı, hem sevindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Bacıbey ana! Aman Hızır mısın yahu sen? Gel yetiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu buna? -Bacıbey çevresine bakıp tekkeden kimseyi göremeyince durakladı-: N'aramaktaymış burada, bir başına bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan çömelip Balkız’ın başını dizine almıştı. Sevinçle bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ölmemiş abla, şükürler olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey ayağını yere vurdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde Toros maskarası?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Batakta Bacıbey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne işi var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hırsızların ardındadır Toros Ağamız...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne hırsızı? Atları mı sürdüler yeniden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunu kaptılar ya... -Âdem Ejderhası kılıcının ucuyla Balkız'ı gösterdi-: Güç ile yetiştik de bıraktırdık.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah! Kimmiş bu canlarına susayanlar? Bilmezden mi almışlar, reâyâ kızı sanıp?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyhin genç müritlerinden biri topallayan atını çekerek yaklaşmıştı. Bacıbey'in sorusunu karşıladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yunaktan kaptılar Bal bacımızı, ana... Karıları dağıtmışlar kamçılayıp, birkaçının da kafasını yarmışlar kılıç tersiyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kudurmuş mu bunlar? Şeyh'in kızına el atacaklar da kurtulmak için göğe mi çekilecekler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gâvur savaşçısı olmasın! Şarap şaşkınlığıyla, ne halt ettiğini bilmezden uğramış?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası araya girdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gâvur değil Bacıbey ana, bildiğin Moğol eşkıyası...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Moğol mu? -Gözlerini kısarak düşündü-: Çudar domuzu desem... Yok! Ne ağzına... Aklım ermedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro mataradan su döküyor, Aslıhan, Balkız'ın yüzüne çarpıyordu. Balkız titreyerek kendine geldi. Çevresine dehşetle baktı, Aslıhan'ı tanıyınca, boynuna sarılıp ağlamaya başladı. Bacıbey başına dikilip hışımla sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu kız? Nasıl oldu? Hele şuna... Hiç utanır mı? Kendini yabanlara kaptırıp gündüz gözü... Tüh yüzüne... "Nasıl oldu bu iş?" demekteyim.</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız iki hıçkırık arasında kesik kesik anlattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yunaktaydık Bacıbey ana... Daldılar kurdun sürüye dalması gibi, elim ayağını kesilmiş... Kaptı beni uzun boylusu, kapıp sürdü. Doğruldular Sarısu'yun geçidine..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah... İleri, Eskişehir Sancakbeyi toprağı... Şaşırmışlar mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem... Geçide yakın bir kalabalık göründü. Söğüt pazarına giden iğneciler, kaşıkçılar, çerçiler besbelli... Seçemediler uzaktan köylü, çerçi olduğunu yüreksizler, yolu çevirdiler, sürdüler batağın yanı sıra, baş yukarı... Davul sesi çevreyi sarınca, batağı denediler birkaç kez, yol vermedi. Bir zaman gittik. Yolun ilerisinde pazarcıları görünce korktular iyice... Kurban olduğum batak... Uzun namussuzun atı, iki kişi taşıdığından ağırlaştı. Fundaya saptılar, indiler. Konuştular fısıl fısıl...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dilleri?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Duyduğum, bildiğim dil değil...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Moğolca olmasın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Bir yandan da, bozkırı gözetlemekteler... Bunları görmeleriyle durasıları kalmadı. Baktım alıp gidecekler. Uzun domuzun bıçağını çekeyim dedim, tetikteymiş, kaptı bileğimi büktü, yumruğu vurdu enseme eli kırılası... Bayılmışım...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey genç müride döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl duydunuz da bindiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aşçı ana yanlarındaydı çok şükür! Bakmış ki, kız elden gitti, devirmiş koca kazanı, almış eline çamaşır tokacını, girişmiş imdat davulu vurmaya... Duymamızla atlanıp sürdük. Gittikleri yönü gösterdi aşçı ana, izledik... Yetiştik geçidin başına... Köylü tarakçı, kaçıkçı köylüsü, çerçi takımı, kendin bilmez değilsin ya, imdat davullarını duyunca, mal derdine düşmüş reziller, vardık ki, yükünü yıkıp, hayvana atlayıp süren mi istersin, yayalardan torbasını batağa gömen mi... Sorar Dursun Halifemiz, sözü bir etmişler, "Görmedim bilmem, duymadım haberim yok"... Kudurdu, Allah beterinden saklasın, Dursun Fakı, birini ikisini pala tersiyle yıktı. Baktılar ki can elden gitti gidecek, hırsızlarımızın kaçtığı yönü gösterdiler. Düştük artlarına... Derviş kısmı iz sürmeyi ne bilsin, bereket herifler de Buraların yabancısıymış... Birkaç kez batağa vurmuşlar, sökemeyip dönmüşler de, buraya kadar gelebildik çamuru kollayıp, ama fundalık başlayınca yitirdik izi... Sağa sola seğirtirken Hızır gibi yetişti esir kardaş...</p>

  <p class="Standard" dir="ltr" style="margin-left:0;margin-right:0;text-indent:18.859844px">Dört yana bakıp arandı. Çevreleyenler açıldıkları için, bir taşın üstünde dalgın oturan Aydınlı levent yüzbaşısı Ali Bey'i Mavro görür görmez, tanıyıp sevinçle atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay sen misin Esir Dayı!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ali Bey, herkes kendine baktığı için utangaç gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Merhaba Mavro! Ne işin var buralarda? Ablan nasıl, Liya ablan? İyi mi? -Mavro'nun yüzündeki sevinçli gülümseme birden silinince kuşkulandı-: N'oldu? Bir şey mi geldi başına?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro ayaklarını sürüyerek yanına gitti. Ablasını hatırlayınca kolu kanadı kırılmış, elindeki mataradan suyun döküldüğünü bile fark edemez olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli'nin müridi kaldığı yerden anlattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dediğim gibi şaşırttık biz... Esir kardaş görmüş heriflerin fundaya girdiğini, söyleyince Dursun Halife sürecek oldu. Koyuvermedi esir kardaş... "Yardım gelsin, bekleyin" dedi, "Batağa giremediklerine göre kaçamazlar" dedi, "Siz dilediğiniz gibi atamazsınız, onlar atar, bir sakatlık olur" dedi. Dönmezköy'ün adamı Toros Ağa'nın ardında naralanarak yetişince, baktılar pabuç pahalı... Düze çıkıp yolu kalabalık görünce bırakmışlar Bal bacımızı... Biz öldü sandık önce, başına biriktik. Sağ olduğunu anlamasıyla, "Heyvah" diye hopladı Toros Ağa, -Çenesiyle Âdem Ejderhası'nı gösterdi-: bu yiğidi koruyucu dikip sürdü. Bana kalırsa...</p>

  <p class="Standard" dir="ltr" style="margin-left:0;margin-right:0;text-indent:18.859844px">Nal seslerine karışan enikonu keyifli naralara döndüler. Birisi elini dizine vurarak çırpındı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tuttu şart olsun, Toros Ağa hırsızlarımızı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Doludizgin yaklaşan hayvanlar karınlarına kadar çamura batmışlardı. Ermeni Toros kılıcını başı üstünde çevirerek bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yakaladık namertleri, kardaşlar, müjde... Göğe çekilseler çıkamazlar pençemizden, müjdeler olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey bir Toros'a, bir Dursun Fakı'ya baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hep burdasınız... Kim tutacak peki, siz olmayınca? Kim dedim akılsız Toros?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşimiz rast gitti Bacıbey ana, ferah ol, denk düştü bu kez...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hüsss! Neden kodun geldin iz sürmeyi? Kim var şimdi, batakta?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Batağı hiç düşünme Bacıbey ana, batak bizim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl bizim olabilirmiş, biz batakta olmayınca? Karacahisar'ın kömüş boğaları mu tutacak uğrularımızı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ferah ol, biz şimdi, kamışın berisini kollayacağız. -Âdem Ejderhası'na emretti-: Okçuları alacaksın ardına Pir Elvanım, çıkacaksın baş yukarı nöbetçi dökerekten... Burnunu çıkaranı... Çıkaran olmaz ya, Tanrıma şükür, sözgelimi, çıkaran olursa, oklayacaksın can evinden... Allah'ın işine bakmalı ki Hey Bacıbey... Kime çattık batakta? Alişar Bey'in Pervane Subaşı'ya çattık...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pervane Subaşı mı? Vay başıma... Pervane domuzu... Anladııım! Demek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız boş bulunup bağırmıştı. Herkes kendisine dönünce sözünü yarıda kesiverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, Halife Dursun Fakı'ya baktı. Fukara Dursun, Edebâli'nin kızına kimin, ne cesaretle el sürebildiğini kestiremediğinden işin başında hiçbir şey anlamaz olmuş, biniciliğinin yalınkatlığı yüzünden büsbütün sersemlemişti. Balkız'ın sözlerini anlayacak, onlardan anlam çıkaracak halde değildi. Toros da hiç aldırmamıştı. Keyifle anlatıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah'ın bir hikmeti, Bacıbey ana, Alişar Bey ava binmemiş mi bugün... Kapısı yiğitlerini ardına alıp... Davul seslerini duymasıyla sürmüş gelmiş batağa... Pervane Subaşı'yı salmış, "Anla gel" diyerek... Biz batakta boğuşurken, ilerden bir, "Hey hey!" koptu, "Kimsin?" dedim, baktım, Pervane... Meseleyi duymasıyla kudurdu. Allah esirgesin, "Siz batağı bize bırakın da, öte yakayı sıkı tutun" dedi. Bunlar yaban, Bacıbey ana, bunlar batağı söküp çıkamaz ve de benim bildiğim, Pervane Subaşı'nın elinden kurtulamaz. -Elini kabadayıca salladı-: Hadi, Pir Elvanım... Haydindi yiğitler, domuz avına...</p>

  <p class="Standard" dir="ltr" style="margin-left:0;margin-right:0;text-indent:18.859844px">Savaşçılar atlı yayan yürüdüler. Bacıbey'in de aklı yatmıştı kız uğrularının yakayı sıyıramayacaklarına, rahatlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, gözlerini kırpmadan Balkız'a bakıyordu. Balkız bakışlarını ikinci kez yere eğince çömeldi, yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyi anladın kız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyi mi? Hiiiç... Yok bir şey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyi anladın demekteyim? Pervane Subaşı'yı duyunca, sen bir şey anladın!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey dönmüş araştıran bakışlarla bakıyordu. Balkız ürperdi, fısıldayarak yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Al git beni oh Aslıhan, derim yolda... -Bacıbey yaklaşınca sesini yükseltti-: Al git beni oh Bacıbey ana... Korkudan yüreğim yarıldı benim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Alt dudağını dişleyerek ağlamaya başlayınca Bacıbey öfkeyle bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerdesin Kerimcan? Hey Mavro nerdesiniz? Öldünüz mü kansızlar? Bir at bulmak yok mudur şunun altına?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro koşup kendi bineğini getirdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur ana, ben yetişirim ardınızdan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayvanı kızın önüne çekti. Balkız, Aslıhan'a tutunup kalktı ama, diz çöken Mavro'nun dizine basmadan, eğerin üstüne kuş gibi hopladı. .</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan n'apmış yapmış, Bacıbey'le Kerim’i geride bırakıp Balkızla öne geçmişti. Meraktan çatlayacaktı. Ardına bakıp yeteri kadar aralandıklarını görünce dişlerinin arasından sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söyle bakalım, Balkız, neyi anladındı, Pervâne'nin adını duyunca?</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız gene gözlerini kaçırdı. O da kendisince düşünmüş, bu soruya nasıl karşılık vereceğini tasarlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Önemi yok... -Dudaklarını yaladı, gülmeye çalıştı-: Pervâne'nin adını duymamla... Sevindim. "Anladım" demem şu ki... "Tutar, hiç bakmaz" diyeceğim yerde...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beri bak, Bala Hatun, derdini yanmayan dermanını bulamaz ve de kendi başına iş tutan belayı savuşturamaz. Bir akıldan, iki akıl iyi... Anladığını bilelim ki, işimiz sarpa sarmasın! Bacıbey duyduğunu unutacak karı değildir bu bir, ikincisiyse, Şeyh Edebâli'nin kızını değme adam sürüyemez. Sen bunun gerçeğini demeden bu işi külleyemezsin ve de babanın pençesinden çıkamazsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan konuşurken, bir yandan da, Balkız'ı gözetlemekte, içinden geçirdiklerini sezmeye çalışmaktaydı. Balkız da var gücüyle düşünüyor, olanların hepsini mi söylemeli, Birazını mı, diye ölçüp biçiyordu. Vakit kazanmaya çabaladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hep sizin Kara Osman Beyinizin yüzünden Aslıhan bacım, hep bunların suçlusu Kara Osman Beyiniz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan böyle bir suçlamayı hiç beklemiyordu. Çok şaşırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden kız, töbeeee! -Birden, "Beni Osman Bey kaçırtmak istedi" demeye getirdiği aklına gelerek ödü koptu-: Yanılmaktasın Balkız! Bizde yoktur böyle muzurluklar... Hayır, suçlu olabilemez Kara Osman Bey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suçlu ki, ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden bakalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız omzu üstünden arkasını kollayarak dargın, acılı bir sesle fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haber saldım, gelip isteseydi, n'olmak ihtimali vardı!</p>

  <p class="Standard" dir="ltr" style="margin-left:0;margin-right:0;text-indent:18.859844px">— İstemedi mi? -Aslıhan’ın şaşkınlığı arttıkça artıyordu-: Gelip istemedi de hemi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İstemedi ya... -Balkız’ın alt dudağı titremeye başlamıştı-: Haber saldım, kız başımla, utanmayı aradan kaldırıp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen haber saldınsa... Osman Beyimiz de hopladı kalktı, istemeye seğirtti ki, ardından oklar yetişmez.</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız hızla döndü, arkadaşının suratına araştırarak baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nereye seğirtmiş bize gelmeyen herif?.. Dünür münür salmadan?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saldı ki, ne güzel! Bindi koştu İnönü Voyvodası'na... Allah Allah... Eskişehir'in koca sancakbeyi dünür gelmedi mi babana?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelmekle?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baban, olmaz demedi mi ikinci kez?</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız'ın gözleri büyümüş, dili dişi kitlenmişti. Yutkunarak zorla konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman bacım, Alişar namerdi Osman'ın dünürü müydü? Vay başıma... Vay bu ne rezillik!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya Konya Sultanı'nın dünürü mü olacaktı? -Aslıhan ayıplamış gibi suratını astı-: Aklınızı mı şaşırdınız İtburnu milleti, siz ev ocak.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Aslı, herif beni kendine istedi ya... Osman Bey'in adını hiç anmayıp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl iş! Kudurmuş mu bu domuz? Canına mı susamış akılsız Alişar? Bu mızrağı hangi çuvala sığdırırım sanmış? Bu nasıl bir kancıklık? Duyarsa yanına kor muymuş bunu Kara Osman Bey?</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız kendini yeni topluyordu. Dalmıştı. Gözlerinin içi mutlulukla ışıldayarak kendine geldi. "Adam salmadı beni istemeye Osman Bey" diye kaç zamandır çektiği acı geçip gitmiş, yüreğini tatlı bir sevinç kaplamıştı. Eskinin keyifli, güvenli, şımarık sesiyle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalanı yok öyle ya, oh Aslıhan! Doğrusu bu değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalanı da neymiş! Ozan Yunus Emre emmim haberi getirince, Osman Beyimiz bize geldi, gecenin bir vakti... Gerçeğini sorup öğrendi, az kaldı ki sevinçten aklı çatlaya... Ertesi gün, Kerim'i ulak çıkardı. Ardından bindi. Namert Alişar gidip gelmiş, "Bu işten sana hayır yok Osman Bey kardaşım, babası olacak herif, nal dedi, mıh demedi. Fazladan suratını astı, 'Nasıl beymiş bu Osman Bey ki, vaktiyle eli boş döndüğü bir kapıya bir daha yönelir? Türkmen'de töre midir acaba yüzsüzlük?' dedi, yere geçtim" demiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele yalanlara hele... Hele namert Alişar... Hele karnı çatlayası... Cehenneme direk olası rezil!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey Kerim'e demiş ki, "Babamı göreydin" demiş, "boynu vurulsa, kanı akmazdı" demiş... Yere bakmış bir zaman, fukara Beyimiz, el içinde... Çünkü kansız Alişar, Nurettin Voyvoda'nın, Hophop Kadı'nın önünde söylemekte bunları... Bunalmış Osman Beyimiz ki epey kıvranmış... Kendi onurunun yanı sıra, saldığı dünürün onuru da lekelenmiş çünkü... Bana kalırsa, kıvranmasının nedeni başka... "Haber geldi de seni ikinci kez ondan saldım" demeli mi, dememeli mi? Sonunda, boynuna sarılmış Alişar namussuzunun, "Kusurumu bağışla kardaş" demiş, "seni ikinci kez salmamız tekkeden 'Olur' haberi aldığımızdandı. Meğer eğlenmişler bizimle" demiş, kalkmış yürümüş... Ağlarsın şimdi, suçluyu suçsuzu bilmeden küsüp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma... Ben de "İstemedi" diyerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ah akılsız! -Kaşları öfkeyle çatılmış, gözleri kinle kısılmıştı-: Kendine istemiş demek, kötü nöker parçası olduğunu düşünmeyip... -Birden ürktü-: Ya "Olur verdim" deseydi, Şeyh baban?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vaktiyle Ertuğrul kardaşının oğluna vermeyen, öylesine verir mi? Karılar gibi yalvarmış namert Alişar, dizlerini tutup... Babam sevmez böyle cıvıklığı... Şu kadar bin altın başlık vereceğinden açmaz mı, darasını bilmez alçak? Babam suratını asmış, "Bizde satılık et yoktur Alişar Bey, beğenmedim" diye terslemiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay domuz! Ya Osman Bey duymaz mıymış bunu hiç? Duyarsa n'olurmuş bakalım, kudurmuş mu ki, düşünmemekte? -Biraz daldı-: Aklımın ermediği... Evet, bildiğimiz kudurganlık ama, nerden azma? Sarhoş marhoş olmasın, Voyvoda'nın konakta, şarabı dikip...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem yok... Görülmemiş duyulmamış bir mesele... Dünür giden herif... Kızı kendine hayır, isteyebilemez. -Biraz durdu. Balkız'a canını alacak gibi baktı-: Beri bak kız! Beri bak dedim. "Ateş olmayan yerde duman bulunmaz" denilmiştir. Ardında dolandı mı bu rezil senin? Doğru söyle! Doğruyu söylemedin mi, bak neler olur! "Osman Bey'e kavuşayım" dersen, akılsız başının dikine gitmeyeceksin. Beni işit, durum kötü... Elin yabanlarına kendini kaptıran kızı, anlamadan dinlemeden almazlar, hele bizim Osman Beyimiz hiç almaz..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Aslıhan bacım... Vay başıma! Gerçeeek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ağlamanın hiç yararı yok... Babamın öğüdüdür, "İstemediği bir herif edepsizlendi mi, kız kısmı, babasına, yoksa ağasına, o da yoksa erkek hısımlarına, hiç yoksa baba dostlarına işi açacak hiç vakit geçirmeden" der benim Kaplan babam... Der ki, "Kızlar, kız anaları, karı başlarıyla belayı savuştururuz sanırlar. Erkeklerimizin başı derde girmesin derler. Olmaz ki, hiç olmaz. Çünkü kızların, karıların durdukları yerde lekelenmesi bundandır, lekelenir ki, bir kervan yükü sabun temizleyemez" der benim babam... işin doğrusu gelsin!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğru bacım... Bu herif beni geçende Eskişehir'in Nakip düğününde görmüş, nasılsa... Babamın ağzını yoklatmış Nakipimize gizliden..? Babam "Olmaz" demiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ona olmaz, buna olmaz... Neymiş niyeti senin şeyh babanın? Şeyh oğluna mı verecek?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alişar alçağına vermezlenmesi... Karı düşkünü bilinir, biraz da şarapçılığı... Şimdilerdeyse... İşi azıtmış bunlar. Hophop Kadı geleli beri, köylerde faizciliğe girişmişler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay bu nasıl bir gâvurluktur! Faizcilik var mıymış bizim dinimizde? Faize el süren cehennemde yanmaz mıymış ebedî?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlarda Allah korkusu n’arasın! Kitaba uydurmuştur Hophop Kadı... Hemi de uydurmuş... Dahası, sipahiden tımarını, köylüden çiftliğini borçlandırıp alıp ektirmekteymişler mülk gibisine...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deme... Ya Sultan duymaz mıymış? Duyunca n'olurmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah'ı saymayan sultanı sayar mı? Babam bunu bildiğinden olmazlandı. Bu kez azdı kudurdu Alişar iti, edebini bilmeyip cadı karılar salmaya başladı tekkemize... Ben neler çektim "Konuk var" demezler mi, kaçacak yer arar oldum ben baba evimde... Altınlar mı salmadı, elmaslar mı? Büyülerini, tütsülerini tuttum elimle... -İçini çekerek yavaş yavaş ağlıyordu-: Bunalmasaydım... Kız başımla...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dünürümüz kahpelik etmeyeydi, verimkâr mıydı, bu kez baban?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Verimkârlığı bilinmeyince, bir kez geri çevrilmişe, "Gelsin istesin" denebilir mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden belli?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anama ağzını yoklattım. "Eh" demiş, "Allah yazdıysa olur" demiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay hayın Alişar! Vay domuuuz! Bunca yılın dostluğu... Kardaşlığı... Yılan! Tüh yüzüne! -Biraz düşünüp kesti attı-: Evet, bu kaçırma işi, Alişar domuzunun... Şeyh Edebâli'nin kızına, bu kuduz köpekten başkası el süremez. Peki, ne diyeceksin, tekkeye varınca?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne diyeceği kaldı mı? Tutacağım Kaplan emmimin öğüdünü, diyeceğim olanları olduğu gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Ben de babama derim işin içyüzünü... Gider konuşur Osman Beyimizle...</p>

  <p class="Standard" dir="ltr" style="margin-left:0;margin-right:0;text-indent:18.859844px">Nal seslerine döndüler, Mavro dörtnala geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız, tekkeye mümkün olduğu kadar çabuk yetişmek için topuklarını yaşlı kısrağın karnına hiç acımadan vurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan, Şeyh Edebâli'nin kızını kaçırmayı, çevrede kimin göze alabileceğini bulmaya, bunun at hırsızlığı, Demircan ağasıyla Liya'nın öldürülmesi işine bağlanabilip bağlanamayacağını kestirmeye çalıştığından Mavro'nun telaşını, ilk bakışta fark edememişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro soluk soluğa fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Az geri kalalım...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim bir şey anlayamadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geri mi? N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey dalgındı. Hayvanı gidişine bırakmış, suratını asmıştı iyice... Kerim dizgini toplayıp yavaşladı. Mavro'nun Dönmez'den uydurduğu at, köpük içindeydi. Meraklandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zorlamışsın hayvanı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tekkeye varmadan yetişemem, diye korktum. Kerim çevresine baktı. Tekke görünmek üzereydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde kaldın bu zamana kadar?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir at buldum, tam yola çıkacağım sıra Esir Dayı, durdurttu. -Dört beş adım önlerinden giden Bacıbey'i kollayarak konuşuyordu-: İyi oldu çok... Öğrendik galiba, Kerimcan, kanlılarımızın kimliğini...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim irkilip dikkat kesildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öğrendik mi? Kimden? Esirden mi sakın? Nerden bilmiş, yabanın ayağı zincirli fukarası burda olup bitenleri?.. Boşuna umutlanma! Osman Bey'in bunca para döküp bunca yarar martalosla bulamadığını...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, Şövalye Notüs Gladyûs'ün hana gelmesinden başlayarak kendi bildiklerini kısaca anlattı. Gece olanlarla, sabahleyin ava çıktıktan sonrasını da esir Levent yüzbaşısından öğrenmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyle mi'si böyle mi'si kalmadı bu işin, Kerimcan... Şövalye olan namussuzla Türkopol alçağı, bir at meselesi konuşmuşlar, gece fısıl fısıl... Sarhoşluklarını beğenmemiş Esir Dayı... Namussuz olduklarını anlamış... Ben sabah erken ava gidince, kuşkulanıp şövalye rezilini kollamış... Eğer Liya ablam, hançeri çekip "Zehirlidir" diye korkutup kendini kurtaramasaymış, bitirecekmiş Esir Dayı, namussuzu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro birden sustu. Düşündü, havada kalakalan elini dizine vurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var? Ne geldi aklına?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aklıma mı? Bende akıl var da he mi? Hay beni şeytan alsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu yahu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak! Keşiş Benito naralanarak Kanlı Boğaz'ı inletince ürktüydü Şövalye olacak yüreksiz, koştuydu benimle beraber korkuluğa... Bakar bakmaz, "Benito köpeği mi bu?" dediydi. Anladın mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben bu lafı duyunca, "Nereden bilmekte, mağarada oturan keşişi, yabanın adalı Frenk'i?" diye şaştıydım. Sonra durmadım üstünde... -Kafasını yumrukladı-: Vay kafa, kuru kafa! Gözümüzü bağladı rezil Frenk bizim, ağzımıza bayraktarlık balı çalıp... Bunlar birbirlerini tanımaz göründüler. Oysa Esir Dayı, Türkopol'la Benito Keşiş'e, şarap içerken rastlamış, Dargınpınar yolunda... Dur aman... Duuuur! Anan öle e mi Mavro!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilir misin Dargınpınar'ı sen?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şövalye rezili Dargınpınar'ı sorduysa bana... Dargınpınar, yağışsız havalarda, Çudaroğlu çetesinin dinlenme yeridir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmakla?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaklası kalmış mı? Buralarda at çalan kime götürür?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben bilirim! Doğru Çudaroğlu'na götürür. Kanlılarımızı bildik, çok şükür, Kerimcan, elimi ateşe sokarım ki, bildik hiç yanlışsız. Bunlar at çalmaya geldiler. Ablamla Demircan Ağanı oynaşır görünce kudurmuştur, şövalye rezili... "Bana yakınlık vermedi bu karı" diyerek... Kudurgandı herif çünkü... Fazladan, Esir Dayı, "Kızı kaçıranların kesimlerini handaki heriflere benzettim" dedi. Doğru... Şeyh Edebâli'nin kızına, buralarda kim el sürebilir, yabanın kudurgan delilerinden başka?.. -Gözlerini kinle kısarak biraz düşündü-: Bak, n'apacağız arkadaş... Ben... Bugün yarın... Gecenin birinde Karacahisar toprağına geçsem gerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Kazıklar seni Filatyos, şart olsun! Hiç bakmaz. Ayrıca Osman Bey'in sıkı emri var, Tekfur toprağına kimse geçmeyecek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden bilecek Osman Beyimiz? Gider gelirim. Görüp konuşacaklarım, vermezler Filatyos alçağına beni...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz. Vallah billah söylerim Osman Bey'e...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, Kerimcan'ın boşuna yemin etmediğini biliyordu. Suratını asarak biraz düşündü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki ama, benim de bir şartım var!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Lafını etmeyeceksin bu iki namussuzun Orhan Bey'e...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babasına der. Artlarına martalos takmaya kalkar Osman Beyimiz... Kıyıcı bu herifler... Kıyıcı ürkek olur. Sezinlemeleriyle savuşurlar. İkincisi... Osman Bey pusulayıp temizler, haberimiz olmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Temizlemesin mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Temizlemesin elbet... -Mavro hınçla dişlerini gıcırdattı-: Temizlemeyecek ki, öcümüzü biz alalım kendi elimizle... -Kerim'in suratına bakıp parmağını salladı-: Ben de, vallah billah söylerim Bacıbey anama, "Bu senin yüreksiz oğlun, başkalarına aldıracak ağasının öcünü" derim. Yatırır ki, seni Rüstem babanın kırbacı altına, rahmetli Ertuğrul Bey alamaz elinden, mezardan kalksa... -Önden gidenlere baktı. Kederle gülümsedi-: Dahası arkadaş, Aslıhan bacı duymasıyla, bak neler olur!</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">İtburnu'nun ünlü şeyhi Edebâli, karısının Balkız'dan öğrendiklerini, hiçbir şey sormadan, hiç kımıldamadan, bir eli sakalında, bir eli kemerinde dikkatle dinlemiş, gözlerini yerden hiç kaldırmamıştı. Kızına dokunulması, çevredeki Ahi gücünü hiçe saymaktı, hele bunun Sancakbeyi Alişar tarafından yaptırılması buralarda yaşama güveni kalmadığının açık ispatıydı. Kişiliği eskiden beri gevşek olan beyin, Hophop Kadı denilen maskara geldikten sonra, yavaş yavaş değiştiğini biliyordu. Köylerde çevrilmeye başlanan tefecilik dolabını da duymuştu ama, şimdiye kadar çarşılıyla çatışmadıkları için bilmezden gelmişti. "Demek yılan, umduğundan çabuk palazlandı ki azıp kudurup ırzına saldırarak çevrenin bütün Ahi güçlerini gözüne kestirir oldu!" Belki, rezillikten korkup "Olan oldu, görünüşü kurtaralım" diye kızı vermek zorunda kalacağı, böylece, kurulacak akrabalık bağıyla sancakbeyliğini ister istemez desteklemesi de, hesaplanmış olabilirdi. Ülkeyi saran düzensizliği günü gününe izlediğini sandığı halde, demek ki olayların, göründüğünden çok daha hızlı geliştiğini fark edememişti. Durumun gelip buraya dayanacağını, gırtlağına kadar borca batmış bilinen sefil Alişar’ın son zamanlarda, besleyebileceğinden çok kapı toplamaya kalkmasından sezinlemeliydi. Kızını Osman Bey'e vermekte geciktiğini, karısını dinlerken anlamış, kendisini ayıplamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir zaman, gözleri kısık, kaşları çatık, sakalını sıvazlayarak ocağa baktı. Derin düşüncelere daldığı zaman yaptığı gibi arada bir, burnunu iki parmağıyla tutup çekiştiriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Neden sonra Alişar’ın dünürlükte hiyle yaptığını Balkız'ın Söğütlülere söyleyip söylemediğini sordu. Söylediğini öğrenince can sıkıntısıyla, "Hııı... Hııı" diye soludu. Hepsini yanına istedi. Karşısına dizilenleri bir zaman gözden geçirdi. Sözü dolaştırıp uzatmadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu işin içinde, aklınızın ermeyeceği noktalar vardır. Yolladığı dünürün kendisine hiyle yaptığını Osman Beyiniz bilmesin. Irz meselesinde serttir. Bugünlerde sancakbeyiyle uç beyinin çatışması hiç olmaz. Sonu çok kötüye varır. Ben gereğini yapacağım. -İşin içyüzünü bilmediğinden gözlerini şaşkın şaşkın kırpıştıran Bacıbey'e gönülsüz gülümsedi-: Göz kulak ol Bacıbey, bunlar gevezelik etmesin! Bu işin sonunda rahmetli Demircan oğlumuzun öcünü almak da var! -Hepsini ayrı ayrı süzdü. Mavro'nun üstünde biraz daha durdu-: Görelim bakalım, gizlimizi nasıl saklarsınız?</p>

  <p class="Standard" dir="ltr" style="margin-left:0;margin-right:0;text-indent:18.859844px">Başını ocağa çevirdiği için konuşmanın bittiğini anladılar, arka arka gerileyerek çıktılar.</p>
</body>
</html>
