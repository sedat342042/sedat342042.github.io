<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc4" style="page-break-before:always">3</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito'nun, kasılarak, dünya nimetleriyle "değiştim" dediği mağara, çorak bir tepenin tam ortasındaydı. Geniş ağzı, uzaktan bakılınca, bu tepeyi, çenelerini çatırdatarak esneyen dişsiz bir devin dazlak kafasına benzetiyordu. Arkasını batağa vermişti. Yüzü batıya, Ertuğrul Bey'in uç topraklarına dönüktü. Önünden geçen yol, gökle yerin kavuştuğu çizgiye kadar, bükülmeden uzanıyordu. Ne ev vardı, ne ağaç, ne de ekili bir Karış yer...</p>

  <p class="Standard" dir="ltr" style="margin-left:0;margin-right:0;text-indent:18.859844px">Güneş yeni doğmuş, kıracın bahar ayazını daha kızdıramamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mağaranın loşluğunda, Türkopol yüzbaşısı Uranha, Şövalye Notüs Gladyüs'ün gömleği üstüne giydiği köseleden yapılmış hafif Moğol zırhının çapraz bağlarını bağlamaktaydı. Elleri, bu işlerde çok ustaymış gibi hamarat, gözleri, çok önemli bir şey düşünüyor gibi dalgındı. Dalgınlığı şövalyeyi giydirirken ister istemez dokunduğu para kemeri yüzündendi. Varlığını öğrendiği zaman on sıra olan bu kemerin ancak bir buçuk sırası dolmuştu. Şimdi hazırladıkları at çalma işi başarıyla sonuçlanırsa, en azdan dördüncü sıra da dolmuş olacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst... Canımı yaktın gâvur Türk!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alışalım canımızın yanmasına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden, alık herif?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen Allah'ın oğlu sayılırsın!.. -Notüs'ün piç demek olmasına takılıyordu-: Nasıl olsa, çıfıtlar seni çarmıha gerecekler er geç...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst... -Şövalye bu çarmıha gerilme şakasına bir türlü alışamamıştı-: Canını şeytan alsın... Bitir şunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha kötü kötü yalandı. Bir genelevde, ağır sarhoşken tanıdığı kuşkulu şövalyenin n'apıp edip güvenini kazanması bu altın dolu kemer yüzündendi. İlk görüşte şövalye nasıl Uranha'yı dünyanın en aptalı, aptal olduğu için de güvenilecek tek adamı saymışsa, Uranha da, şövalyenin en acınacak alıklardan olduğunu anlamıştı. Sonraları daha yakından tanıdıkça bu yargısının doğruluğunda hiç şüphesi kalmadı. Yarı deliydi bu fukara, bütün yarı deliler gibi, kendini herkesten akıllı, kurnaz, güçlü sanıyordu. Uranha bütün Batılıların biraz böyle olduklarına Sen-Jan şövalyelerini yakından tanıyalı beri kesinlikle inanmıştı. "Nah işte şu Cenevizli Benito keşiş de kaçık, düpedüz... Pislik içindeki şu mağarada insan değil, domuz bağlansa durmaz."</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oğlum Uranha, bitir şunu... Bitir, sıkıldım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zırhın bağ deliklerini sık yapmış Moğol! Niyeti cehennemde bile çıkarmamak... Ben de sıkı bağlıyorum, öte yanda, çözülüp mözülüp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst... Koparırım çöp gibi boynunu... Çabuk ol!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Birkaç küçük iş yapmışlardı beraber adada. Bütün işleri kendisi bulmuş, bu akılsız şövalyeyi, hepsine, zorla razı etmişti. Zanaatları, aslında, soygunken bu Batılılar soygunun şerefli bir iş olduğunu kabullenmek istemiyorlardı, bir türlü! Belki de soygun töresini, sırasında, bilmezden gelip, arslan payını kendileri almak için böyle davranmaktaydılar. Dünyanın her yerinde bu töre, işi bulanın iki pay alacağını yazarken, şövalye kazancı dörde bölüyor, birini tarikata, birini gelecekteki işlerin sermayesine ayırıp gerisini kardeş payı yapıyordu. Tarikata hiçbir şey vermediğini Uranha çabuk anlamıştı. Becerdikleri soygunlarınsa sermaye istemediği açıktı. Aklının ermediği nokta, beleşten geçinmeyi soyluluğun ana kanunu sayan, bunu başardıkça ömrü artan, bu yüzden paraya hiç önem vermemesi gereken adamın, altınları kemere dizmesi, kemeri de derisine sımsıkı bağlamasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Önceleri bunu kurtulmalık için biriktiriyor sanmış, doğru bulmuştu. Sonra düşündü, insan kemeriyle beraber esir almıyor, üstünde çıkan paralar kurtulmalığa tutulmuyordu. Neyin nesiydi altınları böyle kemere dizip, kıyamet kopsa çıkarmamak?.. Bir zaman tedirgin tedirgin araştırmış, sonunda kendisi yani Uranha için toplayıp taşımakta olduğu inancına varmıştı. O gün bugündür, er geç soyacağı bir zenginliği yanı sıra gezdirmekten, garip bir heyecan duyuyor, her an dünyadaki biricik dostunun vurulup düşmesini, sabırsızlıkla bekliyordu. Birkaç kez, gerçekten büyük ölüm tehlikesi atlatmış, kendisinin şövalyeden önce ölebileceğini düşünerek hançerini herifin şahdamarına çalıp bu işi tadında bitirmeyi tasarlamıştı. Her defasında, biricik heyecanını kaybettikten sonra yaşamanın epeyce tatsızlaşacağından korkarak vazgeçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, gözleri boyundaki atardamarda, kösele zırhın sırımını son deliğinden geçirip çekerken, akılda, kurnazlıkla Batılı arkadaşlarından kat kat üstün olduğuna bir daha inanıp kasıntılı, kıyıcı gülümsüyor, bu gülümsemeyle uzun at suratı derinden kederlenmiş gibi buruşuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamamdır bu işimiz soylu şövalyem!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Mağaranın dibindeki karanlıktan apansız çıkan Keşiş Benito arkadaşlarını daha hazırlanmamış görünce şakadan azarladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ohhooo... N'aptınız bunca zaman, kaltabanlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha çarıkları alıp şövalyenin önüne çömeldi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamamdır! Bir hazırlanmamız kalmıştır!</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito, kukuletalı uzun cüppesini atmış, Bizans köylüleri gibi giyinmişti. Ayağında sıkı bir pantolon, dizlerine kadar çıkan kalın çoraplar, bağları çoraplara sıkıca sarılmış çarıklar vardı. Giydikleri tepeden tırnağa, kara kumaştandı. Elinde tuttuğu kara yünden örme başlığı görünce, Şövalye Notüs Gladyüs, dün Issızhan'da Mavro'nun Kara Kılavuz için söylediklerini hatırladı. Kara başlık, yalnız gözleri dışarda bırakacak gibi yapılmıştı. Çevreye ürküntü salmış Kara Kılavuz'un, bu Keşiş Benito olduğunda şüphesi kalmayınca bir uygun sırada gelip mağarayı yoklamaya karar verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito bir torbadan, çeşitli okları yere silkeleyip çömelmiş, kara tüylüleri seçmeye başlamıştı. Bunlar Karacahisar tekfurunun oklarıydı. Uranha'yla, şövalyenin alacakları Moğol sadaklarını bunlarla doldurdu. Bir yandan da söyleniyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gören olursa "Moğoldular" diye basacak yemini... Biri vurulursa, Karacahisar oku bulunacak üstünde... -Kısa, keyifli, hain güldü-: Karışacak ki ortalık, içinden çıkabilene aşk olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye gibi değişip, tüylü külahı başına geçirince Uranha'nın da herhangi bir Moğol savaşçısından hiç farkı kalmamıştı. İki arkadaş bakışıp, Moğollar gibi, ellerini karınlarına vurarak kahkahalarla güldüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha çıkardıkları giyimleri torbalayıp terkiye sardı, Frenk silahlarını eğerlere astı. Bir şey unutup unutmadığına bakarken ensesini kaşıyarak duraklamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito sabırsızlanarak sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir aklına gelen domuzluk Türkopol?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçekten, hiç kimse gelip yoklamaz mı, sen gidince burayı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoklamaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Havadan mı söylüyorsun, denedin mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Köylü möylü giremez, haddine düşmemiştir. Girse de, işaretlerim vardır, bilirim. Kamagan Derviş geldi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İlerdeki mağarada bir meslektaşım var, Moğol dervişi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Moğol dervişi mi?.. Nasıl herif! Senden önce mi buradaymış?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benden önce...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gözetlemez mi seni? Gelene gidene bakmaz mı? Dinlemez mi konuşulanları?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok canım! Bir deri bir kemik... Ağzında diş yok! Gözü görmez! Yarı delidir. Moğolcayı unutmuş... Latince diye bir dilin varlığını bilmez. Zararsızdır çok... Bekler Buraları it gibi burnu yerde, dolaşır durur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalyeyle Uranha, bineklerini yedeklerine alıp Cenevizli keşiş Benito'nun arkasından yürüdüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul Bey'in savaş atlarını aşırarak, Bitinya ucunun yıllardan beri zorlukla sürdürülen barışını, 1290 yılı nisan ayının ilk cuma günü, temellerinden sarsmaya, sınır boylarını karıştırıp çalkalamaya gidenler kayaların arasında gözden kaybolunca, mağaranın üstünden küçük meydana, maymuna benzer biri, maymun çevikliğiyle atladı. Çok ufak tefek, bir deri bir kemikti. Bütün dişleri döküldüğü için sırıtırken çenesi burnuna değiyor, fırlak elmacıklarıyla yumuk gözleri Moğol, ya da Tatar olduğunu gösteriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Cenevizli keşişin "Meslektaşım" dediği mağara komşusu Kamagan Derviş'ti bu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzaklaşan ayak seslerini bir zaman dinledi. "Alık Frenkler" diye mırıldandı. Şaşılacak yanı bu sözleri Latince söylemesiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Batağa girip biraz gidince, gökyüzünden başka hiçbir şey görünmediğinden yön kaybolmuştu. Bir saz denizinde, daha doğrusu, sazlarla kaplı bir denizin dibinde yürümeye çabalıyor gibiydiler. Bata çıka gidildiğinden, yedekteki hayvanlar da huysuzlanıp zorluk çıkarmaya başladıklarından yürüyüş çok yorucuydu. Bu da, aşılmaz bir genişliğin ortasında, dönelemek duygusu veriyor, genişlikle darlığı iç içe getirerek bunaltının şaşkınlığını artırıyordu. Hepsinden korkuncu, bastıkları yerin hafiften esnemesiydi. Akıl almaz bir gariplikle doğadışı, katı bir suyun üstünde gibiydiler. Bu yumuşak kabuğun kendilerini nasıl çektiğine her adımda şaşıyorlardı. Sağlam topraktan uzaklaştıkça şaşkınlıkları, ürküntüye, sonra korkuya dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Biricik umut Keşiş Benito'nun yolu yitirmemesindeydi. Bunun, nasıl bir bilgiye dayandığını da, artık kestiremiyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Benito, giderek, adamlıktan çıkmış, bataklığın bir parçası haline gelmişti. Hangi ruh çelişmesiyle yurdunu bırakıp buralara savurulduğu, bir mağaraya sığındığı, korkunç batakla nasıl bu kadar içli dışlı olabildiği, ancak şimdi, bu kesin yönsüzlükte, kımıltı, cıvık, tekdüzenin karışıklığında, hiç duraklamaksızın gidişinden, biraz seziliyordu. İnsan bir anlamda bütün insanlığa, yani, kendi kendine gerçekten düşman olmadıkça, doğanın, anlamını büsbütün yitirmiş bir parçasıyla bu kadar kaynaşamazdı. Şişkin gözkapaklarının üstüne düşen gür kaşları, yüzüne uykucu bir dalgınlık verdiği halde, Keşiş Benito'nun yürüyüşü güvenli, çevik, ölçülüydü. Yalnız yönün doğruluğunu bildiren işaretleri değil, en küçük sesleri de kolluyor, neyin nesi olduğunu hemen anlayıp rahatlıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, bu Allah'ın belası batakta, bu herifin, bata çıka, ne aradığını apansız merak etti. Para canlısı değildi. Şu kadar fersah yol gidip para sayarak aldığı afyonu, dervişlere, çoğu parasız verdiğini gülerek söylemişti. Tuttuğu yolun, durduğu yerin de, para toplamakta hiçbir ilintisi yoktu. Durumu, salt insanlardan kaçmakla da açıklanamazdı: "Mağara mı yok İtalya'da? Buna sadaka verecek, bunu besleyecek alık kanlar mı yok? Niçin geldi buraya, nasıl yerleşebildi?" Yan gözle baktı. Herif şaşılacak kadar rahattı. Rahatlığı hürlüğünden geliyordu. Bu hürlük, hiçbir bağ tanımadan, dilediği gibi kötülük edebilme hürlüğüydü. Sırrı çözer gibi oldu. Burada tadını çıkara çıkara kötülük edebilmesini önleyecek, duraklatacak hiçbir engel yoktu. Daha önemlisi, içyüzünü karşısındakilere açıklayarak, hiçbir örnek, hiçbir deney, birleşik duygu, gelenek, söz konusu değildi. Burada suçüstü yakalanmak utancı olmadığından, bu kadar rahatlamıştı. Evet, Benito buraya bütün iyiliklerden arınıp ölümlü dünyada kötülüğün tadını çıkarmak için yerleşmişti. Şimdi bataklıkta besbedava debelenirken işte bunun için gerçekten mutlu, gerçekten korkunçtu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs düşüncesinin burasında birden ferahladı. Korkmazlıkla iyilik gibi, korkaklıkla kötülük de kimi kişiler için bir çeşit akrabalıktı. Keşiş Benito'nun kendi soyundan olduğunu anlayınca kuşkuları dağılmış, gene kendi soylarından olan şu namussuz batağın hakkından geleceğine, çirkefe, kana, rezilliğe bata çıka büyük amaca ulaşacağına yüzde yüz inanmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biz burada batakta boğuşurken, ister misin Uranha, zilli dervişler, muhterem pederin afyonlarını yağmalasın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkopol yüzbaşısı Uranha, batağı hiç sevmemişti. Kuşkusu da gittikçe artıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Umurumdaydı! Yapmazlarsa namussuzdurlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito vaaz eder gibi parmağını kaldırıp kesin konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Afyonlarımıza hiç kimse dokunamaz; çünkü tekin değildir keşiş mağaraları... Ve de mağara milleti töresinde birbirlerini soymak yoktur. -Şövalye yüksek sesle gülünce hızla dönüp gerçek bir ürküntüyle havadaki parmağını ağzına götürdü-: Suss! Gürültü yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaklaştık mandaların yaylağına!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlamadım, ne mandası?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ünlü mandaları vardır buralarda Karacahisar tekfurunun... Gezerler, oldum olası, başıboş... Canavarlaşmışlardır Allah esirgesin, hele bahar üstü, azmışlardır. Kafalarını yere eğip yelelerini kabartarak saldırdılar mı, dağlar güç yetiremez. Sürer götürür, ezer bitirirler. Her biri fil kadar ejderhalardır ki, para etmez kargı margı, kılıç mılıç...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne işe yarar bu reziller öyleyse?.. Karacahisar tekfuru şişinir mi malım var diye sakın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şişinir, çünkü gerçekten değerli maldır. Okçular çıkar güzün, yaban öküzü gibi, avlanır bunlardan yeteri kadar... Derilerinden gön olur, etlerinden pastırma, sucuk... Malaklar tutulup damgalanır. Başkalarının başıboş hayvanları da vardır batakta... Damgasından bilinir. Kimse kimsenin malına el süremez.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıldır, sözgelimi, Ertuğrul’un damgası?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dikine iki ok arasında, bir yaylı ok!</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Benito, batağın alt geçidine vurduğundan, Karacahisar’ın sağlam toprağına biraz geç ulaşmışlardı. Bir zaman, kuzeye doğru gidip Sarısu'yun yatağında uygun bir kuytuya hayvanları çaktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu kez, batak, tersyüzü geçilecekti ama, bura da o kadar imansız değildi. Benito, sürecekleri atlarla yalnız dönecek arkadaşlarına dikkatli olmalarını, geçtikleri yerlere koyduğu nişanları akıllarında tutmalarını, hatta kendilerince de nişanlar koymaya çalışmalarını salık verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sarısu batağın kuzey ucu sayılıyordu. Her ne kadar, toprak, daha birkaç fersah çürükse de, küçük tepeler, söğüt kümeleri, Sarısu'yun kendisi, en acemi yolcuların bile yitip gitmesini önlemekteydi. Sazlık burda, artık, insana ürküntü vermeyecek kadar seyrekleşiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Türkopol yüzbaşısı Uranha, çamurdan yılmıştı. Çocukluğundan beri yürümeyi sevmiyordu. Daha on yaşındayken soygunculuğa, at çalmakla başlaması bundandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Körük gibi hışıldayarak dert yandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bataklığın bu kadar imansız olduğunu bileydim, zor verirdim atları Çudaroğlu denilen namussuz Moğol'a beşer yüzden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi verdin gene... Çok iyi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çok mu iyi? -Uranha, Keşiş Benito'ya, şakalaşıyor mu, diye baktı-: Bin beşer yüz altınlık hayvanları beşer yüze vermek neden iyi oluyormuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— At satayım derken tatlı canı üste vermek vardır da ondan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tatlı canı kime veriyoruz, o pis Moğol'a mı? Gözünü aç kutsal peder, ben Türk'üm, Çiğ et yerim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Benito kederlenmiş gibi derin derin içini çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çiğ eti canın çektiği için yemiyorsun Uranha, parayı daha çok kazanmak için yiyorsun! İyilik getirmez para canlılığı tefecilerden başkasına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tadı yok mudur Baba Benito, kırmızı altınları biriktirmenin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boş ver altına!.. Durgunluktan usandım... Ortalık karışmalı!.. Karışmalı gümbür gümbür... -Keşiş Benito derin bir keyifle damağını şaklattı-: Kim kime olmalı, gücü yeten yetene... Köylü denilen rezilleri katmalı çoluğuyla çocuğuyla hayvan sürülerine... Çalakılıç... Ağlamalılar, yalvarmalılar! Düşeni ezmeli, çiğnetmek atlara... Karıyı kocasından, çocuğu anasından ayırıp satmalı ucuz pahalı... Vurmuşsun, yakıp yıkmışsın, ezip bitirmişsin, yanına kâr kalmalı... Dümdüz olmalı dünya! Halkasına yapışıp çekip yakıştırmak, kıyamet gününü...</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito'nun, sanki söyledikleri gözünün önünde yapılıyormuş gibi, sesi sevinçle titriyor, gözleri safasından süzülüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, herifin cibilliyetini anlamakta yanılmadığını görüp sevindi. İlerde Keşiş Benito çok işine yarayacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öğleye doğru uzaktan alçak tepeler göründü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha'yla şövalyeye batak daha saatlerce sürecek gibi gelirken apansız sağlam toprağa ayak bastılar, sazlıktan çıkar çıkmaz fundalarla kaplı tepeleri ummadıkları kadar yakında görüp biraz şaşkın, biraz sevinçli bakıştılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Benito buradan ileri gitmeyi uygun görmedi, çevreyi bir zaman kollayıp dinledikten sonra, en yakın tepenin ortasındaki daracık sel yatağını gösterdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geldik!.. Ben geçmeyim, buradan ileri... Şu sel yatağından çıkacaksınız! İnegöl göçmenlerinin kurdukları Dönmezköy görünür, doruktan... Siz köyü görün ama, köylü sizi görmesin!.. Dönersiniz kuzeye... Orman başlar. Seyrekleşir dere yatağına yakın... At eğitimcisi Demircan’ın çadırı kuyunun yanındadır. Bu saatte Demircan köye iner çokluk... Köpeği ava götürür yardımcısı Ermeni Toros! Bugün götürmemişse, çok bağırtmayın Ermeni oğlunu, hemen bitirin işini...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Duyulur mu köyden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Belki duyulur, belki duyulmaz; esintiye bağlı... Yakında biri olur, odun modun kesmeye gelmiş... Hayvanların çayırı görünmez çadırdan... Sırtın arkasındadır. Atlar çakılı olduğundan kolay tutacaksınız. Vakit geçirmeden binip sürün... Yeterince ip var değil mi yanınızda?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Var!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi uğur ola... Artık uğrayamazsmız bana... İnegöl'de görüşürüz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay hay...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Güle güle... Demircan oradaysa tetik durun, şakası yoktur, haaa!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bahtına küssün!</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito sırıttı, istavroz çıkarıp iki savaşçıyı kutsayarak döndü, sanki bu kadar saatlik yolu batakla boğuşarak yürümemiş gibi, dinç adımlarla sazlığa daldı, hışır hışır uzaklaşarak silindi gitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs'le Türkopol yüzbaşısı Uranha, yabancı bir dünyada, yüzüstü bırakılmışlığın ürkekliğiyle bir an çevrelerine baktılar. Çamura batmışlar, mezarlarını yırtıp çıkmış hortlaklara dönmüşlerdi. Ellerini birbirlerine sürerek çamurları ufalayıp silahlarını yokladılar, sel yatağına doğru kararlı adımlarla yürüdüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, Allah'ın emriyle kurulacak Hıristiyan düzeninden kaçıp Müslüman kâfirlere, daha beteri, barbar Türkmenlere sığınan Dönmezköy'ü bir zaman kinle seyretti. Köy tepenin doruğuna, kadın erkek seçilemeyecek kadar uzaktı. Göçmenlerin kimi Türkmen çadırına, kimi sazdan yapılmış kulübelere yerleşmişti. Bir yanda temeller kazılıp kerpiçler kesiliyor, bir yanda mertekler yonulup tahtalar biçiliyordu. Bu yerleşme hazırlığına karşı kılıcının tutamağını kinle sıktı: "Çok değil kırk elli savaşçı olsa şimdi... Koyuversek atları tepeden aşağı... Uçursak kafaları, mızraklara geçirip gövdeleri havaya savursak! Çiğnetsek atlara eniklerini... Ateşe versek, ne var ne yok! Kazıklasam papazı, köyün ortasında! Dikip bıraksam kurda kuşa..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha köye, herhangi bir köy gibi, baktığı için, şövalyenin neye daldığını anlayamadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne bekliyoruz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs şaşırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne mi? Hiç...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sinerek gerilediler, fundalara siperlenerek ormana girdiler. Orman sıktı. Fırtınalarla, yıldırımlarla düştükleri yerde çürümüş yaşlı kütükler, çoktandır buranın yakınında yanan ocak bulunmadığını gösteriyordu. Açık yerlerde geyiklerin, karacaların, dağ keçilerinin sevdikleri yumuşak otlar vardı. Sık böğürtlenlere, çalı kümelerine bakılırsa, sülün, keklik, tavşan gibi küçük avlar da bol olmalıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Düze yakın durdular. Uranha yayını çevirip kirişledi. Keşiş Benito'nun sadağına koyduğu Karacahisar tekfurunun kara tüylü oklarından birini alıp hazırladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Büyük bir çalı kümesini ihtiyatla dönünce kuyuyu, kütükten oyulmuş yalakları gördüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çadır biraz ilerdeydi, boştu. Soluklarını kesip sağa sola kulak verdiler. Hiçbir ses duyulmuyordu. Önde ok atmaya hazır, iki büklüm giden Uranha birden şaşırarak durdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baksana, hancı karının sabah erken binip gittiği al kısrak değil mi bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, birden, pusuya düşürülmüş gibi telaşlandı. Beklemediği zorluklarla karşılaştığı zamanlar, gerçeği görmezden gelmeye çabalardı. Uranha’nınn bir gördüğü hayvanı bir daha unutmadığını bildiği halde direndi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok canım! -Sesi fısıltı halindeydi ama, yılan ıslığı gibi kinliydi-: Ne işi var kahpenin burada?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem!.. At lafı ettik miydi, sakın, gece sarhoşlukta?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok canım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok da, ne arıyor burada bu hayvan? Yayını kur bakalım arkadaş, beğenmedim bu işi ben..</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye yayı acele kurup sadaktan bir ok çekti: Bineklerinden uzak, bilmedikleri yerde pusuya düşmek, ölüm demekti. Ürperen bir sesle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neydi oynaşının adı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hancı karının mı? Bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl bilmezsin! İki ad söyledi Benito demin! Neydi onlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha gördükleri gibi duyduklarını da hiç unutmuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Duraklamadan konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demircan... Öteki de Ermeni Toros!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Karının oynaşı Demircan... Vay orospu vay! Peki, n'aparım ben adamı, n'aparım?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kolundan çekerek Uranha'yı durdurttu. Sabahleyin kendini zehirli hançerle korkutan karı buradaysa, hiç aman vermeden öldürecekti. Şimdiye kadar korktuğunu gören hiç kimseyi sağ bırakmamıştı. Hele hançerin zehirsiz olabileceğini düşündü düşüneli kuduruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">"Ne var" diye fısıldayan Uranha'yı hışımla iterek öne geçti. Ot yığınını dolanınca, on beş adım ötede Ertuğrul Bey'in at eğitimcisi Demircan'ın çıplak sırtını, gergin bir kalkan gibi güneşte parlar gördü. Sol ayağını ileri basıp yayı var gücüyle çekti, dünyada çok az insanın duyabileceği korkunç bir kinle, oku bıraktı, boşalan yayın savruntusundan kurtulur kurtulmaz hantal gövdesinden umulmaz bir hızla koştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya, bir kadının ancak deli gibi sevdiği erkekle yatarken duyabildiği bayıltıcı, biraz da kutsal zevkin son anında kendisini bırakmak için gözlerini yummuş, Demircan’ın "Hıhh" diye üstüne yıkılarak bütün gövdesiyle seyirmesinden hiç kuşkulanmamıştı. Ruhunun derinlerinde başlayan mutluluk dalgalarının etine kızgın kızgın çarpmasını, soluğunu tutarak dinliyor, gittikçe seyrekleşip yumuşamasına yanıyordu. Neden sonra, sevgilisinin, duyamadığı canlılığım, minnetle, saygıyla aradı. Bu kadar mutlu olabilmesine şaşarken apansız ürktü. Demircan'ın, çok iyi tanıdığı çelik kadar sert gövdesi, bu kez, bir başka türlü gevşemiş, sanki aralarına ölüm kadar kesin, buz gibi bir boşluk girmişti. Gözlerini açıp kürklü Moğol külahının altındaki dişlek suratı görünce "Hayır! Hayır!" diye inledi, bu söz, korkunç uyanışın, bilinçle ilgili, son düşüncesi oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, baygın yatan Liya'nın bacakları arasından hışır hışır yalanarak çıktı. Pantolonunun önünü kapatırken, büyüklerin bile övüneceği, çok iyi bir iş yapmış, küçük bir çocuk gibi, utangaç, ama biraz mutlu gülümsüyordu. Uranha, çamurlu ayaklarını karının ak pazılarına basıp bağırmasını önlemek için kâfir oynaşının sarıklı börküyle suratını örtmüş, Şövalye'nin yaptığını görmek istemediğinden gözlerini yummuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, alık Türk'e, biraz takılmak istedi, elleri kemerinde, sessiz bekledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya apaçık, darmadağın yatıyordu. Korkunç çıplaklığı, artık ayıplığını bile kaybetmişti. Suratını buruşturarak isteksiz, güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uyumayalım arkadaş! Sende sıra!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sıra mı? -Uranha gözlerini hızla açıp kuşkuyla kırpıştırdı-: Yok, istemem ben! Hayır!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalyenin kolları yana sarkık gövdesi birden irkilip, yay gibi sertleşti. Bakışlarına öldürme kızgınlığının donukluğu geldi. Bu kızgınlık, pis bir suçu bölüşerek karşısındakini de kirletme ihtiyacından doğmuştu. Elini hançerine atarak bir sıçrayışta Uranha’nın tepesine dikildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi! Hadi uzatma, hadi! Omzundan hırsla itti. Canımı sıkma!</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha durumun şakaya gelmezliğini sesten anlayıp emekleyerek çekilince, Şövalye Notüs Gladyüs, Liya’nın başucuna çöktü. Uranha'yı da, ona zorla yaptırdığı işi de unutmuş, kafası kesik bir kadınla dünyada sanki yalnız kalmıştı. Kafası kesik duygusunu, yüzü kapatan burma sarıklı Türkmen başlığı veriyordu. Bunu bildiği halde, ellerini çıplak omuzlarda gezdirerek canının ılıklığını aradı. Hem ölmüş, hem ölmemiş olmasını istiyordu. Ölmüşse, Uranha'yı sürgit alaya alacak, ölmemişse haddini bilmez kahpeyi bir daha cezalandırmış olacaktı. Ölmediğini anlayınca, erkeklik gücü hiçe sayılmış, bu yoldan onuru yaralanmış gibi köpürdü. Boynun direnen tıkızlığında küt parmaklarıyla atardamarı arayıp buldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Türkopol yüzbaşısı Uranha, başlangıçta arkadaşını aldatmacaya getirip bu işten sıyrılmayı tasarlamıştı. Aldatmaca uzayıp istese de bir şey yapamayacağını anlayınca telaşlandı. Telaşı arttıkça, gevşeklik uzuyor, gevşeklik uzadıkça telaşı dehşete dönüyordu. Erkeklik gücünü yitirmenin Tanrı gazabına uğramak olduğunu papazın birinden duymuştu. Bunu hatırlayınca büsbütün kesildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bırakıp kalsa, yitirdiğini, sanki, kıyamete kadar bir daha ele geçiremeyecek, zorlamayı sürdürse günahını arttırmış Tanrı gazabını büsbütün ağırlaştırmış olacaktı. Bu çelişmenin bunaltısı içinde bir zaman debelendi. "Namussuz Uranha! Ettin mi kendine edeceğini!" diye böğüre böğüre ağlamaktan korkarak, imdat ister gibi arkadaşına baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, ağzı yarı açık, gözleri yarı kapalı, dünyadan geçmiş, dalmış gitmişti. Uranha'ya bu dalgınlık umulmaz bir fırsat, içinde debelendiği çelişmeli bunaltının biricik çıkar yolu gibi geldi. Yırtıcı bir hayvanı kışkırtmaktan korkuyor gibi soluklarını keserek, sessiz geriledi. Pantolonu parçalarcasına çekip kemeri var gücüyle sıktı. "Tanrı'nın gazabına uğradım! Bela kılıcına çattım!" diye ellerini yüzüne kapattı, boğuk bir sesle yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gidelim! Bırak gidelim. Günaha battık! Mahvolduk!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Günah mı? Ne günahı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, dizlerinin neden titrediğini, boynunun, belinin, parmaklarının niçin ağrıdığını anlamak için, şaşkın şaşkın kendisini dinledi. Ellerine bakar bakmaz, boğazını vargücüyle sıkarak karıyı öldürdüğüne kesinlikle inandı, ciğerini ezen ağır bir yük göğsünden kalkmış gibi, ferahladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi gidelim! Ayılırsa tanır bizi... Plan bozulur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ayılırsa mı? Ölüme baygınlık mı derler sizde Türkopol?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öldü mü? Yok canım! -Uranha’nın kafasındaki düşünceler birden karıştı-: Neden öldü?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye ayağa kalktı. Çok sevindirici bir haber almış gibi ellerini birbirine sürerek, gözleri Liya'nın ölüsünde, kısa kısa güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zevkinden... Ağzının tadını bilen karı bu iş üstünde ölür. Bağladın mı donunu sen?</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, Liya'nın boynundaki parmak izlerini görüp işi anlamıştı. Kesin bir ölümden apansız kurtulmanın sevinciyle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne zaman öldü bu? Ne zaman dedim? Ne zaman öldürdün karıyı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Tutukluğu, karının çoktan öldüğünü, etinin sezmesinden ileri gelmişse, Tanrı gazabı söz konusu olamazdı. Üstüne çöken bunaltı dağılmış, sevinçten, tüy gibi hafiflemişti. Az kalsın "Meryem Ana yoluna" diye müthiş savaş narası salıverecekti. Şövalye, suratını buruşturup gözlerini kısarak, kibirle baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden boğdun fukarayı durup dururken şövalye?</p>

  <p class="Standard" dir="ltr" style="margin-left:0;margin-right:0;text-indent:18.859844px">"Şövalye" sözünü tükürür gibi söylemişti. Şövalye "Hi hi hi" diye güldü. Böyle gülmesi "Sen aptalsın, ben akıllıyım!" demeye geliyordu. Uranha, bu gülüş karşısında, her zaman olduğu gibi, kendi üstünlüğüne bir daha inanarak, öfkesini kolayca bastırdı. Boşuna sormuştu. Frenk'in deli kudurganlığıydı bu, hiçbir zaman önleyemediği, anlamsız kan dökme tutkusu...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Atları gördükleri anda itin de hırıltısını duydular. Şövalye elini kılıcına atıp sesin geldiği yönü ararken Uranha oku şimşek gibi, yayına yerleştirmişti bile... Sıpa kadar iri çoban köpeği gücüne güvendiği için hırlayarak yaklaşıyordu. Uranha yayı kaldırınca şövalye "Vurma!" diye atılıp kolunu tuttu. Uranha namlı okçulardandı. Attığının binde biri boşa gitmezdi. "Vurma" diye bağırıp koluna dokunulduğundan ok, boyun derisini yırtıp geçmişti. Hayvan inleyerek birkaç kez döneledi, açılan deriyi dişler gibi yokladı, şövalye yerden aldığı kocaman taşı fırlatınca kuyruğunu apışarasına kıstırıp kaçmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çayıra çakılmış savaş atları gerçekten değerli hayvanlardı. İnsancıl olduklarından, Uranha bunları kolay gemledi, demirkırı şövalyenin altına çekti. Yüksek olduğu için doru kısrağa da kendi binip üçüncüyü yedeğine aldı, gidecekleri yönü araştırdı. Ölülerin yanından geçmek istemiyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şuradan vuralım! Keseden... -Şövalye "Hi hi hi" diye gülünce kızdı-: Neymiş hi hi hi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Karı tanırsa Plan bozulur" dersin, leşleri öyle bırakırsak işlerin berbat olacağını akıl etmezsin! -Elini kaldırıp Uranha'yı susturdu, kasılarak emretti-: Uzatma da, gel arkamdan... Sana kalsa hapı yuttuk.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ölülerin yanına vardıkları zaman şövalye, Uranha'yı, Liya'nın al kısrağını getirmeye yolladı. Kızın ölüsünü yere serili Türkmen kilimine sardı, uzun başörtüsünü, yırtarak iki yandan boğdu. Uranha hayvanı getirince ölüyü, yatak dengiymiş gibi, eğerin üstüne attı, Türkmen'in burma sarığıyla sımsıkı bağladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yedeklerini yanları sıra koşturarak doludizgin sazlığı tuttular. Bu yolu çok teptiği anlaşılan Liya'nın al kısrağı, en yaman kılavuzlara parmak ısırtacak bir ustalıkla hanımının kanlılarını batağın kesesinden Karacahisar toprağına ulaştırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayvanlarını bıraktıkları kuytuda, biraz dinlenip Keşiş Benito'nun torbalarına koyduğu yufka ekmeği dürümlerini yediler. Kılıklarını Germiyan sınırında değiştireceklerdi. Karacahisar’ın sağlam toprağından ılgarla gitmeyi, adama rastlamadıkça batağa girmemeyi kararlaştırdılar. Uranha'ya göre batağa girilmezse akşam kavuşmadan Dargın Pınar'ı tutmak mümkündü. Ak kısrağın yüküne bakmamaya çalışarak çekingen sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apacağız bunu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunu mu? -Şövalye dalgındı-: Bunu... Hi hi hi... İş var bunda Türkoğlu, çok iş var! Bak n'apacağız? Gelirken bir değirmen yıkığı gördük ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gördük!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orada indireceğiz yükümüzü... Sereceğiz Türkmen kilimini yere... Bağlayacağız senoritanın ellerini arkasından Türkmen sarığıyla... Sen Karacahisar tekfuru olsan, adamlarından birini böyle öldürseler, n'aparsın?</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha, biraz düşündü, sonra sevinçle parmaklarını şıkırdattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anladım! Hay aklınla yaşa! "Napoli kralından peydahlamış anam beni" diye övünürsün ama... .</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aması?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yanılmaktasın! Böyle akıl, Napoli krallarından geçebilemez yavrularına... Hele düşün bakalım, hiç Türk'ten mürkten söz etmiş miydi, yeri cennet olası anacağın?.. Yakışıklı bir Türk esirinden filan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs elini kasıntıyla kılıcına atıp "Hi hi hi" diye güldü.</p>
</body>
</html>
