<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc8" style="page-break-before:always">2</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Gezgin Arap yazarlarının "Belde-i Safsaf, Bizanslıların "Tebizon" dedikleri Bitinya Uç Beyi Ertuğrul’un kışlağı Söğüt'te akşam oluyordu. Çukurda gölgeler uzayıp koyulaşmış, yalnız güne doğudaki Bozdağ'ın tepesinde, el kadar güneş kızıllığı kalmıştı. Tek tük büyükbaş sağmallar çobandan dönüyor, avlularda buzağıların böğürtüleri gittikçe sıklaşıyordu. Söğüt'ün evleri, bacalarındaki ince dumanlarla, akşam yemeği telaşındaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçekten Söğütlülerin çoğunluğu, çoktandır "yemek" sözünü "ekmek"le değiştirmiş, bu bile yeterince bulunduğu zaman sevinir olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yıllardan beri orta halliler eti iki üç ayda bir yiyebiliyor, yoksullarsa, ancak kurban bayramından kurban bayramına görebiliyorlardı. Hayvanlar az olduğundan yağ, peynir, hatta yoğurt bile çok azalmış, uzayan barış Söğüt kadınlarını yemek işinde gerçekten bunaltmıştı. Koyun keçi hırsızlıkları gitgide artıyor, Kara Osman Bey nedenini bildiği için, çok kızdığı halde, hırsızların ardına pek düşmüyordu. Arada bir dayanma gücünü yitiren derviş takımı, batakta başıboş gezen yabanileşmiş kara sığır avına çıkmakta, sürüp sıkıştırıp yırttıkları kocaman bir mandayı, hemen parçalayıp sırtlayıp bir kuytuya taşıyarak derisine kadar yiyip tüketmekteydi. Böyle sürek avlarında Karacahisar savaşçılarıyla çatışmak, daha beteri Osman Bey'in yasağını dinlemediklerinden sopalanmak korkusuyla, nişanına bakılamadığı için, Söğüt varlıklılarının hayvanları da kazaya uğruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hasılı Söğüt'te her ev her akşam, ocağını mutlaka yakmaktaydı ama, kuru ekmekleri gevretmek için... Yağı alınmış ayran çorbası bulunursa ne devlet!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sebeple, Söğüt akşamlarında, çocuk sesleri bile durgun, keyifsiz, hatta biraz da öfkeliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul Bey'in vaktiyle, bolluk zamanı, yaptırdığı Kuyucak çeşmesinin başında Söğüt'ün gelinleri, kızları, gene suyu unutmuşlar, bey karısı Hayma Hatun'a her gün yardımcı giden, silah ustası, Demirci Kaplan Çavuş'un kızı Aslıhan'a anlattıklarına dalmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok bacım, şuncacık sağalma belirtisi yok... Ne gâvur illetmiş bu nakris dedikleri... Çöktü gün günden dağ gibi beyimiz, say ki bebeliğe döndü gerisin geri... Hayma Hatunumuzun ağlamalarını görmeli... Yaş dökmekten kurudu, kav kesildi. Bana sorarsan, zorlatsa az biraz, yese yağı, kaymağı... Ah... Leblebi kadar et parçası geçmemekte boğazından... Bir iki kaşık süt içerse, tarhana çorbasından iki alırsa, o kadar... Hemi de Osman Bey'in zorlamasıyla... Osman Bey'in elinden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İstemezse karnı, n'apsın?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, Yahşi İmam'ın genç karısına kederle baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apsın, evet!.. Sızı kaplamış dipten doruğa... Oturur, sızı... Yan yatar, sızı... Arkaüstü, yüzüstü, hep kalmadı. Öyleyken durak arama... Su tasını ağzına götüresi kalmadı. Öyleyken bacım, aklı cumada... Bugün üç kez sordu, "Cumayı kıldılar mı? Osmanım cumadan geldi mi? Cuma camisi kalabalık mı?"... Geçende, ne dese iyi? "Bir kez cumayı Oğuzumla kılaydım da, Tanrı alaydı canımı," dedi. Hayma Hatunumuz ol da, ağlamayabil bakalım. Gözleriyle cumasını kılmaya çabalamakta Ertuğrul Beyimiz... Hoca karısı oldun sen, göz çevirerekten namaz kılmanın var mıymış kitapta yeri?</p>

  <p class="Standard" dir="ltr" style="margin-left:0;margin-right:0;text-indent:18.859844px">Yahşi İmam’ın körpe karısı Çerkez'di. Hoca küçükten cariye alıp büyütmüş, gebe kalınca nikâhlanmıştı. Göğsüyle kalçalarını sımsıkı saran Çerkez biçimi mor kadifeden entarisi içinde nazla salınıyor, böyle bir şey sorulduğu için kibirlendiği, durumuna uygun, yararlı bir karşılık aradığı mavi gözlerindeki telaştan anlaşılıyordu. Cinsini meydana koyan çetrefil diliyle, kelimeleri tek tek arayarak, karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buralarımızın kocaman bir beyimizdir, kılınmazsa kılar mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ötekiler de doğruladılar:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyle ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmez mi, bir kocaman uçbeyi bugüne bugün?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kılınırmıştır, yüzde yüz... Tanrı kayıra...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, yüzünün körpe canlılığına, renkli güzelliğine hiç yaraşmayan kederli bakışlarını, akan suya dikti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem ki... Kulağı seste Ertuğrul Beyimizin... Pıt olsa, kan uykusundan hoplayıp kalkmakta, "Nedir o? Osman'ım nerde?" diyerekten aranmakta... Düşleri, olanlara karıştırmakta, bu sıra sık sık... Bir kez zıpladı, "Hani Şeyh Efendi geldiydi, nerde?" diye sordu. Anladık ki, düşünde İtburnu Şeyhi Edebâli Efendimizi görmüş... Bundan sonra, iki kez çağırtacak oldu, iki kez de Osman Bey, "Biraz daha iyileş, kolay" diye önledi. Bakarsın aklı başında... Bakarsın...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, Kerim Çelebi'nin anası Bacıbey'in köşeyi döndüğünü görünce, "Bey evinde olanlar şurda burda söylenmez" öğüdünü hatırlayarak susuverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Rum bacılardan başkan seçildi seçildi, "Bacıbey" diye çağrılan Devlet Hatun, uzun boylu, geniş gövdesiyle sanki Söğüt'ü depreme vererek geliyordu. Körpeliğinde ne kadar yakıcı güzel olduğu, iri kara gözlerinden, çekme burnundan, hiç örselenmemiş etli dudaklarından belliydi. Ok atmakta, mızrak savurmakta, kılıç tutmakta, binicilikte değme savaşçılardan geri kalmaz, hele korkmazlıkta çoğunu yaya bırakırdı. Kocası Rüstem Pelvan'ın, İnegöl toprağına yapılan bir akında ölmesinden bu yana, büsbütün sertleşmiş, Ertuğrul Bey'den başkasını dinlemez olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Geldi, yumruklarını kalçalarına dayayıp Söğüt'ün bey mahallesi gelinleriyle kızlarını, suçlu arar gibi süzdü, Aslıhan'a bakmadan sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey döndü mü, kurt leşi avından?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kurt leşi avı mı? Haberim yok Bacıbey abla!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden haberin vardır senin avanak? -Yahşi İmam’ın kapısına bir zaman baktı-: Size uğradı mı, benim molla bozuntusu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok Bacıbey teyze... Camiye gittilerse bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Bilmem"miş... Ben sizin neyi bildiğinizi... -Avcunun içine gülen bir yeni geline çıkıştı-: Neyin nesi bu sırıtmalar, olura olmaza, suratının gelin pulları daha düşmemiş karı? Hüst... Aldıracaksınız elime kırbacı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'e on yaşında gelen Aslıhan'ı Bacıbey büyütmüştü. Kız, bu sebeple kırbaçtan falan korkmuyordu. Yalandan somurtup yakındı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oğlanlar, Ahi oyununda batırdılar evini... Suç bizim midir? Eşeği dövemeyince semeri dövmek günah değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele çengi! Günahtan sevaptan haberin var, he mi? Kim demiş dövmez? Dövmeyiz de, neden aramaktayız? -İçini çekti-: Ne fayda, bastırıp kırbacı yetiştiremedim ki... Gülersiniz reziller, "Haber veriverelim" demezsiniz! Giyimlerini, silahlarını saçmışlar şuraya buraya, rahmetlinin!.. Avluya girdim ki, kılıçlar, palalar yerlerde... Ben suçun kimde olduğunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sendeee...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, Aslıhan'a gerçekten şaşırmış gibi baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bende mi? Kız bende nasıl olabilirmiş Kerim itinin suçları?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demircan Ağa’yı evermediğinden suç sende... Getir gelinimizi, beklesin evini, sokmasın oğlanları...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim evime... Gâvur kızından gelin... Ya ben ölmüş müyüm?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bahtına küs öyleyse... Batırır avlunu... Çelebi oğlun, Ahi oyunu kurup... Neyseme ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey önce merakla, sonra kuşkuyla gözlerini kırpıştırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyseme'si neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak... Sayılırken sayılmalı!.. Canından usanmış Demircan Ağa’nın, Ertuğrul Beyimize mağarada eğleşen Tatar dervişi salasıymış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden salası, elin delisini, beyimize benim akılsız oğlum?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Destur isteyecek yavuklusu Liya hanımı almak için...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oğul, Ertuğrul Bey'in miymiş? Birine birini alacaksa, Şeyh Edebâli'nin Balkız'ı, oğlu Osman Bey'e alsın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'ün gelinleri, kızları Kara Osman Bey'in hasta babasına söylemeden ünlü Edebâli'nin kızı, ünlü güzel, Bal Hatun'u, üç yıl önce istediğini, Şeyh'in de on dördündeki koskoca kızı, "yaşı küçük" diye vermediğini biliyorlardı. Laf altında kalmadığıyla övünen Aslıhan'a bakarak, ne diyeceğini merakla beklediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alacak Ertuğrul Beyimiz... Hemi Şeyhimizin kızını alacak, hemi de kara Vasil'in Liya kızı... Niyeti, çifte düğün kurmak ve de Söğüt'ün eylül panayırına denk getirmek... Rum düğününün kasap horonundan çıkılacak da Türkmen düğününün halayına girilecek!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pınar başlarında el düğünlerini ballandıracağına, evde kalmışlığının derdine yan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suç bende mi? Ana gibi, ana olup beşik kertmesi yavuklumun önüne geçemedin! -Çenesiyle Çerkez gelinini gösterdi-: Gitti, bunun Yahşi imam'ı yanına molla girdi, yüreksiz oğlun... Bacıbeylik böyle midir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen mollaya da varırsın ya, hani dileyip alan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdi yanıldın Bacıbey! Silah ustası Kaplan Çavuş'un kızıyım ben, Tanrı tanık, beli kılıçlı olmayan, bizim eşiğimizi aşabilemez. Çünkü bizim soyumuzda, kılıç taşımayanı erkek saymak yoktur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, son sözleri şakadan biraz çıkarmıştı. Ötekiler ürkek Bacıbey'in kızıp köpürmesini beklediler. Küçük oğlu Kerim'in, molla olmak istemesini önlemek için, ne kadar çabaladığını hepsi biliyordu. Demircan'ın bir Rum kızına tutulmasından daha çok üzülüyordu buna... Babasının savaşçılık ününe, Kerim'in sürdüğü lekeyi önlemekte Demircan'ın gereği kadar kendisini arkalamadığı içindi, Liya kızın Müslüman olmasını şart koşması...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, karıların bekledikleri gibi Aslıhan'a kızmadı, tersine sert bakışlarından acımaya benzer bir yumuşaklık geçti. Kerim yüreksizliği mollalığa sapınca, bu edepsiz Aslıhan'ın ne kadar şaşırdığını, nasıl gizli gizli ağladığını biliyordu. "Savaşçı olmayana varmam" demişti bir kez, el kadar bebeyken... Hem inatçıydı, hem de sözünü geri yutmayacak kadar onurlu... Bacıbey, belli etmek istemiyor ama, seviyordu inadın her çeşidini... Karşısında, meydan okur gibi duran bu on beş yaşındaki güçlü kadının yanağını okşamamak için kendini zorlarken, kurtulmalık toplayan ayağı zincirli esirin köşeyi dönmesi imdadına yetişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir, çeşmenin başındaki karı kalabalığını görünce belli belirsiz irkilmiş, gözlerini bir an kapatmıştı. Yürümesi gerekti. Bu dilenme, gerçek savaşçılar için, ölmeyi beceremeyip esir düşmenin kefaretiydi. Zinciri elinde, biraz topallayarak, gözleri bakar kör gibi, hiçbir şey görmeden yaklaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi kişiler!.. Savaşçı soyundanım. Deniz cenginde esir düştüm. Alnımdaki karayı silmek için dilenmekteyim! Vaktinde yetişemezsem, kefillerimin burunları, kulakları kesilecek... Parmakları doğranacak! Gözleri çıkarılacak! Bize acıyın, yardım edin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadınlar dehşetle duvara sokulmuşlardı. Acılı bir saygıyla bakıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir önlerinden başı dimdik geçti. İnce sakalı, düşük bıyıkları, kederden süzülmüş yüzüyle yürek parçalayacak kadar çaresizdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan elini kuşağına atıp örme kesesini çıkardı, yırtar gibi çözdü, içinde iki gümüş dirhem vardı. Bunları bir yılda biriktirebilmişti. Panayırda, sarı meşinden ayağına çizme alacaktı. Önce dirhemin birini çıkardı, sonra, "N'olursa olsun" demiş gibi dudaklarını sıkarak ikincisini de avcuna düşürdü. Yan gözle Bacıbey'e baktı. Bacıbey sağ elinin başparmağını, her zamanki gibi, kabadayıca kuşağına sokmuş, sol elini yoksulluğun çaresizliğiyle yanına bırakıvermişti. Aslıhan gümüşleri, Bacıbey'e uzatarak çok yavaş sesle yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Verelim şunları oh Bacıbey. Veriverelim n'olur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey önce kızın eline, sonra yaşlı gözlerine baktı. Alt dudağı titredi. Gülümseyerek başındaki tasta sarkan beş yarım gümüşten birini kopardı. Bunlar rahmetli kocasının armağanından kalmış son gümüşlerdi. Ayrıca Rüstem Pelvan ailesinin son ölüm kalım güveniydi. Kıyamet kopsa dokunmayacağı Söğüt'te bilindiğinden varlıklı yerin gelinleri de, hemen gümüşlerini yolmaya başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, esirin arkasından telaşla seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eğlen yiğit! Dur eğlen!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mümkün olduğu kadar az bekletmek için geniş adımlarla yürüdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt bacılarından... Kusura bakma! Azımızı çoğa tut!</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir, elini göğsüne koyup eğilerek çeşmedekileri selamladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağolun bacılar! Yiğitlerinizi, beladan korusun Koca Tanrı!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Topallayarak köşeyi döndü. Bacıbey kasıntıyla gülümsüyordu ama gözlerinden de yaşlar akıyordu. Koluyla kurulanırken durup kulak verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi kişiler! Müslüman kardeşler... Yiğitler yiğidi bacılar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Sesi titrekti, güçsüzdü. Bunun için epey uzakta başlayan dümbelek gürültüsüyle basıldı gitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadınlar, esirin bıraktığı derin acıdan kurtulmak için, bir ağızdan atıldılar:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haberin yok mu Bacıbey! Cavlaklar geldi bugün, cavlaklar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beş cavlak geldi Söğüt'e.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir delibaşları var ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyle âdem görmüşlüğün olmamıştır hiç...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bre bacım... "Âdem" deyince... Gerçek sanır Bacıbey ablam...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya'sı... Bildiğin Korkut Ata devi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Âdem Ejderhası, diyeyim de sen anla...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sultan hanlarının kapılarından sığmaz boyu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dümbeleği vuran odur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele vuruşa, hele!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Semahları da yaman olurmuş bunların... Çünkü, yeşil bayrak çeken takımı ve de dişlerini söktüren yolun yolcusu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan ürktü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ana.. Ben korkarım, dişini söktürmüş cavlaktan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Salt diş olsa... Saç sakal, kaş, kirpik de arama... Cavlağın essahı... Hadi bir dolanalım da, kıyıdan bakalım.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Korkarım... Ödüm yarılır. Akşam ekmeğini yediler mi ki bunlar, semaha koşuldular.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ahi nakibi Hasan Efendi kondurmuş... Bu zamana kalır mı Ahi sofrası?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Afyonu da yutmuşlardır avuçla... Dikmişlerdir şarabı... Korkarım ben...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden kız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şundan ki Bacıbey abla, pisliklerinden korkmaktayım ben bu lanetlerin... Geçtikleri yerden geçemem bir hafta... İçim bulanır!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaldırımlarda çatırdayan nal sesleri birden dümbelek gürültüsünü bastırdı. "Nedir?" demeye kalmadan, bir atlı köşeyi döndü. Önlerinden geçene kadar, hayvanın boynuna kapanmış binicinin Orhan Bey olduğunu tanıyamadılar, tanıyınca da, bu zorlatmaya hiçbir anlam veremeyerek ardından bakakaldılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Demircan'ın ölüsünü taşıyan kağnıyı Söğüt görünene kadar bırakmayan Orhan Bey, ancak dorukta aklını başına toplamış, babası Osman Bey'e düşünme vakti kazandırmak için, atı yokuş aşağı salıvermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Avluya fırtına gibi girdi, dizginleri toplayıp hayvanı art ayakları üstünde mıhladı. "Nedir bu? &nbsp;Kelle mi getirmektesin?" diye çıkışarak koşan Deli Balta'nın önüne top gibi atladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde babam? Nerde, çabuk!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde olur...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey gerisini dinlemeden merdivene saldırdı. Babaanası Hayma Hatun, dedesini arkadan tutuyor, babası Osman Bey de çorba içiriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baba, Demircan Ağamı okladılar... Senin Dönmez'deki atlarını sürüp götürdüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim? Ne zaman?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öğle sonu... Sürdüm izleri, Karacahisar toprağına soktum! Demircan sırtından vurulmuştur, vuran da Karacahisar tekfurunun okudur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne işin vardı, senin orda?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul Bey, insanüstü bir gayretle dikilip Osman'ın sözünü kesti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak şimdi!.. Anlat oğlum nasıl vurulmuş Demircan? Kim vurmuş? Gören olmuş mu? Nedenini bilen var mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, on üç yaşının çok üstünde bir ağırbaşlılıkla bildiklerini özetledi. Demircan'ın garip çıplaklığını, kendisinin buna verdiği anlamı söyleyip söylememekte, bir an duraklayıp, dedesinin "Beylerden gerçek saklanmaz" öğüdüne uyarak, her şeyi olduğu gibi anlattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzaktan uzağa kadın çığlıkları başlayınca Ertuğrul Bey, dışarı fırlamak isteyen oğluna oturması için, yatağın ayak ucunu gösterdi, torunuyla karısına çıkmaları için işaret etti, söyleyeceklerinin gördükleriyle ilintisi varmış gibi, bir zaman pencereden Söğüt'e baktı. Akşam öncesinin bulanık loşluğu, küçük ayrıntıları silmiş, her şeyi büyük parçalar haline getirmişti. Bunları yüklenmek zorundaymış da, gücünü yokluyormuş gibi, birkaç kez yumruklarını sıkıp açtı. Güvenli bir saygıyla yere bakarak konuşmasını bekleyen sevgili oğlu kara Osman Bey'i bir zaman kederle süzdü. Sırtına yüklenecek çetin ödevin üstesinden gelip gelemeyeceğini, tökezlemeden başarıya ulaşıp ulaşamayacağını soluklarını tutarak araştırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, orta boyluydu ama, geniş omuzlu, kalın pazılıydı. Kollarının bacaklarının, gövdesine göre uzunluğu, doğuştan iyi savaşçı, iyi binici olduğunu gösteriyor; çatık kaşları, kemerli burnu, köşeli çenesi, tuttuğunu koparma gücünü, biçimli ağzının ucundaki yumuşak gülümseme, gerektiği zaman insanların suçlarını bağışlama yeteneğini meydana koyuyordu. Kırmızı börkünü biraz sağa yıkmış, ak çalma bezden, burma sarığını, her zamanki gibi, hiç özenmeden dolamıştı. Yakışıklı olduğu kadar da utangaçtı. Karşısındakilere hiç zorlamadan güven vermesi, çok az, çok da öz konuşmasındandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul Bey inlememek için kendini zorluyordu. Sinirlerin ucunda gene dayanılmaz nakris sızıları başlamıştı. Gözlerini kapattı. Bütün yaşlılar gibi, kendisinden sonra acemilikler edilebileceğinden, yanlışlar yapılacağından, bıraktıklarının tehlikeye düşürüleceğinden korkuyordu. Bundan biraz da kendisi suçluymuş gibi gözleri kapalı konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karacahisar tekfuru canımıza kıyıp atımızı sürmenin Konya Sultanlığı'na başkaldırmak olduğunu bilir. Kendi okunu kullanması meydan okumaktır. Benim hesabımca, böyle bir işi, göze alamaması gerekti bugünlerde... Dündar, fırsattan yararlanıp gazileri, dervişleri savaşa kışkırtacaktır. N'apıp yapıp önleyeceksin! Zaman kazanmaya bakacaksın... -Durup bir an soluklandı-: Dayanabilir misin, savaş kışkırtmalarına? Sen kendini zorla tutmaktasın, kaç yıldır? -Osman Bey güvenle gülümseyince sevindi-: Çok yaşa! Bu akşam yara tazedir, gürültü çok olur. Hele fukara Bacıbey hiç zaptedilmez! Gürültünün dermanı yumuşaklıktır. "İlle de gece baskını" diye diretirler. Bu gece Oğuz'u iyi tut! Yarın erkenden bin, İtburnu'na Şeyhimiz Edebâli Hazretleri'ne yetiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman başını hızla kaldırdı, gözlerini kuşkuyla kırpıştırıp her kelimede duraklayarak konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerekli midir? Ben... Durdururum amcamın takımını... Sonra gidilse...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul iyice yorulmuştu. Her yanı bıçak sokulur gibi sızladığı halde gülümsedi. Osman'ın kendisinden gizli Şeyh'in kızını istediğini, vermediği için karşılaşmayı göze alamadığını biliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz! Derin geçitteyiz! Mutlak kendin görüşeceksin, dediğini işleyeceksin! Ülkede yeni bir iş olmasa, bize sataşamazlardı. Hadi git! Yatıştır halkı... Tanrı yardımcın ola!</p>

  <p class="Standard" dir="ltr" style="margin-left:0;margin-right:0;text-indent:18.859844px">Arkasına dayanıp gözlerini yumarken, gene katılıp kaskatı kesiliverdi. Osman Bey, nakris illetinin bu domuzluğunu bildiği halde, belki onuncu defadır, "öldü" duygusuna kapılarak babasının üstüne korkuyla eğildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul Bey insanüstü bir yekinmeyle gözlerini açtı. Gülürnmek için kendini vargücüyle zorlayarak fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Akçakoca'yı bul... Gönder bana hemen...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kağnının çevresindekiler "Bacıbey!" sözüyle birden susup iki yana açıldılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, ayaklarını sürüyerek yaklaştı, örtüyü hızla çekti. Oğlunun ölüsü üstüne atılacakken sarsılarak durdu. Çıplaklığa şaşmış, belli ki, çok kötü bir şeyden kuşkulanmıştı. Anlamsız gözlerle önce Kerim Çelebi'ye, sonra Ermeni Toros'a, açıklama bekleyerek bir zaman baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kağnıyı çevirenler ne diyeceğini merak ederek soluklarını kesmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu neden çıplanmış, havanın bu serinliğinde? Neden arkadan vurulmuş? -Kıskanç ana sezgisiyle şaşkınlıktan kurtuluyordu-: Niçin, dedim?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadınlar Kerim'in karşılığını beklemeden dövünerek ağlamaya, Demircan’ın ağıtını, parça parça düzenlemeye giriştiler:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay Demircan! Vay Demircaaan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anasının umudu Demircan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Savaşlarda Oğuz'un alın akı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uğraşlarda beyinin dayanağı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bükülmez demir bilekli... Sahan gözlü, kaplan yürekliiii...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey birden dikilip sırasında en yiğit erkekleri sindiren kabadayı sesiyle ağıtçıları susturdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kesin! Kes dedim, kees! Çıplak vurulmuşa ağıt yoktur bizde... Sırtından vurulana ağıt yoktur. Ağıtsız gidecek bu... Salt kanı aranacak bunun... kendi kanı değiil! Babasının kanı... -Boyunduruğa dayanmış duran Rum köylüsüne hışımla elini salladı-: Çek camiye! Çek hadi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kağnıyı tutarak yürümeye başladı. Akşam alacası, yüzünün çizgilerini, giyiminin renklerini silmiş, Bacıbey'i birden tanınmaz hale getirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, çekinerek baktı. Anasını, hiçbir zaman bu kadar güçlü, heybetli; bu kadar güçsüz, acınası görmemişti. Nasıl ayakta kalabildiğini, neden çöküp dövünmediğini anlayamıyor, akıl almaz bir şeymiş gibi bundan korku duyuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kağnı camiye sapınca, Bacıbey birden irkilip "Donah!" diye bağırarak öküzleri durdurttu. "Camiye çek" dediğini unutmuş, içinden Köslük Meydanı'na gitmeyi kararlaştırmıştı. Az kalsın atılıp Rum arabacıyı tartaklayacak, boyunduruğa yapışıp arabayı pazı gücüyle çevirecekti. Aklını başına toplayınca, Kerim Çelebiye emretti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunu götür ver Yahşi İmam'a... N'aparsa yapsın! Al silahları, doğru eve git! Eğlenme şurda burda... Bekle beni... Başka güne benzetme bugünü!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ağlamaya başlayan kadınlara döndü, yumruklarını göğsüne bastırarak bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırakın hökürtüyü! Gidin bulun Ertuğrul ucunun yüreksiz heriflerini... Atın önlerine kılıçları... Sırtlarını yumruklayıp sürün çıkarın, ocak başlarından... Tükürün suratlarına, tükürün!</p>

  <p class="Standard" dir="ltr" style="margin-left:0;margin-right:0;text-indent:18.859844px">Karılar çığrışarak dağıldılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, Köslük Meydanı'na doğru kararlı adımlarla yürüdü. Farkında değildi ama, çok acele bir işe yetişecekmiş gibi, hızlanıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Keyifli düğünlerin, Ahi derneklerinin kurulduğu, savaşçıların gerektikçe toplanıp uç işlerini konuştukları meydan bomboştu. Söğütlü'yü toplantıya çağırmak için kullanılan deve derisinden koca kös, üstü örtülü sekinin yanında duruyordu. Bacıbey tokmağı aldı, ancak oğlu öldürülmüş bir ananın duyabileceği ağır bir hınçla vurmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dan dan dan -dan dan... -Dan dan dan -Dan dan... Dan dan dan-Dan dan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kolunu alabildiğine kaldırıp ayak parmaklarının ucunda yükselerek, tokmağı var gücüyle indiriyor; kösün, yeraltından gelen deprem uğultularına benzer sesi, görüntüsünün korkunçluğunu kat kat artırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, "Toplanma" davulu değil "Baskın var" davulu vurduğunu, ancak yorulduğu zaman fark etti. Tokmağı yavaşça yere koyup çevresine ürkek baktı. Suç işlemiş de, yakalanmaktan korkuyormuş gibi, bir zaman iki büklüm yürüdü, sonra, dikildi. Gövdesini doldurup derisini sızlatarak geren ölüm acısı, birden korkunç bir öfkeye dönmüştü. Önce Ertuğrul Bey'in sürüp duran hastalığına, bu hastalık yüzünden çoktandır, güvenle başvurulacak yer kalmadığına kızdı, sonra kızgınlığı oğlu Kerim'e döndü. Sanki Demircan’ın ölümünden, ölüm karşısında duyduğu bu çaresizlikten, biricik sahici suçlu oymuş gibi, yumruklarını, hınçla sıkarak yürüdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, kösün neyi vurduğunu fark etmemiş, insanların silahlarını sokakta takınarak koşmalarına da hiç aldırmamıştı. Anasının dediğine uyarak eve gidiyordu. Yüreği, derin bir yara gibi sızlamakta, beyni, sersem edici bir Karışıklıkla uğuldamaktaydı. Kulağının dibinde, hocası Yahşi İmam'ın son sözleri fısıl fısıl tekrarlanıyordu: "Ölüm kılıcının kalkanı sabretmektir... Sabretmek... Sabır..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Çeşme başında karaltılar görünce suratını astı. Sapması mümkün olsa yolunu değiştirecekti. Teselli edilmek, buna karşı anlamsız laflar söylemek istemiyordu. Hızlandı. Erkeğin yılışık sesi, yabancıydı. Kadınınkini tanıdığı halde, biliş çıkarmaya üşeniyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak bakracımı... Çeşmenin tasından iç!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gâvur musun kız? Hasan-Hüseyin düşmanı mısın? Yanığız doğuştan ve de fermanlıyız, dilediğimiz kaptan içeriz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Git işine derviş baba! -Ses korkuyla titriyordu-: Hasta beyimiz su beklemekte... Bey evinin suyudur bu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bey suyu, yoksul suyu, ayrı değil! Yoksulun yüreğini soğutmak sevap!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim’i görünce, Osman Bey'in küçük kızı Fatma, bağırarak eve doğru koşmuş, silah ustası Kaplan Çavuş'un kızı Aslıhan, Hızır'a uğramış gibi sevinçle haykırmıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yetiş Kerim Çelebi! Yetiş aman!</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan'ın bakracını çekiştiren herif, yeni gelen cavlakların delibaşısı, Âdem Ejderhasıydı. Gözlerindeki süzgünlükten, ağzının çarpıklığından afyon mesti olduğu anlaşılıyordu. Ahiler nakibi Hasan Efendi'nin uyarmasıyla uç töresine uyup beyi görmeye gitmiş, Orhan Bey, yanındaki küçük cavlağı alıkoyup sarhoş adam azmanını "Yarın" diye geri çevirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim isteksiz sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oluyor?</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası, delikanlıyı baştan savma süzdü. Sol omzuna karmakarışık yüklendiği silahlarla molla kılıklı bir hamala benzetti. Adamdan saymadığını iyice belli eden kasıntılı bir sesle konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gâvur mu bu kız? Gâvur cariyesi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karıştırma, gâvuru Müslüman'ı... Dileğin nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kızma çelebi! Kızgınlara zararım dokunur benim... Gâvur cariyesi olmayınca... Akşamın bu vakti su başında işi ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan kendisine "gâvur cariye" denildiğini duyunca kudurmuş, Kerim'e de güvendiğinden, bakracı var gücüyle sallayıp çekmeye başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak bakracını kızın... Suyu çeşmeden iç! Yabancısın, iyilik getirmez böyle işler burada... Bırak dedim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın, oynaşın mı bu yavru senin, kopuk?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim sözünü bitirmesine meydan vermedi. Rahmetli babasının hayvan eğitiminde, daha önemlisi, savaşlarda gerekirse, vurup bunaltarak attan adam aktarmakta kullandığı müthiş kamçıyı, bakracı tutan elin bileğine vurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası, kamçıyı fark etmemiş, ilk anda ustura gibi keskin bir kılıcın elini alıp gittiğini sanıp korkunç bir uluma kopararak dönelemeye başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, n'olduğunu anlayamadığı için şaşakalan Aslıhan'a, ayağını yere vurarak çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir de bakar! Akşam karanlığı ne suyuymuş bu! Yıkıl dedim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan bakraca eğilirken apansız dehşetle bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman... Kolla Kerim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim içgüdüsüyle eğilip geri sıçramış, ağır pala vınlayarak başının üstünden geçmişti. Herifin hiç şakası olmadığını, gâvura vurur gibi, yüzde yüz sağlama gittiğini anlayınca deliliğe yakın korkunç bir öfkeye kapıldı. İkinci hamleye bırakmadan, baba yadigârı ünlü kırbacı çalıştırmaya girişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öküz sinirlerinden örme müthiş kırbaç, vınlayarak, şaklayarak, ıslıklanarak kalkıp iniyor, dolanıp çözülüyor, her inişte, her çözülüşte, cavlağın çıplak gövdesini neşter gibi açıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası, pala sallamak şurada kalsın, gözünü açabilmekten geçmiş, dördüncü vuruşta, gerçekten canı kaygısına düşmüştü. Gövdesine sarılmış kızgın demirlerden kurtulmak istiyor gibi, yerlerde yuvarlanıyor, boğazını paralayan hırıltılarla, "Öldüm yiğit! Öldüm, yeter! Pes edene vurulmaz! Öldüm!" diye uluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, herifin palayı çoktan bıraktığını bile fark etmemişti. Farkında olamadan rahmetli babasının bütün hünerlerini göstererek debelenen hayvana öldürme hırsıyla vuruyorken tekrarlıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak palayı... Bırak, gebertirim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sırada Ertuğrul Bey'in tavlacısı Deli Balta, yanında çarpık çurpuk bir herifle koşarak yetişti. Elinde suçlulara meydan dayağı atmak için kızılcıktan özel kesilmiş şeriat değneği vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Soluk soluğa sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu, Kerim Çelebi? Dur aman... Ölür mölür! Dur yahu! N'aptı bu akılsız ayı azmanı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim durdu. Kamçılamanın nerde biteceğini kendisi de bilmediğinden Deli Balta'nın yetişmesine sevinmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çarpık çurpuk cavlak, yerde debelenen arkadaşının üstüne eğildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu Pirelvan! Ne halt ettin gene akılsız!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay sen misin Kel Derviş, bittim! -Birden hopladı-: Gitti gözümüz, kel ağa... Aldı Söğüt'ün mollası gözümüzü... Yandık!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Salt bir gözle atlattınsa sevin ki ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Deli Balta bir yandan silahları toplarken bir yandan soruyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu kız? N'oldu, dedim çengi? Ya Kaplan Çavuş kırmaz mı kemiklerini senin! N'oldu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Edepsizlendi, bu itoğlu... Kerim Ağa... Gelmeyeydi... Pala saldı Kerim Ağa'ya, arkadan kahpece... Bu... Bu rezil!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Daha söylenmekte... Ya ben seni... Ya ben seni çiğneyince... -Silahları Kerim'e verdi-: Başın sağolsun Kerim Çelebi, duymamla aklım başımdan gitti. Yandım ki... Vah ki nasıl yandım Demircan'a Hep bunlar barışın belasıdır çelebi! Her barışın belasıdır bunlar... Her ayın başı akına yumulup, gâvura kılıç koymayınca... -"Göz gitti. Yedin babayiğiti, Söğüt'ün mollası, yürü!" diye dövünen Âdem Ejderhasının üstüne çiğneyecekmiş gibi saldırdı-: Hüsss! Hüsss dedim! Bitmektesin meşe büken! Öğüt tutmayanın sonu budur! Ne dediydim sana demincek? "Burada, deli damı işleri yoktur ve de şarap sarhoşu olup göze görünmek hiç yoktur," demedim miydi?.. Doğru gezin! Şuna buna bulaşma! Afyon mestliği, şarap deliliği sökmez" demedim miydi? Nereye çattın, derbeder? Bilmezden Azrail peygambere çattın!.. Dağ gibi kardaş yitirmiş herife çattın ki, seni neden sağ bıraktığına aklım ermedi! Ben yandım Demircan kardaşıma, sönesim kalmadı! Ya bu Kerim Çelebi âdem eti yese, çok mu? Hüss... Yok bir şey! Rüstem Pelvan kırbacıdır! Tımardır. Fazladan eğitmen aracıdır ki, senin gibi rezilleri dümdüz eder bir araçtır. -Küçük dervişe çok dostça sordu-: Hazırda yara merheminiz var mı Kel Derviş! Yararından yara sağaltır, Lokman Hekim dermanınız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vardır Allah'ıma şükür Balta Ağa... Vardır ki halisinden Halep merhemidir. Yılan ağısı panzehiri yanında hiç...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay anan öle Keloğlan!.. Şunu tut kuyruğundan, sürü! "Öldürene sürütürler" denilmiştir ya, Söğüt adamına ve de Söğüt'ün mollasına göre değildir! Allah Allah, kız bakracına sarılmak nasıl bir töresizlik! Cavlaklık böyle mi sizin oralarda, tüh yüzünüze!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan, dalmış dinliyordu. Nerdeyse, hırıl hırıl inleyen rezil herife acıyacağını anlayarak ürktü. Görünmeye çalışıyor gibi sessiz, sıyrıldı, geçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Demircan’ın ölümüyle evlerin avlusu, yıllardır, sanki hiç insan ayağı değmemiş gibi yabanlaşmıştı. "Oysa buraya sık gelmezdi. Atların ardı sıra, dağ bayır dolanırdı fukara ağam!" Demircan ağasına yaman bir ağıt düzüp sıcağı sıcağına saza almak, aklına geldi apansız... En değerli, en gerekli işi yapacağına sevinirken aşevinde ışık görerek duraladı. Anası oradaydı besbelli! Ne diyeceğini hiç merak etmediğinden yavaşladı. "Karı değil mi? Bacıbey de olsa, aşevine sığınır bunaldı mı?"</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt bacılarının beyi, Devlet Hatun, oğullarına hem bilek, hem de yürek gücüyle babasızlığın boyun büküldüğünü hiç duyurmamıştı. Kağnının yanında dimdik yürürken neden kendisine o kadar güçsüz göründüğünü, Kerim gene çıkaramadı. Karşılaşınca n'apması gerektiğini duraklayıp araştırdı. "Elini öperim" dedi. Yıllardır anasının elini öpmemiş, boynuna sarılmamıştı. Rüstem Pelvan’ın evinde yoktu böyle âdetler... Devlet Hatun sevmezdi sulusepken sırnaşıklığı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşevine girip ocağın yanında sazının kırık parçalarını görünce elini ağzına götürerek irkildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey ateşin önünde çömelmişti. Dönüp bakmadan dargın dargın sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geldin mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oluyor? N'oldu sazıma?</p>

  <p class="Standard" dir="ltr" style="margin-left:0;margin-right:0;text-indent:18.859844px">Elindeki kırbacı, yere atan Kerim Çelebi, omzundaki silahlardan kurtulmak için hırsla çırpınırken ocakta kitaplarının yakıldığını görüp kafasına vurulmuş gibi sallandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur ana! Kudurdun mu? Dur olmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Vaktiyle güreşlerde, at yarışlarında kazandığı ödüllerle, pazı gücü isteyen işlerde ekin, yumurta, şu, bu karşılığı çalışıp biriktirdikleriyle ele geçirmişti bu dört beş kitabı... Aslında kitap hemen hiç yoktu buralarda... Ayda yılda bir, çerçi yükü içinden çıkanlar da beylerden, kadınlardan, Ahi nakiplerinden, hatta keşişlerden kapanın elinde kalıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur dedim! -Çaresizlikle tepindi-: Onlar mı öldürdü oğlunu!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kitap girmeyecek bu kapıdan içeri bundan böyle... Saz tımbırtısı girmeyecek!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey o zamana kadar, kitapları tadını çıkara çıkara yakıyorken birden kudurup hepsini parçaladı, saz kırıklarıyla beraber ocağa fırlattı. Söğüt kadınları, varlıklı evlerde bile çoktandır, trampa edilebilecek hiçbir şeyi kırıp döküp atıp bağışlamıyorlardı. Hele Bacıbey gibi erkeği olmayan dullar büsbütün pintileşmişlerdi. Sazı, kitapları vererek karşılığında önemli bir gedik kapatılacağını bile düşünmeden hepsini ateşe atmasıyla, Bacıbey, ne kadar kararlı olduğunu gösteriyordu. Pis bir sıvaşıklıktan kurtulmak istermiş gibi ellerini eteğine silerek kalktı, çaresizlikle taş kesilmiş oğlunun önüne dağ gibi dikildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırakacaksın mollalığı bu geceden tezi yok! -Çenesiyle sedire koyduğu savaşçı giyimlerini gösterdi-: Şunları giyeceksin! Ağa kılıcını takacaksın omzuna... Babanın kanını İnegöllülerden aramaya vakit bulamadı ağan... Gidip arayacaksın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ağasının ölümünden, kitaplarıyla sazının yakılmasından daha büyük bir bela olabileceğini düşünemeyen Kerim'in aklı başından gitmiş, soluğu tıkanmıştı. Dışı taş kesildiği halde, içinden, can havliyle debeleniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demircan'ın kahpe kanlısını da bulup tepeleyeceksin! Pelvan Rüstem'in ocağını molla kısmı yakamaz. Ağan ölmeseydi, taş basardım yüreğime... "Başka oğlum yok benim" derdim. Mollalık geçti. "Kerim Çelebi değil bundan böyle senin adın, Kerimcan’sın bundan böyle... Haydi yavrum! Hadi Kerimcan, çıkar şu pisleri üstünden!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz ana... Hiç olmaz! Ayaklarını öpeyim oh Bacıbey! Emek verdim bunca yıl. Şeyh Edebâli yanına alacak beni... Sultan oğullarının eline geçmez devlettir bu... Aklın ermediğinden oh anacım "öl" de öleyim! Kesme yolumu!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey bütün iğrenme gücünü kısık gözlerine toplamış, dünyanın en iğrenç şeyini görmüş gibi bakıyor, gittikçe de irileşiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yapamam oh anacım! Gelemem savaşçılığın üstesinden... Gücüm yetmez kılıca benim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kâfirin kılıcından yıldın he mi? Kulaklarına daha değmeden okların ıslıkları, yıldın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunları söylerken yer değiştirmiş, kırbacı almıştı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim ürperdi. Bu kırbacın sürekli korkusuyla geçmişti çocukluğu... Bacıbey onları hiç kırbaçlamamış ama, denememiştik çocukları bir başka türlü ürkütmüş, sanki kırbaç tılsımlıymış, kendi başına yılan ıslıklarıyla işlemeye başlayabilirmiş gibi yıldırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey kırbacı yere doğru hışımla silkerek birkaç kez şaklattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soyun Kerimcan! Ya silahlanacaksın er gibi... Ya da burdan ölün çıkacak! Soyun! Soyun dedim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, Kerim oğlunun, yılan karşısında tavşan gibi, katılıp kaldığının farkına varamadığı için, direniyor sandı, Allah yarattı demeden, vurmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soyun rezil! Köslük Meydanı'nda erkekler, ağanın kanını konuşmakta! Soyun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim ilk vuruşla yere çökmüş, kızgın bir acı derisini dalayıp yüreğine bıçak gibi saplanmıştı. İkinci vuruşta kırbacın ucu yanağını sanki söküp aldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soyun dedim, yüreksiz! Soyun dedim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey gittikçe sakinleşiyor, kırbacın nasıl kullanılacağını gösterir gibi ölçülü aralıklarla hemen hemen hiç öfkesiz vuruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu hal Kerim'in duyduğu dehşeti birkaç kat artırdı. İşin nereye varacağını, kestirmeye çalışıyordu. Bir an sıçrayıp çıkıp Ertuğrul Bey'e sığınmak geçti aklından... Beyin doksan yaşına eklenen ağır hastalığı Söğüt'te çoktandır, ona güvenme umudu bırakmamıştı. Çaresizlikle kıvranırken, kırbaç cüppesinin yamalarından birine takıldı, eski çuhayı yukardan aşağı yırtıp indirdi. Cüppenin yırtılması mollalığın elden gittiğine, direnmek için de sebep kalmadığına Kerim’i birden inandırmıştı. Yere kapanıp sesi çıktığı kadar ağlamak istediği halde elini kaldırarak küçük bir çocuk gibi yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur peki... Vurma, dur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey kalleşliğe uğramaktan korkuyor gibi kırbacı havada tutarak üst üste emretti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soyun! Soyun çabuk!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, yırtılmış cüppeyi bir türlü çıkaramıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey yardım etmemek için kendisini zorlayarak kırbacı indirip kötü bir şey gizler gibi arkasına sakladı. Suratının donuk gerginliği yavaş yavaş gevşiyor, yerine kederli bir yumuşaklık geliyordu. Elini yüzünden geçirdi. Toplantıya gitmek için eğri kılıcı, okluğunu, yay torbasını kapının dibine hazırlamış, Rum bacılarının silahlanırken yaptıkları gibi, oku rahat atmak için, göğüslerini sımsıkı sarmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim yanağının kanamasına aldırmadan Demircan'ın eski savaşçı urbalarını giydi, silahları kuşandı. Anasına artık acımıyordu, kızmıyordu da... Sanki okumayı hiç öğrenmemiş, ömründe kucağına saz almamıştı. Ölse de bir başkası olarak yaşamaya başlasa, bundan daha çok değişemezdi. İçinde doğup büyüdüğü bu aşevini, kapı dibinde silahlarını kuşanan bu kadını, ömründe ilk görüyormuş gibi yadırgadı. Üstüne biraz bol gelen savaşçı giyimleri, sanki camdandı, çıplaklığını örtmüyordu. İnsanların önüne cüppesiz nasıl çıkılacağını kıvranarak düşündü. Sarığını çözüp savaşçı sarığı gibi bağlarken artık kendisini tutamadı, sessiz sessiz ağlamaya başladı. Anası "Hadi" deyince bir an direnecek oldu, sırtından itiliyor gibi, sarsak adımlarla kapıdan çıktı, içi bomboştu. Bu boşluğun nasıl taşınmaz bir ağırlık olduğunu her adımda duyarak yürüdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'ün Köslük Meydanı’nda yer yer çıra yığınları tutuşturulmuş, yaşlıların oturacağı sekinin iki yanındaysa, içi kül dolu, eski bakır lengerlerde neft meşaleleri yakılmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hafif bir esinti, alevlerin uçlarındaki isli dumanı, inceltip büküyor, havada kırbaç gibi savuruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, kimsenin dikkatini çekmemeye çalışarak, gölgelerden gölgelere gidip bir ağacın dibinde tek başına durdu. Yanağı sızlıyor, içi derinden ürperiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çoktandır savaş, akın, dıştan da saldırı olmadığı için, Söğüt'te Köslük toplantıları çok seyrekleşmişti. Bu yüzden çocuklar düğündeymişler gibi sevinçliydiler. Ahi çavuşlarının azarlamalarına hiç aldırmadan bağırarak koşuşuyorlardı. Mollalığı seçti seçeli, Kerim buraya hemen hemen hiç gelmemişti. Şimdi bu kadar yabancılık duyması belki de bundandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hocası Yahşi İmam görününce, ağacın kaim gövdesi dibine çöküverdi. Yarın öbür gün karşılaştıkları zaman, ne diyeceğini düşünerek gözlerini kırpıştırdı, anasına kinle baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sekinin solunda Rum bacıları, birer dizlerini dikerek yere oturmuşlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey sağ elindeki çözük yayı sopa gibi tutuyordu. Sol eli kılıcın kabzasında, suratı asık, gözleri yerdeydi. Meydanın acemisi olan, belli bir yeri bulunmadığı için, kimlerin sırasında duracağını bilmeyen oğluyla hiç ilgili değildi. Gâvur olsun, Müslüman olsun, dünyanın bütün ülkelerinde, hatta vahşi Frenk diyarlarında bile savaşçı, silah taşıma hakkına sahip bütün erkekler on dört yaşına basar basmaz, ergin sayılıyor, babasının ya da ağabeyisinin yerini alıyordu. Kendisi on altısını bitirmişti. Dilerse gaziler bölümüne katılır, Demircan’ın yerine geçer, dilerse kuşak töreni isteyip Ahi yiğitleri arasına girerdi. Ahiler toptan, gaziler büyük çoğunluklarıyla, Osman Bey'i tutuyorlar, barışta akına, savaşta yiğitliğine güveniyorlardı. Kendisi de Osman Beycilerdendi. Ahilerle gazilere bir zaman alıcı gözle baktı, önce kılıklardan kılık beğenmek niyetindeydi. Söğütlülerin kılıkları da çoktandır, sofraları, kilerleri gibi fukaralaşmış, orta hallilerin bile, şalvarlarında, göleklerinde, kısacık sakolarında yıllardır vurulan yamalar arttıkça artmıştı. Çevrede her zaman sözü edilen temizlik sürmekteydi ama, kadınların yama bulmaktan, yama tutturmaktan, hele iç çamaşırlarının tokaç altında paralanmasından yanıp yakılmaları da, erkekleri gittikçe bunaltacak kadar sıklaşmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, acı acı gülümseyerek kılık beğenmekten vazgeçti. Bu kez de takımlardan hangisinin savaşçılıkta daha çok saygı gördüğünü araştırdı. Dervişler, birbirini hiç tutmayan inançları, davranışları, sözlerinin yaptıklarına uymaması yüzünden, çevrede eskiden beri güvenilir savaşçı sayılmıyorlardı. Bunların dervişlikleri gibi, savaşçılıkları da yarımdı. Dünyayı büsbütün boşlayıp ahrete yönelmedikleri gibi, kendilerini toptan dünyaya verip cennetten de vazgeçmiyorlardı. Dillerinden "Bir lokma, bir hırka" lafını düşürmedikleri halde, savaşlardan sonra "Zaviyemize, tekkemize vakıf isteriz" diye bey eşiklerini aşındırmaları bundandı. Ahi yiğitleri de sabahtan akşama kadar, çarşıda zanaatla uğraştıklarından, savaşçılıkta gaziler kadar usta değillerdi ama aralarında okuma yazma bilenleri, ülkeye nam salmış ustalar çoktu. Yol terbiyesiyle yontulmuşlardı. Her yerde öğütleri bulunduğu için, şeyhleri birbirleriyle aralıksız haberleşiyorlar, ayrıca, gezginleri tekkelerine kondurduklarından dünyada olup bitenleri herkesten önce duyup öğreniyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, çevrenin Ahi babası Şeyh Edebâli'den okuma fırsatını yitirdiğine bir daha yandı. Aralarında doğup büyüdüğü kalabalığın içinde apansız tek başına kalmanın ürkekliğini duyup ürperdi. Nedenini bilmeden Demircan’ın yerine gazi savaşçısı olmaktansa, Ahi yiğitliğine katılmayı uygun buldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey daha gelmemişti. Babası Ertuğrul Bey'e yıllardır vekillik ettiği için yeri sekinin ortasındaydı. Ertuğrul Bey'in silah arkadaşlarından Söğüt'te bulunan kocalar, Turgut, Alp, Saltuk Alp, Karamürsel, Sakarya boylarında göçebe gezen Samsa Çavuş'un kardeşi Sülemiş Ağa, sağ yana sıralanmışlardı. Soldakilerin başında Söğüt Ahilerinin nakibi Hasan Efendi bulunuyor, bunca yıllık hocası Yahşi imam, sonra da dünyanın dört bucağından, türlü nedenlerle kopup gelmiş, her soydan, her boydan adları, görüntüleri birbirini tutmaz, öyleyken Osman Bey'in çevresinde sımsıkı kenetlenmiş savaş yoldaşları, Ak Timur, Kara Tekin, Akbaş Mahmut, Yiğit Paşa, Emir Sultan, Mevlâna Hızır, Kadı Bay, Çoban Mirza, Yorgun Ata, yeşil sarığıyla Seyit Ahmet, Kara Tay, Kangal Mihman, Çandarlı Halil, Ak Bıyık oturuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kardeşi Ertuğrul Bey'le olduğu gibi, yeğenleri Osman Gazi, Gündüz Alp, Savcı Bey'le de yıllardan beri beyliği kapmak için hırsla boğuşan Dündar Alp takımının ileri gelenleri de nedense gecikmişti. Kerim'in asıl şaştığı, böyle çekişmeli toplantılara herkesten önce gelen, öfkeleri yatıştırıp çatışmaları kolayca uzlaştıran, Ertuğrul Bey'in kan kardeşi, Akçakoca'nın görünmemiş olmasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Rahmetli Demircan ağasının tüy gibi taşıdığı Kaplan Çavuş yapısı kılıcın kayışı omzunu acıtmaya başlamıştı. "Alışacaksın er geç, alışacaksın" derken, sanki dünyanın en imkânsız olayıymış gibi adının bağrıldığını duydu, sıçrayıp kalktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerim Çelebi!.. Nerdesin Heyyy! Ses ver ses! Çelebi, ses ver!</p>

  <p class="Standard" dir="ltr" style="margin-left:0;margin-right:0;text-indent:18.859844px">Arayan Demircan ağasının yardımcısı Ermeni Toros'tu. "Sus be! Sus alçak" diye bağırmamak için elini ağzına kapatarak ağaç gövdesine siperlenirken, "Çelebi" sözünün anasını ne kadar kızdıracağını düşündü, acı acı güldü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ermeni Toros, her zamanki telaşçılığıyla beş on adım koşuyor, ellerini ağzına boru yaparak koca meydanı çınlatıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerim Çelebiii... Ses gelsin! Bre yok mu gören bizim çelebiyi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim önünden koşarak geçen Toros'a yavaşça seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Burdayım Allah belanı vere! N'olmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Burda mısın? İyi... Boğazım paralandı yahu! -Sokulunca gözlerine inanamamış gibi irkildi-: Bre nedir bu? Bre n'oldu sana Çelebi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sorma! Anamın işleri... Ah bu benim anam...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anan mı? Anladım! -Elini kaldırdı-: Çok yaşasın Bacıbey anamız! Yaraşığı buydu bunun çelebi... Kanımız yerde dururken bize mollalık yaraşmazdı hiç...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki peki... Derdin ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seni böyle görünce aklım sıçradı kardaş!.. -İki yanına bakıp sokuldu-: Orhan Bey saldı beni...Osman Bey diyesiymiş ki, "Bu gece dernekte sakın, söz kesilip fatiha okunmasın, yarın İtburnu'na, şeyhe gitsem gerek!" diyesi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlamadım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kurda kuşa, hele Dündar Alp takımına, hiç sezdirilmeden, sen bunu Ahi nakibi Hasan Efendi'nin kulağına fısıldayacaksın Kerim Çelebi... Birisi dinledi mi, yanarmışık ki, kül-kömür!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki... -Bir an düşündü, gitmeye davranan Toros'u tuttu-: Beri bak!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur çelebi, emret!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bundan böyle... Beni seslemek gerekirse "Çelebi" demeyeceksin, "Kerimcan" diyeceksin...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerimcan mı? -Toros gözlerini kıstı-: Anladım! Haklı Bacıbey anamız... Molla Kerim'in lakabı başka, gazi Kerim'in başka... Hadi, kal sağlıkla Kerimcan!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, gene gölgelerden yararlanarak sekinin ardına geçti, Söğüt'ün Ahi nakibi Hasan Efendi'ye sokuldu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nakip emmi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Hasan Efendi aslında Söğüt'ün ipek dokumacılarının kâhyasıydı! Yalnız buralarda değil İmparator'un başkenti İstanbul'da bile, sözüne, bilgisine güvenilir biricik ipek uzmanı sayılıyordu. Çarşıyı eskinin bozulmamış Ahi düzeniyle çekip çevirmekte, Şeyh Edebâli'yi ülkenin Ahi babaları arasında, utandırmamaya çabalamaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi'nin kulağına fısıldadıklarını gizli işlere alışıldığın sakinliğiyle dinlemiş, meselenin önemini kimseye sezdirmemek için yüksek sesle gülüvermişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek mollalığı boşladın, savaşçılığa geçtin? -Oysa ilk bakışta hiçbir değişiklik fark etmemiş gibi davranmıştı-: Baksana Yahşi İmam, senin molla, bizim yiğitlere katılmak ister.</p>

  <p class="Standard" dir="ltr" style="margin-left:0;margin-right:0;text-indent:18.859844px">Büyük caminin imamı, Kerim'in bunca yıllık hocası Yahşi İmam, karanlık bastı mı, iyi göremiyordu. Ayrıca iki kişi konuşurken kafasını öteye çevirmek âdetiydi. Hafiften ak basmış güçsüz gözlerini zorlayarak tanımaya çabaladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimdir o? Hangi akılsız? Elifbaya güç yetiremeyen, okla kılıçla n'apar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yapar yapar! Senin Kerim Çelebi'ndir bu... Gör ki nasıl yapar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerim Çelebi mi? Olmaz öyle şey! Sen misin Kerim? Ses ver!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yahşi İmam, en çok güvenip öğündüğü öğrencisini sesinden tanımıştı. Elini sakalına götürerek başını iki yana sallamaya başladı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sensin he mi Kerim? Vay benim emeklerime... Bunca emeklerime... Şeyhime yalvardıklarım, n'olacak peki? Razı ettiklerim... Yazık, vah yazık ki ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim yerin dibine geçti. Sırtından soğuk ter yürümüş, utanç boğazını tıkamıştı. Nakip Hasan Efendi, Kerim'in okumak hırsını, anasının, nasıl önlemek istediğini biliyordu. Büyük oğlu ölünce küçüğü savaşçı olmaya zorladığını anlamıştı. Delikanlıyı bunaltıdan kurtarmak için şakaya vurdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu yanağına?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim elini hızla yüzüne götürdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç Hasan emmi... Diken yırttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Diken... Sen mollayken, dikenler yüzünü hiç yırtmazdı. Kılıcı boyuna asmakla...</p>

  <p class="Standard" dir="ltr" style="margin-left:0;margin-right:0;text-indent:18.859844px">Nakip Hasan Efendi, anlayışla gülümseyip, "Aldırma" anlamına başını, "Savuş" anlamına elini salladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim dönerken Aslıhan'ın babası silah öğretmeni Demirci Kaplan Çavuş seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baksana bana... Kerim gönülsüz yaklaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur Kaplan emmi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu yanağına?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok bir şey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu dedim! Cavlak namussuzu mu yırttı yüzünü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Cavlak mı?.. Hangi cavlak?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele rezil! Bir de yiğitlik satacak bizden gizleyip... -Omzunu babaca okşadı-: Kızı korkutmuş ayı ama, belasını da bulmuş!.. Sağol! Aklım kesti, dolduracaksın, rahmetli Demircan oğlumun savaş alanlarındaki yerini... Boş vakitlerinde uğra bana... Bir iki uğraşalım da, kamçı gücüne biraz da kılıç hüneri katalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Kaplan emmi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi dergâhının hizmet çavuşları ateş kümelerine yağlı çıra demetleri, meşalelere tas tas yeryağı attıklarından ışıklar birden uyanmış, meydanı çepeçevre aydınlatmıştı. Bu yüzden Ertuğrul Bey'in kardeşi Osman Bey'in amcası Dündar Alp epeyce uzaktan seçildi, yanında akıldânesi, Rum papazlığından dönme Daskalos Derviş, ardında kendisine bağlı alpların, gazilerin, savaşçı dervişlerle abdalların, takım başıları, bacıların en gem almazı sayılan dul kızı Cinli Nefise vardı. Bunlar, ortadaki aydınlık boşluğu hızla geçip bağlı oldukları birliklerin aralarına katıldılar. Herhal gizlice kararlaştırdıklarını şimdi savaşçılara fısıl fısıl anlatacaklar, akıllarını çelmeye çalışacaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dündar Alp'la akıldânesi Daskalos Derviş, erkânı merhabalayıp sekideki yerlerine oturdular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dündar Alp, bir işe çok kızdığı, çok sevindiği, kendini çok güçlü, ya da çok güçsüz sandığı sıralarda yaptığı gibi, hemen bir dizini dikmiş, dirseğini buna dayayıp elini sarkıtarak doksan dokuzluk tespihini aralıksız çevirmeye girişmişti. Belinde değerinin beş yüz flori olduğu söylenen altın kakmalı eğri Dağıstan kılıcı, kabzası zümrüt taşlarıyla donanmış kıvrık Yemen cenbiyesi vardı. Sakalına sürdüğü Kâbe kokusu, on adım aralıktan Kerim'e kadar geliyordu. Ağabeysi Ertuğrul Bey'in aksine, boyu ortadan kısacaydı, daha kötüsü, şarap içip domuz yiyen gâvur değirmenciler gibi de göbekliydi. Bıyığının sakalının aklığı, yüzünün kirli karalığını şuncacık ağartamıyor, gaga burnuyla yandan görünüşü yırtıcı kuşlara benziyordu. Ne kadar gevşek otursa, kurulu yaydaki ok gibi fırlayacak sanılırdı. Bu sanı, fıldır fıldır dönen kara gözbebeklerinden gelmekteydi. Salt Söğüt'ün değil, Ankara'dan İznik'e, Kütahya'dan Bolu'ya kadar, çevrenin en varlıklısı bilinirdi. İstanbul'un Cenevizli bezirganlarında işlettiği söylenen binlerce altını, Rum abdallarıyla bir kısım savaşçı dervişlerden çapul sonu, kıymetli mallarla körpe esirleri, yok bahasına alıp gerektiği kadar beklettikten sonra değerinden yukarı satarak toplamıştı. Bu sebeple, her zaman çapul, baskın, savaş istiyor, ağabeysi Ertuğrul Bey'le yeğeni Osman'ın beş altı yıldır korudukları barışı, her fırsatta kötülüyordu. "Ben bey olsam, Bitinya ucu savaşçıları çapul malını koyacak yer bulamaz," fikrini yıllardır aralıksız yaymaya çalışmaktaydı. İşin her çeşidinden iğrenen, kısa bir süre için de olsa çalışmayı günah sayan afyon tutkunu abdalları, dervişlerin de birazını arkasına almış, barış yılları uzayıp yoksulluk dayanılmazlığın çizgisine yanaştıkça tayfası artmıştı. Bu artışın bir başka sebebi de hastalığı gitgide ağırlaşan Ertuğrul Bey ölürse, aile büyüğü olarak beyliği alması umulduğundandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, bunları düşünürken. Cinli Nefise'nin Bacıbey'e bir şeyler söylediğini görüp kuşkulandı; Dündar takımı, bu toplantıda, rahmetli ağasının öldürülmesinden yararlanıp anasını kışkırtarak ortalığı karıştırmak isteseler gerekti. Oysa Demircan, Dündar Alp'i hiç sevmez, adamdan bile saymazdı. Şimdi caminin ölü salında, savunusuz yatan ölüsünü, Osman Bey'in karşısına çıkaracaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim bunu önlemek için n'apması gerektiğini acemi bir telaşla kıvranarak düşünürken Dündar Alp, çok pahalı bir şeyi hiç ummadığı bir kolaylıkla, bedavaya getirmiş cimrilerin şaşkın sevinciyle tespihini çekiyordu. Öldürülenin Demircan olduğunu duyunca kolunu akıldânesi Daskalos Derviş'in boynuna atmış, "Cennetliksin, gâvuroğlu!.. Bu kez Osman yeğenim, belasını bulmuştur ve de Bacıbey'in pençesinden çıkası hiç kalmamıştır" diye parmaklarını şıkırdatmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dündar biraz pepeme olduğundan toplantılarda kendi konuşmuyor, Daskalos Derviş'i öne sürüyordu. Daskalos, İznik Ayasofya'sının başpapazının biricik oğluydu. Papaz çömeziyken şarapçılığa, kancıklığa, sonra da kumarcılığa vurmuş, serseriliğinden usanıp harçlığını kesen babasına acı çektirmek için din değiştirip Yusuf adını almıştı. Bir zaman çıplanıp avuç avuç afyon yiyerek abdallarla gezdi tozdu. Sonra, ne düşündüyse düşündü, savaşçı dervişlere katıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Katılmasıyla da, işi büsbütün azıtıp, kapkara yobaz kesildi. Akınlarda, eski dindaşlarına, akıl almaz eziyetler ediyor, canlı malların götürülemeyenlerini öldürüp cansızlarını keyif için ateşe veriyordu. Uçlarda eski Müslümanlarla yeniler arasında kıdem ayrıntısı gözetilmediğinden, edepsizliği artırdıkça artırmış, hele Dündar Alp'a kapılandıktan sonra güç yetesi kalmamıştı. Cin gibiydi. Ağzı laf yapıyor, âyetten, hadisten, evliya kerametleri hikâyelerinden başka, "Bunlar da Allah'ın kitabıdır" diye Tevrat'ı, Zebur'u, İncil'i de araya karıştırıyordu. Birkaç kez büyük caminin hocası Yahşi İmam'a bile sırtarmış, gerçekten din bilgini olan hocayı, yalınkatlık, biraz da gevşeklikle karalamaya kalkmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şimdi iki dizi üstünde, Kuran okur gibi sallanmakta, kim bilir ne domuzluklar tasarlamaktaydı. Sakalı Frenklerinki gibi sivri, boynu burulup kolayca alınacak kadar inceydi. Domuzuna şarap içtiği, Ertuğrul Bey'in yasaklamasına aldırmadan, abdallara, dervişlere, Germiyan toprağından aralıksız afyon getirdiği, kısır karılara doğurma hapları, ırz düşmanlarına sıcaklık muskaları yazdığı biliniyordu. Altından başka hiçbir şeye güvenmeyen Dündar Alp'in bu Daskalos'a bu kadar bağlanması, bakırdan, kurşundan altın yapmanın mümkün olduğuna herifi yüzde yüz inandırmasındandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim bunları aklından geçirip, "Hele rezil" derken, meydanın giriminde oynaşan çocuklar kaçıştılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey yanında oğlu Orhan olduğu halde göründü. Adımları çevik, güçlü; yüzü sakin, güvenliydi. Sekiye çıkıp oturdu. Orhan her zamanki gibi dolanıp babasının tam arkasına geçti, toplananları sağdan sola dikkatle süzdü. Kerim'i görünce eliyle çağırdı. Dişlerinin arasından fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yeni gelen cavlakların delibaşlarını az biraz ıslatmışsın çeşme başında...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim dedi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aslıhan... Kalıbının adamı değilmiş herif... Getirip bizim ahıra yatırdılar. İniltisi yeri göğü sarsmakta... Deli Balta'ya tembih ettim, ağzını yoklayacak... Bakalım, neyin nesi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyin nesi olur, cavlak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bakalım gerçekten cavlak mı, yoksa Cimri işinde, Karamanoğlu'na asker yazılmış kapısız levent haramisi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay çok yaşa! Hiç aklıma gelmediydi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, oturanların kendisini ayrı ayrı selamlamalarını sabırla beklemiş, sonra, "Cemaate rahmet" diye toptan karşılık verip hemen meseleye girmişti. Olayı, Orhan gibi, kolayca özetledi. Edebâli'ye gitme öğüdü dışında, babası Ertuğrul Bey'in söylediklerini tekrarladı, sonra yatıştırıcı bir sesle kendi fikrini kısaca ekledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karacahisar'a, Germiyan'a, İnegöl'e yarar adam saldım. Gelsinler, gerçek düşman kimdir, anlaşılsın. Konuşur gereğini işleriz. Buna bir diyeceği olan var mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Beyliler, sorunun karşılanmasını Dündargillere bıraktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey konuşurken Dündar Alp aralıksız tespih döndürmüş, sözcüsü Daskalos Derviş, durmadan sallanmıştı. Soru gelince, biri tespih döndürmeyi, öteki sallanmayı kesti. Daskalos Derviş, her zaman yaptığı gibi, boynu biraz bükük, gözleri yerde konuşmayı aldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ey ihvanlar, ey kardaşlar ve de ey Rum Ahileri, Rum gazileri, Rum dervişleri, Rum abdalları ve de Rum bacıları... Beyimizin vekili Osman Bey az söyledi, öz söyledi. Bir bakıma çok doğru söyledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ceplerinde bir şey aranarak sustu. Her zaman cırlak olan sesi, nedense, bu gece yakarıcıydı. Buna, Osman Bey'den başka, herkes şaşmış, hele Bacıbey başını dikerek gözlerini kırpıştırmaya başlamıştı. Daskalos Derviş, mendilini çıkardı, sümkürdü, silindi, iki de öksürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Götürülen atlarımız Osman Beyimizin öz malıdır. "Binip sürelim, yetişip alalım" demezse, kendi bilir. Kancıklıkla vurulan canımız ciğerimiz Demircan kardeşimiz, bu hayvanları beklerken oklanmıştır. Osman Beyimiz, "Seyisimin kanını aramam..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey takımı ancak toparlanmışa. Orhan'ın ardı sıra "Oooo!" diye bağırarak bu sözü doğru bulmadığını anlattı. Daskalos Derviş böyle gürültülere pabuç bırakanlardan değildi. Gülümseyerek duymazdan geldi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "...ararsam da yavaş ararım" derse...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Edebini bil Daskalos...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ağzından çıkanı duy!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey birden ayağa kalktı, bağıranlara dönüp elini kaldırdı, öteki bacılar da kalkmışlardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Susun yiğitler! Sözleşeceğiniz sıra geride... Çığrışmayın karılar gibi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, kolunu tutup oturmasını söyleyen çavuşu dirsekledi, ayakta kaldı. O ayakta kaldığı için, takım da oturmamış, böylece bacılar bölüğü, bu gece, demek düzeni tanımadığını meydana koymuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, yoldaşlarım, Osman Beyimiz böyle derse bey keyfî bilir. Gelgeldim, burası ülkenin orta yeri, Sivas, Kayseri toprağı değil! Burası adıyla sanıyla Bitinya ucu... Burda dileyen, dilediğini, hayın düşmana bağışlayamaz! Burası, derin geçittir, amansızdır, ve de mal, can bağışıyla burada barınmak yoktur. Burada, kılıç ucuyla, ok temreniyle söyleşilir. Malını yağmalatanın, kanını aramayanın yamandır hali... Bunca yıl barışı kolladık. Yanlış... "Uçlarda barışın uzaması iyilik getirmez" dedik, dinletemedik. "Barış uzadı mı, cenkçiler alışır oturaklığa, kurulu kalmış yay gibi gevşer. İstese bile vuruşamaz gereğince... Beyliği, göçenlere kaptırır, oturak olan," denilmiştir. Barış, kötü düşmanlarımızın yılgınlığını dağıttı. Eskinin şanlı günleri gibi, yiğitler at sırtında, yalınkılıç olaydı, kâfire gece gündüz salaydı, malını canını alaydı, körpesini bağlayıp esir getireydi, kocasını kesip bitireydi, kim sürerdi malımızı, kim alırdı canımızı... Hemen davransak gerek, kara kuş gibi varıp, yumulup inip çarpıp paralayıp bitirsek, öcümüzü bu gece çekip alsak gerek... Hak değil mi bu söz böylece Hasan Nakip?</p>

  <p class="Standard" dir="ltr" style="margin-left:0;margin-right:0;text-indent:18.859844px">Daskalos Derviş, bunu baskın yapar gibi, apansız sormuştu. Başka şeyler düşünen Ahi nakibi Hasan Efendi, bir an duraladı, sonra dargın dargın karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Değil ki ne kadar... Düşman bizi gözüne kestirdiyse, hazırlığı tamamladı demektir... Düşmanın seçtiği gün, gözü kapalı dövüşe girenin burda hali nic'olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiçbir şey olabilemez. Gazilerimizde, Ahilerimizde ve de tüm savaşçı yiğitlerimizde iman gücü vardır ve de baskın basanındır. Savaşçı takımının sürgit savaştan kalması kanun değil... "Kâfirle aralıksız uğraşacaksın" denilmiştir ve de "Kâfire göz açtırmayacaksın" denilmiştir. Yiğitlerin canları tükendi akınsızlıktan... "İşleyen demir ışıldar, işlemeyen paslanır" denilmiştir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam Daskalos Derviş, yiğidin çalışması da savaştır. Yiğit kısmı "Çürümeyeyim" derse alın teriyle geçimine de bakacak, barış sırası, az biraz... Aslında, biz bu barışın çok faydasını gördük ve de hiç zararını görmedik. En başta Karacahisar’ın ünlü pazarı çekilip toprağımıza gelmekte ağırdan... Bilene büyük devlettir. İkinciyse tekfurların kudurganlığından, Rum milleti Ertuğrul Beyimiz Hazreti Ömer adaletine sığınmakta... Papazları, poplarıyla... Dünyanın kazancı salt çapul doyumu değildir. Akına, baskına geldi mi, o da gözü bağlı olmaz, akıl ister, hesap ister. Düşman bilinmeyince, kime salacaksın? "Uç" dediğin, her bir şeyle olur, Töresiz olmaz. Buraya biriken, her aklına geldiğinde, baskına, pusuya kalkarsa nereye varır bunun sonu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Barışı biz mi bozduk? Hayır! "Bozalım" mı demekteyiz? Hayır! Dev gibi yiğidimizi yediler, malımızı sürdüler. Suç bizden gitmiştir, Tanrı, haklıdan yanadır ve de bir gün önden davranmak gerektir. Gayet gerektir. Düşmanın aranması kaldı mı? Bizi vuran ok, Karacahisar oku... İz, Karacahisar toprağına girmiş... Martalos'la neyi sezinlemeye çabalamaktayız bakalım? Yiğitlerin kursakları eti, yağı, unuttu çoktan... Yoksulluk yakamıza yapıştı, bizi yere çaldı. Çevrede ne denilmektedir. Hasan Nakip, kulağını kes ardına at, dinle bakalım! "Ertuğrul Bey'in milleti gibi kılıksız" lafını, atasözü etti komşularımız, bizi gönül eğlentisi yaptı. Karılar ne demekteymiş, tekfur hisarlarında heriflerine... "Şu üstüme başıma bak! Türkmen karılarına döndüm, sen hiç utanmaz mısın?" demekteymiş!.. Bebeler büyümez oldu, açlıktan... Delikanlılar kılıç taşıma gücünü yitirdi. Gelinler yüklerini düşürür oldu, imrentiden... Kırılmaktayız durduğumuz yerde, kül ufak olmaktayız! Günahtır ve de Keşiş Dağı gibi vebali vardır. Yeter olmuştur, gün günden beter olmuştur ve de bıçak gelip kemiğe dayanmıştır. Vurulsun "Akındır" davulları, gayret kemerleri yedi yerden perkitilip kolanlar sıkılsın! Bileyli kılıçlar takınılsın! Okları sadaklara doldurup kirişleri yenilesin yiğitler! Bundan geri barış çürüklüktür, ve de, ya devlet başa, ya kuzgun leşedir. Bayraklar açıla, yiğitler yürüye, Karacahisar toprağına deprem, tekfuru hayın Aksantoz'un yüreğine ölüm korkusu düşe... Uğraşta akında, yiğitlerimizin, eskisi gibi, suyun seline, ataşın alafına, denizin boğucu yeline benzediği biline... Eskinin çapul günlerindeki ordu pazarları kurula... Her istenen buluna... Bir kâfir cariyesi beş akçeye satıla, hiç alan çıkmaya... İşte gün görmüş ulularımız, işte deneylerden yüz akıyla geçmiş iş erleri! Tenhaya çekilip söyleşsinler, akına Fatiha desinler! Girdisi çıktısı düzenlensin! Şunu da akıllarında tutsunlar ki bugün, başka günlere hiç benzemez. Konya Sultanı'nın tahtı boş sayılır ve de bir zorlu sahip gözlemektedir. Ülkedeki bütün Gazi Beylikler gözlerini bu tahta dikmişlerdir. Karamanoğlu'nun ise zapt olması geçmiştir. Cimri işi ve de Karaman’ın Konya'ya gidip sultan tahtına oturduğu akla getirilmeli... Malını canını koruyamayanın bu işte hesaba katılmayacağı, sıraya sokulmayacağı bilinmeli... Osman Bey vekildir. Mesele çetindir. Ertuğrul Beyimizin marazı nakriz olup, Allah'a şükür, aklı başındadır. Gerekirse ona başvurulmalı! Yok hayır! Bu kez savaş savsaklanırsa, yiğitler önlenmekten geçti. Yaşlılarımız bunu böyle bilsin, boş yere sözü uzatmasın! Bizim diyeceğimiz, işte budur ve de bu kadardır! Öyle mi Bacıbey?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey hınçla dinliyordu. Yeri topukladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusun Daskalos kardaş!.. "Olmaz" denildi mi, bacılar takamı, at binmeye yemin içti. Erkek olan gelir. Gelmeyene sözüm yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">Başta, abdallar olmak üzere savaşçı dervişler, gazilerden birazı, Ahi yiğitlerden bile birkaç aklı ermez, var güçleriyle bağırdılar:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nur ol Bacıbey! Ömrüne bereket!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Erkeğin seçildiği gün, bugün desene...</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt Ahilerinin nakibi Hasan Efendi durumun kötüye gittiğini, önemli bir kalabalığı bu gece akından vazgeçirmenin zor olacağını anlamıştı. Osman Bey'e Akçakoca'nın nerde olduğunu yavaşça sordu. Akçakoca belki bu kızgınlığı yatıştırır, savaşçılara söz geçirebilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babamın yanında... Babam kötü çok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çağırsak... Gelse gitse...</p>

  <p class="Standard" dir="ltr" style="margin-left:0;margin-right:0;text-indent:18.859844px">Daskalos'un keyifli sesi konuşmayı kesti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Var mı bir sözün Nakip Ağa? Varsa iyi düşün de söyle, çünkü bu işin sonunda, yarar savaşçıların çoğunu yitirmek bile var. Akın olmayınca, n'apsınlar buralarda boş durup?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem ama, bu gece hep istesek, Fatiha denebilemez! Düşünelim yarına kadar enini boyunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden Fatiha denebilemezmiş bakalım?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oymak beylerinin, çavuşlarının hani gerisi? Ulaklar salıp Samsa Çavuş'un Kayı oymağı çağırılmayınca, Bayat, Bayındır, Salur, Karakeçi oymaklarının söz sahipleri gelip birikmeyince... Turgul Alp ve de Abdurrahman Çelebi oymakları...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmayıversin... Buradakiler elverir. Çünkü çoğunluk buradadır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya akına katılmak dileyen varsa içlerinde?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu kez katılmayıversinler. Çünkü baskındır bu, gecikebilemez! Allah'ıma şükür, bundan böyle, akınsız günümüz yok demektir. Bu gidişle, savaşçılar... -"Akına doysa gerek" diyecekti; keskin bir kadın çığlığı, bey mahallesinden aşağı, geceyi yırtarak inmeye başlayınca, Daskalos irkilip kulak verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karı bağırtıları artıyor, geceyi çatır çatır sallıyordu. Orhan Bey, elini dizine vurarak Kerim'in kulağına fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gitti fukara dedem! Kanlısı da, Bacıbey anadır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anan mı? Kerim çok şaştı. Benim anam? Bacıbey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bacıbey evet... Toplanma davulu yerine, "Baskın var" davulu vurunca, hopladı Ertuğrul dedem... "Heyvah... Düşman bastı Orhan'ım... Kılıcımı ver! Doru kısrağımı çeksinler!.."diyerek debelenmeye başladı. Aklı sıra kalkacak da sıvanıp uğraşacak! Katıldı kaldı çam gövdesi gibi... Dili dişi kitlendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bağırtılar yaklaştıkça, söylenen sözler anlaşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yukarda gök yarıldıııı... Aşağıda yer yıkıldı... Öldü Ertuğrul babamız, öldüûü...</p>

  <p class="Standard" dir="ltr" style="margin-left:0;margin-right:0;text-indent:18.859844px">Koca meydan taş kesilmişti. Herkes Ertuğrul'un, bu marazı alt edip kalkamayacağını biliyor, gece yatarken, ölüm bağırışıyla, uyanmayı bekliyordu. Öyleyken, hiç umulmaz bir belaya uğramışlar gibi, yedi diyardan sürünüp gelmiş bu karmakarışık savaşçı milleti, kan hısımı Kayılar kadar, vurulmuştu can evinden...</p>

  <p class="Standard" dir="ltr" style="margin-left:0;margin-right:0;text-indent:18.859844px">Herkesten önce Bacıbey boşandı, dizlerini döverek yere çöktü, davul gibi sesiyle bağırmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaba sarıkları yere çalın adamlar! Yakaları çekip yırtın! Övündüğüm ak arslan gitti! Acı tırnakları yüzünüze çalın karılar, al yanakları yolun, düşmanlarıma korku salan gitti! Uçta kızlar gülmesin kas kas, gelinler kına yakmasın! Ölüm aldı, yer gizledi. Yalan dünya kime kaldı! Gelimli gidimli dünya vay!.. Sonucu ölümlü dünya!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey Demircan oğluna, gâvur kızından küs olduğu için, ağız tadıyla ağıt yakamamış, acısı yüreğinde düğümlü kalmıştı. Ertuğrul'u da, hem sever, hem sayardı. Canevinden çekip çıkardığı ağıt, öteki bacıları da hemen kavramıştı. Dövünerek ağlayan Bacıbey’in ardı sıra, sözleri, birbirlerinden alıp birbirlerine vererek dövünmeye giriştiler:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay Kayı'nın ulusu!.. Vay ulusun umudu, yiğit Ertuğrul !</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay aklı derinlere erenimiz... Vay belamıza kanat gerenimiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay kılıcını göklere asan... Gün ortası düşman basan... Basıp dağıtan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hep bir ağızdan uludular:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karşı yatan kara dağı sorar isen yaylandı bey, yaylan hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaylan hani! Güm güm akan erkek sular, suyundu bey, suyun hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suyun hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay Kara Osman Beyimizin, Ak Gündüz Alp'in, yiğit Savcı Gazi'nin yiğit babası...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay dünyayı kara gördüm, akan suyu akmaz gördüm... Vay</p>

  <p class="Standard" dir="ltr" style="margin-left:0;margin-right:0;text-indent:18.859844px">vay söndü ocaklarım, çakmakları yakmaz gördüm!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kalmış yiğit arkası... Aç miskin doyurucu... Türkmen'in direği!.. Gaziler gazisi beyim vay!</p>

  <p class="Standard" dir="ltr" style="margin-left:0;margin-right:0;text-indent:18.859844px">Alplar başbuğu, erenler serdarı, bacılar atası, Sakar suyun dalgıcı. Yeşil dağın kaplanı, ak atların binicisi, vay Ertuğrul Beyim vay!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu kez kadınlara, savaşçılar da koşulduklarından Söğüt temelinden sarsıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tavla tavla yağız atlar, sorar isen atındı bey, atın hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atın hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uğraşlarda düşman yenmek bahtındı bey, bahtın hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bahtın hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul Bey'in çocukluk arkadaşı, Ahi yoldaşı, savaşlarda eşi, kardeşten ileri kan kardeşi Akçakoca ağır ağır gelmiş, orta yerde durmuştu. Yaşı sekseni aşkın olduğu halde koca çınar gövdesi gibi dik, aksakalı göbeğe indiği halde ölümsüz Hızır peygamber gibi çevikti. Elleri göğsünde, ağıtın soluk yerini bekledi. İniltiler tepelere doğru uzaklaşırken elini kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ağlamakla nesne olmaz. Ölen, ağıtla geri gelmez. Er yaşadı, yiğit öldü, ne mutlu! Aklı ererekten, dili dönerekten gitti, ne mutlu! Helâllik istedi hepinizden... -Biraz bekledi, meydandakiler anlamadıklarından, sessizlik uzayınca çıkışır gibi bağırdı-: Verdiniz mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Meydan bir anda gök gibi gürledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Helâl olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vasiyeti vardır. Osman kalkmaya davranınca eliyle işaret etti. Herkes yerli yerinde dursun. Ertuğrul kardeşimin işi bundan böyle imamla, bir de Tanrı'yladır. Uğradığımız saldırıya kızdı, bunca yıldır sürdürmeye çabaladığı barışın bozulmasına yandı. "Düşmanın istediğine koşulmak akıl işi değil!" dedi. Durumu korkulu gördü. "Ölümüm duyulmadan, kendinize yararlıydı seçin ki, başsız kalmasın ülkeniz!" buyurdu. Yiğidiz, ünlü savaşçıyız ama, çokluk değiliz! Ülkemiz küçüktür, yenilirsek gerileyip toparlanmaya yetmez. Usluya saldıran düşman, akılsız demektir ve de akılsız düşman kıyıcı olur. "Ertuğrul Bey öldü" haberi kulağına varmadan, yeni beyimizin adını duyup aklı sıçramalı... Bayhâl seçim gerektir ve de seçim şimdi gerektir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca sözü alalı beri Dündar Alp kendi ayağıyla gelip çözülmez tuzağa tutulduğunu anlamış, kıvranmaya başlamıştı. Şimdi yapılacak seçimde, yüzde yüz Osman kazanacaktı. Akçakoca'ya karşı, Daskalos rezilinden de umut yoktu. Şeytanı iplemeyen herif, her nedense, başından beri bu Akçakoca'dan yılıyordu. Bey seçimi için, başka oyunlar tasarlamış, Ertuğurul'un apansız ölmeyeceğine, biraz daha yaşayacağına, kendini inandırmıştı. Sebebi cimrilikti, hazır parayı, İstanbul'dan getirip harcamaya elinin bir türlü varamamasındandı. Bu meselede, Daskalos namerdini dinlemediğine yanarak davrandı, pepemeliğine bakmadan sözü aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bey seçimi zor iştir Akçakoca, şakaya gelmez ve de aceleye hiç gelmez. Oymaklar toplanmalı!.. Nerde Abdurrahman Gazi? Hani Alkut Alp? Hani Samsa'nın Kayı bölüğü? Hani Bayat, Salur, Karakeçili, Bayındır? Yarını bulalım, ölülerimizi gömelim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz önce konuşulanlardan haberi olmayan Akçakoca, işin bu kadar kolay ertelenmesine sevinmişti. Osman'a "Ne dersin" anlamına bakarken Söğüt Ahilerinin nakibi, dokumacılar kâhyası Hasan Efendi atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demincek, bugünün işini yarına bırakıcılardan değildin Güntekin'in oğlu! Hiçbir ölü dışarda kalmamıştır. Zaman korkuludur. Korkulu zamanda, ölüden önce, dirileri düşüneceksin! İlk Halifemiz Ebubekir'i peygamber gömülmeden seçtiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gaziler tamam olmayınca... Oymaklar birikmeyince...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunun karşılığı senden geldi. "Burada çoğunluk var" dedin. Kimin bey seçileceği bellidir, yoklarımız bu seçime "Olmaz" demese gerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimmiş? Bu nasıl bir söz ki yaraşıksız... Bey kısmı seçilmeden belli ola mı bilir?</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman takımı, gene kocaman bir "Ooo" bağırtısı kopardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Soğukkanlılık, bu kez Hasan Efendi'ye geçmişti. Gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın başka gönüllüsü mü var Dündar Alp, bilmediğimiz bir başka yiğit?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olamaz mı? Bir kişi midir bu ucun yiğiti?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendini saymaktaysan, evet birdir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? Yaşsa yaş... Kansa kan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şundan olmaz ki, sen altınlarını, bir de körpe Rum cariyelerini ardında koyup atlanıp akına, savaşa yumulamazsın! Yumulsan da hiç değeri yoktur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beyden beye ayrıntılar olur, dokumacılar kâhyası, pek bilmezsin orasını... Bey vardır, at sırtında seğirtir, bir şey hasıl edemez, bey vardır, konağında otururken ordular bozar.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Biz demincek akın işinde, bunu böyle dedik ama, sen "ille ata binip sürmeli" diye direttin! Bir sözün, öbürünü tutmadı bu gece senin arkadaş! Boş laf dinleyecek sıramız değildir bizim! Önceki dediklerin doğru... Korkunçlu durumdayız. Düşman bizi başsız bastırdı mı, bittik say! Çoluk çocuk, yaşlı yatalak hep ezilir! Kızlar, kanlar boyunları zincirli esir gider. Sen n'aparsın bilmem ama, biz bire kadar kırılırız.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizin vuruştuğunuz sıra, biz evde mi oturduk, Hasan Nakip? Sözünü tartaraktan söyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evde oturmadınsa da, tutumun uç beyliğine yarar tutum sayılmaz, Dündar Alp!.. Cimrisin epeyce... Mala tutkunsun gereğinden artık... Beylik davasında, Gündüz Alp'le Savcı Gazi ne derler bilmem ama, senin hesapta olmadığını iyi bilirim.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dündar Alp can havliyle atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Cengiz-Selçuk töresidir mülkün kardeşlere üleştirilmesi! Bakalım ne demekte yeğenlerim?</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca söze karıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gündüz Alp'le Savcı Gazi beni vekil ettiler, "Beyimiz, Kara Osman kardaşımızdır" dediler. Cengiz-Selçuk töresine geldi mi, hiç yakıştıramadım Dündar Alp... Çünkü bura, babadan miras kalmadı Ertuğrul Bey'e... Gazilerin kılıcıyla da açılmadı. Selçuk ucudur. Hizmete karşılık verilmiştir. Çevresine baktı. En yiğidimiz, en akıllımız Ertuğrul Bey değil miydi ihvanlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">Meydandakiler toptan "Hay hay" dediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Altı yıldır, kimi vekil dikti başımıza?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kara Osman Bey'i...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya Osman Bey bizi nasıl gezdirdi, o zaman bu zamandır? Bastırdı mı, ezdirdi mi? Utandırıp yere baktırdı mı, yok yoksul bıraktı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırakmadı!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hâşaaa!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yiğitlik salt bilekle değil... Yürek ister, akıl ister. Biz uyurken, uyumadı bekledi, Osman Bey... Yoksulluk geldi çattı, kimileri gibi, cimriliğe vurmadı. Çıplağımızı giydirmeye, açımızı doyurmaya çalıştı gücü yetse de yetmese de... Çorbası kaynar sabahları, akşamları pilavı pişer, bugünün Hazreti Yusuf kıtlığında... Canımızı canı, ırzımızı ırzı saydı. On üç yaşından bu yana savaşlarda gördünüz, ölüm tırpanının vınladığı yerde başını eğdi mi? Düşmanı hepimizin önünce kovup, gerilerken hepimizin ardınca gelmedi mi? Bize Osman Bey'den uygunu kim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoktur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç yoktur...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoktur yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yollu mudur beyliği?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayhay...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yollu ki ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki sözüm daha var bilmeyene ve de bilip unutana! Burda Cengiz yasası yürümez. Çünkü soylular kurultayı yoktur bizim töremizde... Gazi birliğidir bu... Soyluluk ağır basabilemez, kendi başına... Kişinin değerine bakılır. Danışmamız, danışmakta hayır olduğundadır. Bir de, Konya'ya "Uç Beyliği fermanı şu anda yazılsın!" diye kâğıt salınacağındandır. Uzatmayalım! Osman Beyin mutlu ola beyliği!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olaaaa!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ak ola yüzü...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşittik, sevindik. Uygunu budur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Fatiha gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Fatihaa!</p>

  <p class="Standard" dir="ltr" style="margin-left:0;margin-right:0;text-indent:18.859844px">Büyük caminin hocası Yahşi İmam, ellerini açıp Fatiha'yı su gibi okudu. Meydanı kaplayan âmin iniltisi arasında Dündar takımından bir afyon tutkunu, n'olduğunu bilmeyip söz ederim sandı, "Fatiha'dan sonra laf atmak, nasıl bir töresizlik?" bağırtılarıyla meydandan sürülüp çıkarıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Önce Ahiler nakibi Hasan Efendi, "Kutlu olsun" diye Osman Bey'i kucaklayıp alnından öptü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sekide oturanların hepsi yaşça büyük olduklarından Osman Bey ellerine davranıyordu. Daskalos Derviş'in kutlamasından sonra, Dündar Alp biraz gecikince, Akçakoca seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerdesin Dündar Alp? Hadindi!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kutlu olsun, Akçakoca, kutlu olsun ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya'sı neymiş Güntekin'in oğlu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şu ki, yeni beyimizi, gecenin bir zamanı, yâren beyi seçmedik! Kutlamayı kısa keselim de, öç alma işine bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey yarın cenazeler kaldırıldıktan sonra öteki oymak başkanlarıyla birlikte, meselenin incelenip karara bağlanacağını söylerken, Nakip Hasan Efendi, Kerim Çelebi'yi, yanına çağırdı, kulağına fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kedigöz'bul! Ulak gidecektir. Kapatsın eğeri hayvana, beklesin beni...</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt, ne uykudaydı, ne uyanık... Arada bir karı iniltileriyle derin derin içini çekiyor, arada bir ulumaya benzer bağırtılarla hıçkırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, babasının yattığı yer yatağının yanına, Akçakoca'nın karşısında, diz çökmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yahşi İmam ölünün ayak ucunda, gerçek acıların yumuşak sesiyle fısıldar gibi Kuran okuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mumların oynak ışığında, ak çarşafın altında Ertuğrul Bey'in boyu sanki bir misli uzamış, gövdesi de, tersine şaşılacak kadar incelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, Akçakoca'nın dayanıklılığına şaştı. Ertuğrul Bey'in yetmiş yıllık dostuydu. Kardeşlikten çok ileri olan bu dostluğun gücüne imrendi. Hiç mi çatışmamışlar, hiç mi birbirlerini kıskanmamışlar, bu kadar sağlam güvende yanılabileceklerini hiç mi akıllarından geçirmemişler, bu kadar uyuşmayı yadırgayıp bu kadar yakın olmaktan hiç mi usanmamışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Akşam yemeği yememişti Akçakoca emmisi, birkaç yudum ayran içmeye de zorla razı olmuştu. Uzun yaşamak yiğitlikti, bu yiğitlik, gitgide yalnız kalmaktan, buna yiğitçe dayanmaktan gelse gerekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul Bey'in tersine, çok sert adamdı Koca Emmi! Nasıl bağdaşabildiklerine akıl erdirmek, gerçekten zordu. "Birbirlerini tamamladıklarından olmalı... Neden, Akça Emmi, babama' kısadan 'Gazi' derdi de, rahmetli buna hep 'Akça' derdi? Karagün dostu olduğunu yüz kere denediğinden, besbelli!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'ün ilkbahar gecelerinde, çoğu zaman, rüzgâr iniltisi eksik olmazdı. Bu gece, yaprak oynamıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çok uzaktan bir nal sesi duyuldu. Yaklaştı. Avluya girdi. "Bir ulak, bir konuk, bir olay..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca da hemen fark etmişti. Yahşi İmam okuyordu. Savaşçı kulağıyla danışman kulağı arasındaki farkı düşünürken Orhan Bey, ayaklarının ucuna basarak girdi, omzuna eğildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kamagan Derviş!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başsağlığına mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Halvetlik sözü var.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hemen kalktı. "Nedir?" anlamına bakan Akçakoca'ya "Sonra derim!" diye fısıldadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş, gizlide konuşurken başkasının bulunmasını istemiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Türkmen köylüsü kılığına girmiş, yüzünü kara bir pusuyla sarmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'i diz vurup selamladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yiğit Ertuğrul Beyimizin sahana benzer canı, gerçek mutluluk evine gitti. Bu yeri bırakıp gidenlerin birincisi Ertuğrul Beyimiz değildir! Dertlenme! Ölüm geldi! Yiğit gitti, can kalmadı, nam kaldı. Ne mutlu!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Osman Bey, şarap mı, kımız mı istediğini sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yiğit ardından şarap gerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şarabı susarak beklediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş dizlerini dikmiş, kollarını bunlara dolamıştı. Bu oturuşuyla, suratı, yaşlılıktan buruşmuş iri bir maymuna benziyordu. Gözleri, dudakları, incecik parmakları, maymun gibi, durmadan kımıldamaktaydı. Aslında mağarayı Tebriz İlhanları'nın habercisi olarak bekliyordu ama, başından beri, Türkmen'e de yakınlık gösteriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan'ın doldurduğu şarap tasını kaldırdı, bir şeyler mırıldandı, ocaktaki ateşe biraz şarap serpti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Otuz dişli ateş anam! Karanlık gecelerde körpe gelinler gibi kızıl saçlarını savurarak oynayan ateş anam! Gelenlerin başında, gidenlerin ardında parlayan anam ateş! Kara yanaklı ak koç sana kurban olsun! Kara çeliğin dövülmeye başladığından bu yana, sen ateş anamız, açları doyurdun, üşüyenlerimizi ısıttın! Bizi sıcaklığınla besle! Gözet bizi! Çoğalalım! Gözet, köklerimizi şeyta . sökmesin! Uruy!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uruy!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş, tası bıraktı, iki diz üstüne geldi; gözlerini ateşe dikerek fala bakar gibi, konuşmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bugün öğleden sonra, Bozkır'da "baskın var" davulları vuruldu. Duydum ki savaş atların çalınmış, Bacıbey'in Demircan Ağa öldürülmüş. Öldüren ok Karacahisarlınınmış... Cenevizli Keşiş Benito dün gece yoktu. Sabah erken, yabancı iki atlıyla geldi. Bunlara Moğol savaşçısı giyimleri giydirdi. Kendisi de Kara Kılavuza soyundu. Atları yedekleyip batağa girdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demircan işiyle bir ilintisi olabilir mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karacahisar okuyla doldurdu yabanların sadaklarını, Benito Keşiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok canım! Kimin nesi bunlar? Germiyanlı mı? İnegöllü mü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buralı değil On beş gün önce, bir kez daha geldilerdi Keşiş Benito'ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden haber vermedin o zaman?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimliklerini öğrenmeyince... Nerden gelmişler, neye gelmişler, bilmeyince...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öğrendin mi şimdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay hay!.. Biri Kıbrıs'ın Sen-Jan tarikatından... Şövalye... adı Notüs Gladyüs... "Kral oğluyum" dermiş kendine... Öteki, Sen-Janların yanına aylıklı asker girmiş Türkopol... Adı Uranha... Yüzbaşı!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neye gelmişler? Bizden alıp veremedikleri?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sürgün etmiş tarikat... Soygunlar yapıp din kardeşlerini soydukları için... Şarap sarhoşluğuyla kavgalar çıkarıp kan döktükleri için... Hıristiyan kadınlarına saldırıp zorla ırza geçtikleri için...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş, bunlar çok önemsiz şeyler gibi, aşırı bir alçakyüreklilikle söyleyivermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey yarı deli görünen bu sıska Moğol'un İnönü'ndeki mağarasından Kıbrıs'a haber salıp ne idüğü belirsiz iki serserinin kimliğini on beş gün içinde, bu kadar girdisi çıktısıyla öğrenmesini, hiçbir utanç duymadan, kıskandı. Batakları, köprüleri, yıkılmış azgın ırmakları atlayıp her boğazda, her dere çukurunda pusu kurmuş eşkıyaları aşarak dilediğini en kısa zamanda öğrenmesi ORTAK'ın korkunç gücünden geliyordu. Pekin Hakanı Kubilây'la Tebriz İlhanı Hülâgû'nun kurduğu, birçok hükümdarın, ünlü prensin, soyluların, Arap şeyhleriyle Acem hanlarının, Müslüman Türk beylerinin de para koyarak katıldığı, her yerde kısaca ORTAK diye anılan ticaret kumpanyası, bütün Endonezya'dan Cermanya'ya, Seylân'dan Afrika'nın göbeğine, Kanarya adalarından Moskova prensliğine, Basra'dan geceleri altı ay uzunluğunda Buzlu Dünya'ya kadar, yeryüzünü örümcek ağı gibi sarmıştı. Bütün kervan yolları, Moğol barışı içinde, devletin himayesi, hattâ teminatı altındaydı. O kadar ki güvenin sağlanamaması yüzünden, tüccarın yolda uğradığı zarar, hazinece karşılanıyordu. ORTAK gerektiğinde, büyük kervanlar kurup gezdirmek, mal toplayıp depolamak için faizle borç verecek milyonlarca altınlık ayrı bir hazine meydana getirmişti: Dünyanın her tarafındaki önemli merkezlerde, limanlarda, yol kavşaklarında memurları, denetmenleri, ulak örgütleri, denizlerde kendi malı olan yüzlerce gemisi, yollarda, aralıksız gidip gelen binlerce develik, binlerce katırlık, binlerce arabalık kervanları vardı. ORTAK, devletler üstü yasalarla yürütülüyor, bu yasalara göre, anlaşmalar bağlanıp savaşlar açılıyordu. Son zamanlarda, valilerin, komutanların, çeşitli toplulukların merkezleri dinlemez olmaları yüzünden, yolların güvenliği bozulalı beri, gücü biraz gevşemiş; soygunlar, el koymalar başlamıştı. Böylece, kâr azaldığından çekişmeler artıyor, çekişmeler arttıkça kâr azalıp karşılıklı hilekârlık çoğalıyordu. Evet, ORTAK eski gücünü, gitgide yitirmekleydi ama, şu Kamagan Derviş derbederine, değme beyin, değme paşanın, küçüklü büyüklü birtakım devletlerin imreneceği bir haber alma gücü, gene de sağlayabilmekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, bunları aklından geçirdiği için biraz dalgın sordu;</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden tanıyorlarmış bu yabanlar Kara Keşiş'i?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tarikat başkanından mektup getirdiler. Çok sevindi Benito Keşiş: "Sizi bana tam zamanında gönderdi, göklerdeki Rab İsa Efendimiz!" dedi. Niyetlerini açtı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildiğimiz niyetlerini mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildiğimiz! "Buranın köylüsü, baron maron, soylu moylu tanımaz" sözüne çok şaştı şövalye! "Dilediğini işler, bu namussuz Bizans köylüsü, tekfurdan davacı olur, haklı bile çıkar," sözüne hiç inanmadı! Kara Keşiş, "Kilisenin bile toprağı yoktur, say ki Ortodoks kilisesi İmparator'un aylıklı memurudur," demesiyle herifin aklı sıçradı, "Olmaz öyle şey! Müslüman kâfiri midir bu Ortodokslar!" dedi. "Müslüman kâfirinden katbekat kötüdür, katbekat dinsiz imansızdır," dedi Benito Keşiş! "Daha kötüsü, bu Bizans'ta, ticaret, zanaat, madenler, limanlar, tersaneler de devletin tekelindedir," dedi. "Dahası, imparator parasız kalırsa, zenginlerin malını çeker alır, 'Olmaz' diyenin tatlı canı da üste gider," dedi. "Bereket versin, bu sıralar güçten düşmüştür, buralarda, hükmü yürümemektedir. Bundan yararlanıp tekfurlardan kimilerinin aklını, bizdeki baronluk düzenine yatırdık epeyce," dedi, "Başta İnegöl Tekfuru Aya Nikolas, ardında, Karacahisar tekfurunun kardeşi Filatyos bu işe sıvandılar sayılır," dedi. "Ah işimizi şu Ertuğrul Türkmen bozmasa!" dedi. Kaçak köylüleri Ertuğrul Bey'in geri verdiğinden yandı yakıldı. Dönmezköy işini anlattı. Şövalye hele buna çok kızdı: "Yirmi beş, otuz yürekli savaşçı uydurup bir gece basıp bitiremediler mi, yazıklar olsun!" diyerek elini şap şap dizine vurdu. "Neye güvenir Türkmen kâfiri? Savaşçısı çok mudur?" dedi. Kara Keşiş ne dese iyi, "Türkmen'dir. Türkmen kısmı akılsızlığına güvenir!" dedi. "Filatyos'un ağabeysi Karacahisar Tekfuru Aksantos'a söz geçiremedik!" dedi, "Toprağı Ertuğrul’un ardındadır, saldırıya katılmazsa hiçbir şey elde edilemez!" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, kaşlarını çatarak Kamagan Derviş'e biraz dargın sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonunda, bizi Aksantos'la bozuşturmak için, atlarımızı sürüp Demircan'ı oklama kararı mı verdiler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buna karar verseler koşup bildirmez miydim, Osman Bey! "Sizi yarın İnegöl tekfuruna götürsem gerek!" dedi Benito Keşiş!.. Belayı savuşturduk sandım. Bugün onlardan duyunca başımı taşlara çaldım ama, faydasız! Kaç kez dedim sana beyim! "Kötülüğü dokunur bize... Gel bitirelim bu kara yılanı..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey gülümsedi. Benito Keşiş'i bitirmeyi ertelemesi, ucun iş yaptığı İstanbul Venediklisini gücendirmek istemediğindendi. Bunu düşündüğünden, bir de öğreneceğini öğrenmiş olduğundan dalgınlaşmıştı. Kamagan fark edip susunca, hiç de önemli saymıyormuş da, gelişigüzel merak etmiş gibi sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tebriz'den bir haber, dostum Kamagan, Argun İlhan'ın hastalığı nasıl?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kamagan Derviş, İlhanlık'tan haber soranlara, şakadan sağırlığa vururdu. Gene elini kulağının ardına attı. Söyleneni hiç anlamamış gibi karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Fal mı? Hay hay! Salsınlar yarın bir kara koyun... Açalım bir eğe kemiği falı... Görelim geleceğimizden, güleç bahtım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olur! Şarabı bitir sen! Yumurta kırsınlar, sucuk doğrasınlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlamadım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey kalktı, yere diz vurarak selam veren Kamagan Derviş'e dostça gülümsedi, İlhanlığa gösterdiği bağlılık canını sıkacak yerde, hoşuna gidiyordu. Bir mum alıp yattığı odaya geçti, dolabın kilidini açtı. Fakir hazinesinde dört tane kese vardı. Biri yumruk kadar, biri bunun yarısı... Ötekiler de birer tutam... Orta boy keseyi aldı, bir an düşündü, kederli yüzünden kurnaz bir gülümseme geçti, küçüklerden biriyle değiştirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Böylece Kamagan Derviş'in yalancı sağırlığını cezalandırmış oluyordu.</p>
</body>
</html>
