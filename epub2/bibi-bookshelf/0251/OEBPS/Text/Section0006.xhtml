<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>IV</h1>

  <p>Zenci seyis Crooks, ahırın duvarına yaslanmış, küçük bir baraka olan koşumlukta oturuyordu. Küçük odanın bir yanında dört camlı dörtköşe bir pencere, öbür yanında, ahıra açılan dar bir kapı vardı. Crooks'un yatağı, kuru otla doldurulmuş uzun bir sandıktan ibaretti. Battaniyelerini bunun üstüne sererdi. Pencerenin yanında duvara çakılmış kancalarda tamir görmekte olan kopmuş koşum takımları, yeni deri parçaları, pencerenin altında da küçük bir tahta sıranın üstünde saraç takımları görülüyordu, kunduracı bıçakları, iğneler, sicim yumakları, küçük bir perçin aleti vardı. Daha başka kancalarda da, koşum takımı parçaları, kıtığı dışarı fırlamış kopuk bir hamut, kırık bir cebire ve üstünün meşin kaplaması yırtılmış bir dizgin sarkıyordu. Crooks'un da yatağı üstünde elma sandığı asılıydı, bunun içinde, kendisine ve hayvanlara yarayan ilaçlar sıralanmıştı. Koşumların bakımı için gerekli sabun kutuları, içindeki fırçanın sapı kenarından dışarı fırlayan, delik bir katran çanağı vardı. Birçok şahsi eşyalar yerlere serilmişti; tek başına yaşadığı için Crooks, eşyasını derleyip toplamaya gerek görmüyordu, görevi, öteki çiftlik adamlarından daha devamlıydı, sırtında taşıyamayacağı kadar çok öteberi de birikmişti.</p>

  <p>Birkaç çift ayakkabısı, bir çift lastik çizmesi, kocaman bir çalar saati ve tek ateşli bir tüfeği vardı. Kitapları da vardı; fersude bir cilt, 1905 Kaliforniya Medeni Kanunu'nun köhnemiş bir nüshası, beş-on kirli kitap, yatağın üstünde özel bir rafa dizilmişti. Yatağın üstünde, çiviye asılmış bir gözlük sallanıyordu.</p>

  <p>Oda süpürülmüştü ve oldukça temizdi, çünkü Crooks, onurlu ve mağrur bir adamdı. Kimseyle laubali olmazdı ama, başkalarının da kendisine aynı şekilde davranmasını isterdi. Belkemiği çarpıldığı için, vücudu biraz sola yalpa vururdu, çukurlarına batık gözleri, derinlikleri yüzünden, çok parlak görünürdü. Zayıf yüzünde derin kırışıklar vardı, ince, acıyla kısılmış dudakları, yüzünden daha açık renkte idi.</p>

  <p>Cumartesi akşamıydı. Ahıra bakan açık kapıdan depreşen atların gürültüsü, yere çarpan nalların sesi, samanı öğüten dişlerin gıcırtısı, yular zincirlerinin şıngırtısı duyuluyordu. Seyisin odasında küçük bir elektrik lambası, hafif bir sarı ışık veriyordu.</p>

  <p>Crooks, yatağına oturmuştu. Gömleğinin eteği pantalonundan fırlamıştı. Bir elinde yağ şişesi tutuyordu, ötekiyle belkemiğini ovuyordu. Arasıra pembe avucuna bir-iki damla yağ damlatıyor, gömleğinin altına, elini daldırarak yeniden ovmaya başlıyordu. Sırtının adalelerini kasıyor ve ürperiyordu.</p>

  <p>Lennie, gürültüsüzce gelip açık kapıda göründü, geniş omuzları kapı boşluğunu hemen tamamıyla örterek, orada öylece durup bakmaya başladı. Crooks, önce onu görmemişti ama, gözlerini kaldırınca, birden toplandı ve yüzünde bir hoşnutsuzluk ifadesi belirdi. Elini gömleğinin altından çekti.</p>

  <p>Ne yapacağını şaşıran Lennie, dost görünmek arzusuyla gülümsüyordu.</p>

  <p>Crooks, sert bir sesle dedi ki:</p>

  <p>"Bu odaya girmeye hakkın yok senin. Burası benim odam. Benden başka kimse giremez buraya."</p>

  <p>Lennie, yutkundu, daha çok sırıttı:</p>

  <p>"Bir şey yapmıyorum," dedi. "Yavru köpeğimi görmeye gelmiştim de. Işık gördüm, bakayım, dedim."</p>

  <p>"Işık yakmaya hakkım yok mu? Hadi, çık odamdan. Odanıza gelmemi istemiyorsunuz, ben de sizlerin odama gelmenizi istemiyorum."</p>

  <p>Lennie sordu:</p>

  <p>"Neden istemiyorlar senin gelmeni?"</p>

  <p>"Zenciyim diye. Orada her zaman iskambil oynarlar, ama ben oynamam, çünkü ben zenciyim. Leş gibi kokarmışım. Ben sana bir şey söyleyeyim mi, asıl siz leş gibi korkuyorsunuz."</p>

  <p>Lennie fena halde bozulmuştu, kocaman elleri iki yanına sarkmıştı.</p>

  <p>"Herkes kasabaya gitti," dedi. "Slim, George, hepsi. George, sen burada kal, hem uslu dur, dedi. Baktım, ışık yanıyor."</p>

  <p>"Yani, ne demek istiyorsun?"</p>

  <p>"Hiç... 'Işık gördüm de. Gidip bir dakika oturayım dedim."</p>

  <p>Crooks, Lennie'yi dikkatle süzdü, arkasından gözlüklerini alıp pembe kulaklarına geçirdi. Sonra tekrar Lennie'ye baktı. İtiraz etti:</p>

  <p>"İyi ama, ahıra gelip de ne yapacaksın? Arabacı değilsin sen. Atlarla ne işin var senin?"</p>

  <p>Lennie: "Köpek," dedi, "köpeğimi görmeye geldim."</p>

  <p>"Kim tutuyor seni, git gör köpeğini. Seni istemedikleri yere gelme."</p>

  <p>Lennie, sırıtamaz oldu. İçeri doğru bir adım attı, hatırlayarak kapıya doğru çekildi:</p>

  <p>"Biraz baktım onlara. Slim, fazla okşama yavruları, diyor."</p>

  <p>Crooks:</p>

  <p>"İşin gücün zaten onları sandıktan çıkarmak. Analarının yavrularını başka yere taşımadığına şaşıyorum."</p>

  <p>"Hiç oralı olmuyor. Ses çıkarmıyor bana."</p>

  <p>Lennie, yine odaya doğru yürümüştü.</p>

  <p>Crooks kaşlarını çattı ama, Lennie'nin saf gülümsemesi, direnme gücünü yendi.</p>

  <p>"Gir otur biraz," dedi. "Anlaşılan bana rahat vermemeye and içtin, o halde gir otur."</p>

  <p>Sesi daha içten geliyordu.</p>

  <p>"Demek hepsi kasabaya gitti, ha?"</p>

  <p>"Hepsi, yalnız Candy kaldı. Orada koğuşta oturmuş, kalemini yontuyor, bir yandan da hesap yapıyor."</p>

  <p>Crooks, gözlüklerini düzeltti:</p>

  <p>"Hesap mı yapıyor? Ne hesabı yapıyor, Candy?"</p>

  <p>Lennie adeta haykırdı:</p>

  <p>"Tavşanlar için!"</p>

  <p>"Sen kaçıksın," dedi Crooks. "Zırdelisin. Ne tavşanı sayıklıyorsun?"</p>

  <p>"Alacağımız tavşanlar yahu. Onlara ben bakacağım, ot toplayacağım, su falan vereceğim."</p>

  <p>Crooks:</p>

  <p>"Sahiden kaçıksın sen," dedi. "Beraber dolaştığın adamın seni yanına alması sebepsiz değil."</p>

  <p>"Sayıklamıyorum . Alacağız orasını. Küçük bir çiftlik alacağız, orada mal sahipleri gibi yaşayacağız."</p>

  <p>Crooks, yatağına daha rahatça yerleşti:</p>

  <p>"Otur," dedi. "Çivi variline otur."</p>

  <p>Lennie, çömelip küçük varilin üstüne oturdu.</p>

  <p>"Atıyorum sanıyorsun ama, atmıyorum. Dediklerimin hepsi doğru, inanmazsan George'a sor."</p>

  <p>Crooks, kara çenesini pembe avucuna koydu.</p>

  <p>"Sen George'la beraber dolaşıyorsun, değil mi?"</p>

  <p>"Tabii," dedi Lennie, "biz, ikimiz her yere beraber gideriz."</p>

  <p>"Arasıra o, bir şey söylüyor da sen dediklerinden hiçbir şey anlamıyorsun."</p>

  <p>"Öyle... ara sıra."</p>

  <p>Eğilerek derin gözleriyle Lennie'yi süzdü.</p>

  <p>"O lafına devam ediyor ama, sen dediklerinden hiçbir şey anlamıyorsun."</p>

  <p>"Öyle... ara sıra, ama her zaman değil."</p>

  <p>Crooks yatağın kenarından eğildi.</p>

  <p>"Ben güneyli zencilerden değilim," dedi. "Burada Kaliforniya'da doğdum. Babam, kümes hayvanları beslerdi. Beş hektar kadar arazisi vardı. Beyazların çocuklar: bizim evde oynamaya gelirlerdi, içlerinde çok terbiyeli olanları da vardı. Babam bundan hoşlanmazdı. Neden hoşlanmadığını ancak çok sonraları öğrendim. Ama şimdi nedenini biliyorum."</p>

  <p>Durakladı, tekrar söze başladığı zaman, sesi daha tatlıydı:</p>

  <p>''O civarda bir tek zenci ailesi yoktu. Şimdi de hu çiftlikte tek zenci yoktur. Soledad'da da yalnız bir aile var."</p>

  <p>Güldü.</p>

  <p>"Laf söylüyorum ya, sen kulak asma, söyleyen bir zenci değil mi?"</p>

  <p>Lennie sordu:</p>

  <p>"Şu köpek yavrularını ne zaman okşayabilirim, dersin?"</p>

  <p>Crooks, yine güldü:</p>

  <p>"Sana her şey söylenir, insan gidip başkalarına tekrarlamayacağından emindir. İki haftaya kadar yavrular epey büyümüş olurlar. George laf etmesini bilen bir adam. O söylüyor, sen de tek kelimesini anlamıyorsun."</p>

  <p>Eğildi, coşmuştu:</p>

  <p>"Adam sen de, bunlar da zenci lafı. Hem de sakat bir zenci. Yani, boş laf, senin anlayacağın. Ama ne de olsa, bunu hatırında tutarsın. İlk defa görmüyorum bunu, bin defa görmüşüm... Biri anlatır, öteki duymaz veya anlamazsa kulak asma, hepsi boştur. Asıl mesele, insanın konuşması, ya da dilini tutup bir köşede oturması. Geri yanına kulak asma."</p>

  <p>Heyecanı artmıştı, eliyle dizini dövüyordu.</p>

  <p>"George bir sürü saçmasapan laf edebilir, ne çıkar? Asıl sorun, konuşabilmektir. Karşısında bir adam bulmaktır. İşte bu."</p>

  <p>Durdu. Sesi tatlılaşmış, inandırıcı bir ton almıştı.</p>

  <p>"Farzet ki George geri dönmedi. Farzet ki çekti, gitti, geri dönmedi. Ne yaparsın?"</p>

  <p>Lennie, yavaş yavaş ötekinin söylediklerine dikkat etmeye başlamıştı:</p>

  <p>"Ne?" dedi.</p>

  <p>"Diyorum ki, farzet, George bu akşam kasabaya gitti, bir daha ondan hiçbir haber alamadın."</p>

  <p>Crooks adeta bir intikam arzusuyla devam ediyordu:</p>

  <p>"Farzet ki böyle oldu?"</p>

  <p>Lennie: "Öyle şey yapmaz o," dedi. "George yapmaz öyle şey. Ne zamandan beri George'un yanındayım. Bu gece gelecek o..."</p>

  <p>Ama şüphe içini kemirmeye başlamıştı:</p>

  <p>"Gelmeyecek mi yoksa?"</p>

  <p>Crooks'un yüzü, işkence etmekten aldığı zevkle aydınlanıyordu.</p>

  <p>"İnsanın ne yapacağı bilinmez," dedi sakin sakin. "Diyelim ki, dönmek istedi de, dönemedi. Farzet ki öldü ya da yaralandı, geri dönemiyor."</p>

  <p>Lennie anlamaya çalışıyordu:</p>

  <p>"George yapmaz öyle şey," diye tekrarladı. "George ihtiyatlıdır. Ona bir şey olmaz. Ömründe yaralanmadı o, çünkü ihtiyatlıdır."</p>

  <p>"Canım, farzediyoruz işte, farzet ki, geri dönmedi, ne yaparsın?"</p>

  <p>"Bilmem ki. Hem sahi, nedir maksadın?" diye bağırdı. "Yalan söylüyorsun, George yaralanmadı."</p>

  <p>"Ne olacağını söyleyeyim mi, ben sana? Seni tımarhaneye götürürler. Köpek gibi bir tasma geçirirler boynuna."</p>

  <p>Birdenbire Lennie'nin gözleri müthiş bir öfkeyle adama çevrildi. Kalktı ve tehlikeli bir tarzda Crooks'a yaklaştı.</p>

  <p>"Kim dokundu George'a?" diye sordu.</p>

  <p>Crooks tehlikenin yaklaştığını gördü. Korunmak için yatağında geriledi.</p>

  <p>"Sadece farzediyorum," dedi. "George'a bir şey olmadı. Turp gibidir. Tabii geri gelecek."</p>

  <p>Lennie başı ucunda dikilmişti:</p>

  <p>"Ne diye farzediyorsun? George'un başına bir kaza gelmesini kimsenin farzetmesini istemiyorum."</p>

  <p>Crooks tatlılıkla dedi ki:</p>

  <p>"Şimdi belki anlayacaksın. Senin George'un var. Onun geri döneceğini biliyorsun. Kimsen olmadığını düşün. Zenci olduğun için bir odaya gidip iskambil oynayamadığını düşün. Burada oturup kitap okumak zorunda kaldığını düşün. Tabii akşama kadar nallarla oynayabilirsin ama, gece oldu mu odana kapanıp kitaplarını okumaktan başka yapacak iş yoktur. Kitaplar da beş para etmez. Asıl gerekli olan, arkadaştır... yanında bir can bulunmasıdır."</p>

  <p>Lennie meraktan kurtulmak için, ürkek bir sesle:</p>

  <p>"George dönecek," dedi. "Hatta belki de dönmüştür bie. Gidip baksam fena olmaz."</p>

  <p>Crooks dedi ki:</p>

  <p>"Seni korkutmak istemiyorum. Gelecek tabii. Ben kendimden bahsediyorum. Burada birinin geceleyin oturup kitap okuduğunu veya düşündüğünü bir gözönüne getir. Bazan arpacı kumrusu gibi düşünür, ama düşündüğü doğru mudur, değil mi, söyleyecek bir can bulunmaz yanında. Bir şey görecek olsa, gerçek mi, değil mi, bilemez. Yanında oturan birine dönüp, sen de görüyor musun bunu, diye soramaz. Hiçbir şeyden emin olamaz. Bir ölçü yoktur elinde. Burada neler gördüm ben. Sarhoş da değildim. Uykuda mıydım, bilmiyorum. Yanımda biri olsaydı, rüyanda görmüşsün sen onu, derdi, ben de artık düşünmezdim. Ama şimdi bilemiyorum."</p>

  <p>Crooks şimdi odanın öbür köşesine, pencereye bakıyordu.</p>

  <p>Lennie, acınacak bir tavırla dedi ki:</p>

  <p>"George bir yere gitmez, beni yalnız bırakmaz. Bilirim ben, öyle şey yapmaz, George."</p>

  <p>Seyis, hayallerine dalmış bir halde devam etti:</p>

  <p>"Hatırlıyorum, küçüktüm, babamın tavuk çiftliğindeydim. İki kardeşim vardı. Hep benimle beraber, yanımdaydılar. Üçümüz de aynı odada oturur, aynı yatakta yatardık... Bir çilek tarlamız, bir yonca çayırımız vardı. Güneş açtığı zamanlar, sabahları tavukları yoncaya salardık. Kardeşlerim kenarda durur, onlara gözkulak olurlardı... Ne beyazdı ya, tavuklar."</p>

  <p>Lennie, işittikleriyle yavaş yavaş ilgilenmeye başlamıştı:</p>

  <p>"George, 'tavşanlar için yoncamız olacak,' dedi."</p>

  <p>"Ne tavşanı?"</p>

  <p>"Tavşanlarımız olacak, bir de çilek tarlamız."</p>

  <p>"Sen kaçıksın."</p>

  <p>"Hiç de değil, doğru diyorum. İnanmazsan, George'a sor..."</p>

  <p>Crooks küçümseyen bir tavırla:</p>

  <p>"Sen kaçıksın," dedi. "Ben bu yollardan, bu çiftliklerden ne adamlar geçtiğini gördüm. Sırtlarında heybelerini, kafalarında da hep aynı saçmaları taşırlardı. Yüzlercesini gördüm ben. Gelirler, sonra iş bitince başlarını alıp giderler; herbirinin kafasında bir çiftlik vardı. Ama bir tanesi bile bu çiftliğe kavuşamamıştır. Tıpkı cennet hayali gibi. Herkes kendi toprağına sahip olmak ister... Burada ben bir sürü kitap okudum. Hiçbiri cennete girmemiştir, hiçbiri de çiftliğine sahip olamaz. Hep onun lafını ederler ama, yalnız kafalarında yeri vardır onun."</p>

  <p>Durdu ve açık kapıya doğru baktı, çünkü atlar telaşlı telaşlı kımıldıyor, zincirler şıngırdıyordu. Bir at kişnedi.</p>

  <p>Crooks: "Mutlaka biri var orada," dedi. "Belki de</p>

  <p>Slim'dir... Bazen, Slim gecede iki-üç kez ahıra uğrar. Tam anlamıyla bir arabacıdır Slim. Hayvanlarıyla ilgilenir."</p>

  <p>Güçlükle ayağa kalkarak kapıya yaklaştı.</p>

  <p>"Sen misin Slim?"</p>

  <p>Candy'nin sesi cevap verdi:</p>

  <p>"Slim kasabaya indi. Bana bak, Lennie'yi görmedin mi?"</p>

  <p>"Şu iri oğlanı mı?"</p>

  <p>"Evet, gördün mü buralarda onu?"</p>

  <p>Crooks kısaca:</p>

  <p>"Burada," dedi.</p>

  <p>Gelip yatağına uzandı.</p>

  <p>Candy kapı eşiğinde duruyor, kesik bileğini kaşıyor, ışıktan kamaşan gözleriyle odayı seyrediyordu. İçeri girmeye kalkmıyordu.</p>

  <p>"Sana bir şey söyleyeyim mi, Lennie? Tavşanlar için hesap ettim."</p>

  <p>Crooks kızgın bir sesle:</p>

  <p>"İstersen girebilirsin," dedi.</p>

  <p>Candy durakladı:</p>

  <p>"Bilmem ki. Tabii, eğer sen istersen."</p>

  <p>"Gir canım. Başkaları girerse sen de girebilirsin."</p>

  <p>Crooks, öfke perdesi ardında beliren memnunluğunu gizlemeyi başaramıyordu. Candy girdi, ama hâlâ çekingen bir hali vardı.</p>

  <p>Crooks'a:</p>

  <p>"Rahat yer burası," dedi. "İnsanın sırf kendisine mahsus böyle bir odası olması hoş bir şey."</p>

  <p>Crooks: "Tabii," dedi. "Hele pencerenin altındaki gübre yığını ile bundan daha hoş ne olabilir."</p>

  <p>Lennie, lafa karıştı:</p>

  <p>"Tavşanlar için mi dedin?"</p>

  <p>Candy, kırık hamudun yanında duvara dayandı, sakat bileğini kaşıdı:</p>

  <p>"Ben hayli zamandır buradayım," dedi. "Crooks da hayli zamandır burada oturur. Ama ilk defadır ki odasını görüyorum."</p>

  <p>Crooks söylendi:</p>

  <p>"Arkadaşlar bir zencinin odasına gelmekten hoşlanmazlar. Yalnız Slim gelmiştir buraya, bir de patron."</p>

  <p>Candy hemen konuyu değiştirdi:</p>

  <p>"Doğrusu Slim, eşi bulunmaz bir arabacıdır."</p>

  <p>Lennie ihtiyara doğru eğildi:</p>

  <p>"Ne diyordun tavşanlar için?"</p>

  <p>"Hepsini hesapladım. Yolunu bilmek koşuluyla tavşanlardan para kazanabiliriz."</p>

  <p>Lennie atıldı:</p>

  <p>"Ama onlara ben bakacağım. George tavşanlara sen bakacaksın, dedi. Söz verdi bana..."</p>

  <p>Crooks kabaca sözünü kesti:</p>

  <p>"Boşuna kafa yoruyorsunuz çocuklar. Hep sözünü etmekle vakit geçiriyorsunuz ama, kendi toprağınıza hiçbir zaman sahip olamayacaksınız. Tahtalı köye gidene kadar sen hep burada uşaklıkla geçireceksin ömrünü. Sizin gibi nelerini gördüm ben, nelerini. Nah bu Lennie de işi bırakacak. İki-üç hafta sonra yine yollara düşecek. Anlaşılan herkesin kafasında bir çiftliği var."</p>

  <p>Candy öfkeyle yanağını sıvazladı:</p>

  <p>"Hiç merak etme, yapacağız bu işi biz. George söyledi. Parası bile hazır."</p>

  <p>Crooks:</p>

  <p>"Sahi mi be?" dedi. "Peki George nerede ya? Kasabada, kimbilir hangi kerhanede. İşte paranızı orada eritiyor. Ulan, böylesini az görmedim ben. Kafalarında çiftliklerini taşıyan ne adamlar tanıdım. Ama hiçbir zaman kavuşamadılar o çiftliğe."</p>

  <p>Candy haykırdı:</p>

  <p>"Tabii herkes ister onu. Çok değil, ufak bir arazisi olsun kim istemez? Yalnız senin malın olan bir toprak... İçinde rahatça yaşarsın, kimse seni kovamaz oradan. Hiçbir zaman böyle bir yerim olmadı benim. Söz temsili, bu eyaletin bütün halkı için toprak ektim, ama benim değildi bu ekinler, mahsulü biçtiğim zaman da benim mahsulüm değildi bu. Ama şimdi yapacağız bu işi. George yanına para almadı. Paramız bankada. Ben, Lennie, bir de George, üçümüz. Her birimizin bir odamız olacak. Bir köpeğimiz, tavşanlarımız, tavuklarımız olacak. Taze mısır yetiştireceğiz, belki bir inek veya bir keçimiz de olur."</p>

  <p>Çizdiği tabloya kendi de hayran olarak durdu.</p>

  <p>Crooks sordu:</p>

  <p>"Para hazır mı demiştin?"</p>

  <p>"Tam dediğim gibi. Daha çoğu hazır. Küçük bir kısmı eksik. Bir aya kadar onu da tamamlayacağız. George, alacağımız çiftliği buldu bile."</p>

  <p>Crooks elini büktü, eliyle belkemiğini yokladı.</p>

  <p>"Kimsenin bu işi becerdiğini görmedim bugüne dek. Toprağa sahip olmak için deliye dönmüş insanlar tanıdım, ama her seferinde bir kerhane veya bir yirmibir partisi ellerinde, avuçlarında ne varsa hepsini kül edip çıkıyordu işin içinden."</p>

  <p>Durakladı:</p>

  <p>"Eğer... bedava, sırf boğaz tokluğuna çalışacak bir adama ihtiyacınız olursa, size yardıma gelirim. O kadar sakat değilim, canım isterse domuzuna çalışmasını bilirim."</p>

  <p>"Baksanıza, çocuklar, Curley'i gören var mı içinizde?"</p>

  <p>Başlarını kapıya çevirdiler. Curley'in karısı, onlara bakıyordu. Aşırı derecede boyanmıştı. Dudakları hafifçe aralıktı.</p>

  <p>Koşmuş gibi nefes nefeseydi.</p>

  <p>Candy, asık bir suratla:</p>

  <p>"Curley buraya gelmedi," dedi.</p>

  <p>Kadın hâlâ kapıdan ayrılmıyordu, onlara biraz gülümsüyor, bir elinin tırnaklarını ötekinin baş ve işaret parmağıyla ovuşturuyordu. Gözleri birinden ayrılıp ötekine çevriliyordu.</p>

  <p>Sonunda:</p>

  <p>"Burada hep işe yaramazları bırakmışlar," dedi. "Nereye gittiklerini bilmiyorum mu sanıyorsunuz? Curley de orada. Nereye gittiklerini pekala biliyorum."</p>

  <p>Lennie, büyülenmiş gibi onu seyrediyordu. Fakat keyifleri kaçan Candy ve Crooks, onunla gözgöze gelmekten sakınıyorlardı. Candy dedi ki:</p>

  <p>"Madem ki nerede olduğunu biliyorsunuz, ne diye gelip, Curley'i soruyorsunuz?"</p>

  <p>Kadın hoşlanmış bir tavırla onlara baktı:</p>

  <p>"Ne tuhaf," dedi. "Bir erkeği tek başına gördüğüm zaman onunla pekala anlaşıyorum. Ama ikiniz bir arada oldunuz mu, ağzınızdan tek laf alana aşkolsun. Hep homur homur homurdanırsınız."</p>

  <p>Parmaklarını bıraktı, ellerini kalçalarına dayadı:</p>

  <p>"Hepiniz birbirinizden korkarsınız, hep o yüzden. Hep başkaları hakkınızda dedikodu yapar diye ödünüz patlar."</p>

  <p>Bir an sonra Crooks dedi ki:</p>

  <p>"Evinize dönseniz daha iyi edersiniz herhalde. Başımızı belaya sokmaya niyetimiz yok bizim."</p>

  <p>"Ne diye belaya sokayım başınızı sizin. Zaman zaman bir insanla iki laf etmek istemez mi canım sanırsınız? Bütün gün o evde baykuş gibi oturmak hoş bir şey midir sanırsınız?"</p>

  <p>Candy, kesik bileğini dizine koyup öteki eliyle usulca ovaladı. Bir çıkışma edasıyla dedi ki:</p>

  <p>"Bir kocanız var. Erkeklerin peşinde koşup başlarını belaya sokmanıza ne gerek var?"</p>

  <p>Kadın kızdı:</p>

  <p>"Bir kocam varmış. Ne mal olduğunu biliyorsunuz hepiniz. Biraz terelellidir. İşi gücü, sevmediği insanları nasıl haklayacağını anlatarak övünmek, kimseyi de sevdiği yok zaten. Şu beş para etmez evde oturup Curley'in önce sola saldırıp sonra sağını nasıl yapıştırdığını durmadan dinlemek pek mi hoş bir şey sanıyorsunuz? Bir, iki der, hep o bir ikisi, karşısındaki hemen sırtüstü yerdedir."</p>

  <p>Durdu, yüzü öfke ifadesini kaybederek ilgili bir tavır takındı:</p>

  <p>"Sahi... Curley'in eline ne oldu öyle'?"</p>

  <p>Sıkıntılı bir sessizlik oldu. Candy, yan gözle Lennie'ye baktı. Sonra öksürdü:</p>

  <p>"Ne olacak... Curley elini makineye kaptırdı, efendim. Eli ezildi."</p>

  <p>Kadın bir an onu seyretti, sonra bir kahkaha kopardı:</p>

  <p>"Martaval! Bana yutturmaya kalkmayın. Curley herhalde başından büyük bir işe kalkmış olacak. Makineye kaptırmış... Palavra! Ama herhalde eli ezildiğinden beri o meşhur bir, ikilerini kimseye konduramadığı kesin. Kim geldi onun hakkından'?"</p>

  <p>Candy homurdanarak tekrarladı:</p>

  <p>"Elini makineye kaptırdı."</p>

  <p>Kadın, küçümseme tavrıyla:</p>

  <p>"Anladık, anladık," dedi. "İstediğiniz kadar savunun onu, madem ki canınız istiyor. Umurumda mı sanki? Şu hödük alayına bak hele, bana maval okumaya kalkıyorlar. Ne sandınız beni ha, sokak süpürgesi mi? Ben size bir şey söyleyeyim mi, isteseydim, tiyatro artisti olurdum ben. Hem de yalnız bir oyunda değil. Biri bana demişti ki, gel sana sinemada rol verelim, demişti..."</p>

  <p>Kızgınlıktan boğulur gibi oluyordu.</p>

  <p>"Cumartesi akşamları herkes bir şey yapar. Herkes! Ya ben, ne yapıyorum ben? Oturmuş bir sürü hödükle laf yetiştiriyorum... Bir zenci, bir kaçık, bir de pinpon, bitli çoban... Üstelik de hoşuma gidiyor bu, çünkü konuşacak tek insan yok."</p>

  <p>Lennie, ağzı açık onu dinliyordu. Crooks, zencilerin koruyucusu olan o müthiş vekarın arkasına sığınmıştı. Ama ihtiyar Candy, değişiverdi. Birdenbire ayağa kalkarak altındaki çivi varilini devirdi. Öfkeli öfkeli:</p>

  <p>"Kes artık be," dedi. "Buraya gelmeni istemiyoruz. İşte bu kadar. Kaç kere söyledik sana. Hem bir şey söyleyeyim mi: hakkımızda çok yanılıyorsun. Şu kuş beyninde bir parçacık akıl olsaydı bizim serseri takımından olmadığımızı anlardın. Farzet ki, bizi kapıdışarı ettirdin. Farzet işte. Bunun gibi gündeliği yirmi beş sente cenabet bir yer aramak için yollara düşeceğimizi mi sanıyorsun? Haberin var mı ki, bizim kendi çiftliğimiz, kendi yuvamız var. Burada kalmak zorunda değiliz. Bir evimiz var, tavuklarımız var, yemiş ağaçlarımız, bundan yüz kat güzel bir çiftliğimiz var. Dostlarımız da var; ya, dostlarımız var. Belki bir zamanlar kapıdışarı edilmekten korktuğumuz olmuştur ama, geçti o günler. Kendi toprağımız var, özbeöz kendi malımız, işte oraya gideriz, bir sıkışırsak."</p>

  <p>Curley'in karısı alay ederek güldü:</p>

  <p>"Martaval," dedi, "sizin gibilerini çok gördüm ben. Cebinizde yirmi sent olsaydı, kasabaya gidip iki kadeh viski atar, sonra kadehlerinizin dibini yalardınız. Bilirim ben ne malsınız siz."</p>

  <p>Candy, pancar gibi kızarıyordu, ama kadın daha sözünü bitirmeden kendini topladı. Duruma hakim olmuştu. Usulca:</p>

  <p>"Düşünmeliydim," dedi. "Gidip çemberinizi başka tarafa çevirseniz olmaz mı? Size sözümüz yok bizim. Neyimiz var, neyimiz yok biz biliriz, siz bilmişsiniz, bilmemişsiniz, umurumuzda değil. Onun için, buradan arabayı çekseniz iyi edersiniz, ne olur ne olmaz; karısını olur da serseri takımının yanında görmek Curley'in hoşuna gitmez belki."</p>

  <p>Kadın hepsine ayrı ayrı baktı, hiçbirinden yüz bulamadı.</p>

  <p>Lennie'ye daha uzun uzun baktı. Lennie sıkılarak gözlerini önüne indirdi. Birdenbire kadın atıldı:</p>

  <p>"Şu suratındaki çürükleri kim yaptı?"</p>

  <p>Lennie, suçlu gibi baktı kadının yüzüne:</p>

  <p>"Kim... Ben mi?"</p>

  <p>"Evet, sen."</p>

  <p>Lennie, yan gözle bakarak Candy'yi imdadına çağırdı, sonra tekrar dizlerini seyretmeye koyuldu.</p>

  <p>"Curley elini makineye kaptırdı," dedi.</p>

  <p>Curley'in karısı güldü:</p>

  <p>"Anlaşıldı, makine. Seninle sonra konuşurum. Makineler hoşuma gider benim."</p>

  <p>Candy, lafa karıştı:</p>

  <p>"Bu çocuğu rahat bırak. Sataşma ona. Dediklerini George'a haber vereceğim. George, Lennie'ye sataşmana izin vermez."</p>

  <p>"George da kim?" diye sordu. "Seninle gelen şu ufak tefek oğlan mı?"</p>

  <p>Lennie'nin yüzü güldü:</p>

  <p>"O ya," dedi. "Odur işte, tavşanlara bakmama izin verecek."</p>

  <p>"Adam sen de, istediğin bundan ibaretse ben de sana tavşan alırım."</p>

  <p>Crooks, yatağından kalkarak kadının önüne dikildi. Soğuk bir tavırla:</p>

  <p>"Yeter artık be," dedi. "Bir zencinin odasına gelmeye hakkın yok senin. Buralarda sürtmeye hiç hakkın yok. Hemen çek arabanı, hadi çabuk. Yoksa patrona söylerim, ahıra girmeni yasak eder."</p>

  <p>Kadın, küçümseyen bir tavırla ona döndü:</p>

  <p>"Bana bak, zenci," dedi. "Pis çeneni tutmazsan sana ne yaparım bilirsin ya."</p>

  <p>Crooks, dehşetle ona baktı, sonra yatağına oturarak kendi kabuğuna büzüldü.</p>

  <p>Kadın ona yaklaştı:</p>

  <p>"Ne yapacağımı bilirsin, değil mi?"</p>

  <p>Crooks, gitgide ufalıyordu adeta, duvara büzüldükçe büzülüyordu.</p>

  <p>"Evet, efendim."</p>

  <p>"O halde haddini bil, zenci parçası. Seni bir ağaç dalında sallandırırım; hem o kadar kolaylıkla ki, tadı bile çıkmaz."</p>

  <p>Crooks büzüle büzüle adeta yok olmuştu. Artık ne kişiliği kalmıştı, ne benliği; sempati veya antipati uyandırabilecek hiçbir şeyi kalmamıştı. Korkudan titreyen bir sesle:</p>

  <p>"Evet, efendim," dedi.</p>

  <p>Kadın yeniden paylamak için kımıldamasını bekleyerek başucunda durdu. Fakat Crooks tamamıyla hareketsiz duruyordu, gözlerini başka yana çevirmiş, vurulabilecek bütün nazik yerlerini örtmüştü. Kadın nihayet öteki ikisine döndü.</p>

  <p>İhtiyar Candy büyülenmiş gibi ona bakıyordu. Sükunetle:</p>

  <p>"Eğer böyle bir şey yapacak olursan, biz haber veririz," dedi. "Mahsus uydurduğunu söyleriz."</p>

  <p>"Kim metelik verir sizin lafınıza. Kimse kulak asmaz, siz de bilirsiniz pekala. Kimse kulak asmaz sizin lafınıza."</p>

  <p>Candy boynunu büktü:</p>

  <p>"Öyle... kimse kulak asmaz bizim lafımıza."</p>

  <p>Lennie bağırdı:</p>

  <p>"George gelsin buraya. George gelsin buraya."</p>

  <p>Candy ona yaklaştı:</p>

  <p>"Merak etme," dedi. "Seslerini işittim. Bir dakikaya kalmadan George koğuşa dönmüş olacak."</p>

  <p>Curley'in karısına döndü. Sükunetle:</p>

  <p>"Evinize gitseniz fena olmaz," dedi. "Hemen sıvışırsanız buraya geldiğinizi Curley'e söylemeyiz."</p>

  <p>Kadın soğuk bir tavırla onu tepeden tırnağa süzdü:</p>

  <p>"Bir şey işittiğime pek emin değilim," dedi.</p>

  <p>Candy:</p>

  <p>"İhtiyatlı davransan fena olmaz," dedi. "Emin değilsen, kendini tehlikeye atmaman daha yerinde olur."</p>

  <p>Kadın Lennie'ye döndü:</p>

  <p>"Curley'i bir parça ıslattığına memnun oldum. Kaşınıyordu zaten. Arasıra benim de içimden gelmiyor değil onu şöyle bir ıslatmak hani."</p>

  <p>Kapıdan çıktı ve ahırın karanlığında kayboldu. O, ahırdan geçerken yular zincirleri şıngırdadı, hayvanlardan bazıları soludu, bazıları da tepindi.</p>

  <p>Crooks, altında saklandığı koruyucu tabakalardan yavaş yavaş sıyrılıyor gibiydi.</p>

  <p>"Demin bizimkiler için geldiler demiştin, doğru mu?" diye sordu.</p>

  <p>"Tabii, geldiklerini işittim."</p>

  <p>"Ben bir şey duymadım."</p>

  <p>"Bahçe kapısı kapandı," dedi Candy. Sonra devam etti:</p>

  <p>"Ulan, dinine yandığım, Curley'in karısı amma çabuk sıvıştı be.. Herhalde böyle şeylere epey idmanlı olacak."</p>

  <p>Ama Crooks şimdi o konuya yanaşmak istemiyordu.</p>

  <p>"İkiniz buradan gitseniz daha iyi olur herhalde," dedi.</p>

  <p>"Burada kalmanızı canım istiyor mu, onu pek bilemem. Ho­şuma gitsin gitmesin, bir zencinin de haklarına uyulması gerek."</p>

  <p>Candy dedi ki:</p>

  <p>"Şu orospu sana o lafı söylememeliydi."</p>

  <p>Crooks, yüzünü ekşiterek:</p>

  <p>"Zararı yok," dedi. "Siz buraya gelip oturunca bana zenciliğimi unutturdunuz. Onun dediği doğrudur."</p>

  <p>Ahırda atlar soludu, zincirler şıngırdadı, bir ses bağırdı:</p>

  <p>"Lennie, hey Lennie! Ahırda mısın?"</p>

  <p>Lennie:</p>

  <p>"George geldi!" diye haykırdı. Cevap verdi:</p>

  <p>"Buradayım George, buradayım."</p>

  <p>Bir saniye sonra George, kapı boşluğunda belirmiş, etrafına hoşnutsuz bir tavırla bakınıyordu.</p>

  <p>"Crooks'un odasında ne halt ediyorsun? Ne işin var orada senin?"</p>

  <p>Crooks onayladı:</p>

  <p>"Dedim ama dinlemediler, geldiler."</p>

  <p>"Neden kapı dışarı etmedin onları?"</p>

  <p>Bu sefer Candy telaşlanmıştı:</p>

  <p>"Hey George! Uzun uzun hesap ettim. Hepsini düşündüm, hatta tavşanlarla nasıl para kazanacağımızı bile."</p>

  <p>George azarladı:</p>

  <p>"Bu meseleyi açma dememiş miydim sana?"</p>

  <p>Candy fena halde bozuldu.</p>

  <p>"Kimseye söylemedim, Crooks'tan başka."</p>

  <p>George dedi ki:</p>

  <p>"Haydi çekin arabanızı buradan ikiniz de. Ulan bir dakika ayrılamayacak mıyım başınızdan be!"</p>

  <p>Candy ile Lennie kalkıp kapıya doğru yürüdüler. Crooks seslendi:</p>

  <p>"Candy!"</p>

  <p>"Ha?"</p>

  <p>"Bahçe çapalar, ufak tefek işlerinizi görürüm demiştim sana, hatırlıyor musun?"</p>

  <p>Candy: "Evet," dedi. "Hatırlıyorum."</p>

  <p>"Öyleyse unut o lafları," dedi Crooks. "Aklımdan bile geçmez böyle şey. Şaka ettim. Öyle bir yerde yaşamak istemem."</p>

  <p>Üç adam dışarı çıktılar. Ahırdan geçerlerken, hayvanlar soludu, zincirler şangırdadı.</p>

  <p>Yatağının üstüne oturmuş, Crooks bir iki dakika kapıya bakakaldı, sonra yağ şişesini almak için elini uzattı. Arkadan gömleğini kaldırdı, pembe avucuna biraz yağ damlattı, elini arkadan uzatarak sırtını ovalamaya başladı.</p>
</body>
</html>
