<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>V</h1>

  <p>Geniş ahırın bir köşesinde yeni gelmiş kocaman bir ot yığını vardı, yığının üstünde dört çatallı bir yaba tavanda bir makaraya asılmıştı. Ot yığını ahırın öbür ucuna doğru bir dağ yamacı gibi iniyordu ve yeni gelecek otlar için bırakılmış bir boşluk görülüyordu. Her iki yanda yemlikler vardı ve parmaklıklar arasından atların başları beliriyordu.</p>

  <p>Pazar günü öğleden sonraydı. Dinlenmekte olan atlar geri kalan son ot kırpıntılarını topluyor, eşiniyor, yemliklerin tahtasını ısırıyor, zincirlerini şıngırdatıyorlardı. İkindi güneşi duvar aralıklarından sızıyor, otların üstünde ışıktan hareler meydana getiriyordu. Uçuşan sineklerin vızıltısı, ikindi vaktinin tembel uğultusu havayı dolduruyordu.</p>

  <p>Dışarda demir çubuğa çarpan nalların gürültüsü ile oynayan, birbirini teşvik eden, alaya alan adamların sesleri duyuluyordu. Ahırda ise ortalık sessiz, tembel, sıcak ve vızıltılı idi.</p>

  <p>Ahırda Lennie'den başka kimse yoktu. Lennie de ahırın henüz otla dolu olmayan kısmında bir yemliğin altında duran ambalaj sandığının yanında otların üstüne oturmuştu. Lennie otların üstüne oturmuş, önünde cansız yatan bir köpek yavrusuna bakıyordu. Lennie uzun uzun ona baktı, sonra kocaman elini uzatarak onu okşadı, burnundan kuyruğunun ucuna kadar okşadı.</p>

  <p>Lennie, yavru köpeğe usulca diyordu ki:</p>

  <p>"Ne diye ölürsün sanki? Fare kadar küçük de değilsin. Seni fazla hoplatmamıştım da."</p>

  <p>Köpek yavrusunun başını kaldırdı, yüzüne bakarak söylendi:</p>

  <p>"Senin öldüğünü bir öğrenirse George, tavşanlara bakmama izin vermez şimdi."</p>

  <p>Otların içinde küçük bir çukur açarak köpeği oraya koydu, saklamak için üstünü otla örttü. Fakat bu tümsekten gözlerini bir türlü ayıramıyordu. Söylendi:</p>

  <p>"Gidip çalılar arasında saklansam mı sanki? Yok canım, bu o kadar büyük bir suç değil. Hiç de değil. George'a derim ki, ölü buldum, derim."</p>

  <p>Köpek yavrusunu meydana çıkararak inceledi, kulaklarından kuyruğuna kadar okşadı. Mahzun mahzun söylenmesine devam etti:</p>

  <p>"Ama nasıl olsa öğrenecek. George her zaman bilir. 'Sen yaptın bunu,' diyecek, 'bana yutturamazsın.' Sonra da diyecek ki: 'İşte bunun için tavşanlara bakmayacaksın,' diyecek."</p>

  <p>Birdenbire kızarak sesini yükseltti:</p>

  <p>"Ne diye ölüyorsun sanki? Fare kadar küçük de değilsin."</p>

  <p>Köpek yavrusunu alıp uzağa fırlattı. Arkasını döndü.</p>

  <p>Oturup dizlerini kaldırdı, söylendi:</p>

  <p>"Artık tavşanlara bakamayacağım ben. Artık tavşanlara bakmama izin vermeyecek, George."</p>

  <p>Üzüntüsünden ileri geri sallanıyordu.</p>

  <p>Dışarda, nallar çelik çubuğa çarptı, hafif bir bağırışma yükseldi. Lennie ayağa kalktı, gidip köpek yavrusunu aldı, otların üstüne koydu, tekrar oturdu, yeniden okşamaya başladı hayvanı.</p>

  <p>"Daha büyümemiştin," dedi. "Kaç defa söylediler, daha büyümedi o, dediler. Ama böyle çabucak öleceğini bilmiyordum."</p>

  <p>Parmağını köpeğin pörsük kulağına değdirdi:</p>

  <p>"Belki de George aldırmaz," dedi. "Bu pis cenabeti sevmezdi ki, George."</p>

  <p>Curley'in karısı, sonuncu bölmenin köşesinden görüldü. O kadar yavaşça yaklaştı ki, Lennie farkına varmadı. Üstünde çiğ renkte pamuklu elbisesi, ayağında kırmızı devekuşu tüyleriyle süslü pabuçları vardı. Yüzü boyalı, saçları her zamanki gibi bukleydi. Lennie başını kaldırarak onu gördüğü zaman ta yanıbaşına gelmişti:</p>

  <p>Dehşete düşerek, köpek yavrusunun üstüne bir tutam ot attı. Asık suratla ona baktı.</p>

  <p>Kadın: "Neydi oradaki şekerim?" dedi.</p>

  <p>Lennie ona sert sert baktı:</p>

  <p>"George, senin yanında durmamı istemiyor... Onunla ne konuş, ne de bir şey yap, diyor."</p>

  <p>Kadın güldü:</p>

  <p>"Ne yapıp ne yapmayacağını hep George mu söyler sana?"</p>

  <p>Lennie gözlerini ot yığınına indiriverdi.</p>

  <p>"Seninle konuşursam, tavşanlara baktırmayacak bana."</p>

  <p>Kadın, sükunetle dedi ki:</p>

  <p>"Curley kızar diye korkuyor da ondan. Ama şimdi Curley'in kolu sargıda. Curley sana kafa tutacak olursa öteki elini de benzetirsin. Senin o makine mavalını yuttum mu sanıyorsun?"</p>

  <p>Lennie bir türlü yanaşmıyordu:</p>

  <p>"Yok, yok! Seninle konuşmak monuşmak istemiyorum."</p>

  <p>Kadın onun yanına otların üstüne çömeldi.</p>

  <p>"Dinle beni," dedi. "Hepsi şimdi nal oyunu oynuyorlar. Saat daha dört. Onlar şimdi oyuna daldılar. Kimse bir yere ayrılmaz. Neden oturup da konuşmayalım? Kimseyle konuştuğum yok. Yalnızlıktan imanım gevriyor."</p>

  <p>Lennie dedi ki:</p>

  <p>"Yok, ben konuşmaya monuşmaya gelemem."</p>

  <p>Kadın: "Yalnızlık canıma tak dedi," diye devam etti.</p>

  <p>"Sen arkadaşlarınla konuşabilirsin. Benimse Curley'den başka konuşacak kimsem yok. Biriyle konuşsam, hemen küplere biner. Kimseyle konuşmadan durabilir misin sen olsan?"</p>

  <p>"Seninle konuşmak monuşmak yasak. George, başıma bir bela gelir diye korkuyor."</p>

  <p>Kadın sözü değiştirdi:</p>

  <p>"Nedir orada örttüğün şey?"</p>

  <p>Lennie birdenbire üzüntüsünü bütün kuwetiyle hatırladı. Üzgün üzgün:</p>

  <p>"Yavru köpeğim," dedi. "Ne olacak yavru köpeğim."</p>

  <p>Üstünü örten otları bir el vuruşta ayıkladı.</p>

  <p>"Aa. Ölmüş o ayol!"</p>

  <p>Lennie: "Öyle küçüktü ki," dedi. "Beraber oynuyorduk. Beni yalancıktan ısıracak oldu. Ben de yalancıktan döveyim dedim. Ölüverdi."</p>

  <p>Kadın onu teselli etti:</p>

  <p>"Üzüldüğün şeye bak. it yavrusu işte, ne olacak. Bir başkasını bulmak zor değil ya. it yavrusu dolu her taraf."</p>

  <p>Lennie, kederli bir sesle:</p>

  <p>"O kadar da değil," dedi. "Ama asıl George tavşanlara bakmama izin vermeyecek şimdi?"</p>

  <p>"Neden vermiyormuş?"</p>

  <p>"Çünkü bir daha bir kötülük edersen, tavşanlara bakmak yok, demişti bana."</p>

  <p>Kadın ona yaklaştı ve yaltaklanan bir sesle:</p>

  <p>"Benimle konuşmaktan korkma," dedi. "Dinle bak, hepsi dışarda bağrışıyorlar. Bu oyunda kazanana dört dolar var... Oyun bitmeden bir yere ayrılmazlar."</p>

  <p>Lennie ihtiyatlı bir dille:</p>

  <p>"George beni seninle konuşurken yakalarsa, bana çıkışır," dedi. "Bana tembih etti."</p>

  <p>Kadın kızdı:</p>

  <p>"Peki, ama, kime ne kötülük ettim ben? Bir adamla iki lakırdı etmeye de hakkım yok mu benim? Ne sanıyorlar beni, canım? Sen uslu çocuksun. Seninle konuşursam ne çıkar sanki? Sana bir kötülük etmiyorum ki."</p>

  <p>"George diyor ki, başımızı belaya sokar o, diyor."</p>

  <p>"Amma da laf! Ne kötülük edebilirim sana? Burada geçirdiğim hayatla kimsenin ilgilendiği yok ki. Böyle bir hayata layık değilim ama, ne yaparsın. Pekala bir ünlü kişi olabilirdim."</p>

  <p>Kederli bir sesle devam etti:</p>

  <p>"Belli olmaz, belki de ileride olurum."</p>

  <p>Sonra, sanki dinleyenin elinden alınacağından korkuyormuş gibi, bir açılma, dert dökme ihtiyacıyla birden boşandı.</p>

  <p>"Salinas'ta otururdum," dedi. "Oraya geldiğim zamarı şu kadarcık bir şeydim. Günün birinde kasab:ıya bir tiyatro kumpanyası geldi. Aktörlerden biriyle tanıştım. Bana, istersen sen de bizim kumpanyaya girebilirsin, dedi. Ama annem izin vermedi. Daha on beş yaşındasın, diyordu. Adam, olur demişti pekala. Eğer kabul etseydim, şimdi ne hayat sürecektim ya."</p>

  <p>Lennie köpek yavrusunu okşuyordu.</p>

  <p>"Biz bir küçük çiftlik alacağız... Tavşanlarımız da olacak."</p>

  <p>Sözünü kesmesine meydan vermeden kadın, çabuk çabuk hayatını anlatmaya devam etti.</p>

  <p>"Bir başka sefer bir sinemacıyla tanıştım. Riversidc Dance Palace'de onunla dans ettim. Beni sinema artisti yapacağını söyledi. Sen aktris doğmuşsun, dedi. Holywood'a döner dönmez bana yazacaktı."</p>

  <p>Üzerinde etki yapıp yapmadığını anlamak için Lennie'ye yakından bakıyordu.</p>

  <p>"O mektubu almadım," dedi. "Mutlaka mektup annemin eline geçmiş, o da yok etmiştir, diye düşünüyorum hep. Yani senin anlayacağın, bir şey olamayacağım, bir isim yapamayacağım• bir yerde, üstelik mektuplarımın da çalındığı kokmuş bir yerde kalamazdım. Ona, sen mi çaldın mektubumu, dedim. Yok, dedi. Bunun üzerine, Curley'le evlendim. Ona o gece Riverside Dance Palace'de rastlamıştım."</p>

  <p>Kadın sordu:</p>

  <p>"Dediklerimi dinliyor musun?"</p>

  <p>"Ben mi? Tabii!"</p>

  <p>"Bunu kimseye anlatmadım bugüne kadar. Belki de hiç anlatmamalıydım. Curley'i sevmiyorum. İyi adam değil o."</p>

  <p>Ona içini dökmüş olduğu için Lennie'ye yaklaştı, yanıbaşına oturdu.</p>

  <p>"Sinema artisti olabilir, güzel elbiseler giyebilirdim, tıpkı onların giydikleri gibi güzel elbiseler. O büyük otellerde otururdum, resmimi çekerlerdi. Filmin ilk gösterileceği gece oraya gider, radyoda konuşurdum, bir metelik de masraf etmezdim, çünkü filmin artisti ben olurdum. Tıpkı onların giydikleri gibi güzel elbiseler giyerdim. Adam, sen aktrist doğmuşsun demişti bana."</p>

  <p>Gözlerini Lennie'ye çevirdi ve oynayabileceğini anlatmak için eliyle koluyla büyük bir jest yaptı. Küçük parmağı bileğinin gösterdiği yöne çevrilmişti.</p>

  <p>Lennie derinden bir iç çekti. Dışarda bir nal, demir çubuğa çarparak çınladı, takdir sesleri yükseldi.</p>

  <p>Curley'in karısı:</p>

  <p>"Biri nalı çubuğa geçirdi herhalde," dedi.</p>

  <p>Güneş alçaldıkça ışık değişiyor, güneş hareleri duvar boyunca çıkıp yemliklere ve atların başları üstüne düşüyordu.</p>

  <p>Lennie dedi ki:</p>

  <p>"Gidip şu köpeği dışarı atsam, George hiç farkında olmaz belki. O zaman tavşanlara bakmama kimse engel olmaz."</p>

  <p>Curley'in karısı fena halde kızdı:</p>

  <p>"Sen tavşanlardan başka bir şey düşünmez misin, kuzum?"</p>

  <p>Lennie sabırla devam etti:</p>

  <p>"Küçük bir çiftliğimiz olacak. Bir evimiz, bir bahçemiz olacak, bir yonca tarlamız, yoncayı tavşanlar için yetiştireceğiz, ben bir çuval alacağım, yonca dolduracağım, sonra tavşanlara getireceğim."</p>

  <p>Kadın sordu:</p>

  <p>"Tavşanları ne diye seviyorsun bu kadar?"</p>

  <p>Lennie bir karar verebilmek için uzun uzun düşünmek zorunda kaldı. İhtiyatla kadının, dokunacak kadar yanına yaklaştı.</p>

  <p>"Güzel şeyleri okşamak hoşuma gidiyor. Bir gün panayırda o uzun tüylü tavşanları gördüm. Ne güzel şeydi onlar. Bazan fareleri bile okşarım. Ama başka okşanacak bir şey bulamadığım zaman."</p>

  <p>Curley'in karısı biraz geriledi.</p>

  <p>"Sen kaçıksın galiba."</p>

  <p>Lennie, ciddi ciddi açıkladı:</p>

  <p>"Yok, kaçık değilim. George sen kaçık değilsin diyor. Ben güzel şeyleri, yumuşacık şeyleri parmaklarımla okşamaktan hoşlanırım."</p>

  <p>Kadının korkusu biraz yatışmıştı:</p>

  <p>"Herkes sever onu," dedi. "Herkes sever. Ben ipek ve kadifeye dokunmaya bayılırım. Sen kadifeye dokunmasını sever misin?"</p>

  <p>Lennie hazzından fıkırdadı. Sevinçle haykırdı:</p>

  <p>"Ne diyorsun! Yanımda bir parça kadife bile taşırdım. Onu bana bir bayan vermişti, o bayan Clara teyzemmiş benim. Bana nah şu kadar bir parça vermişti. Ah, o kadife bende olsaydı..."</p>

  <p>Yüzü mahzunlaştı.</p>

  <p>"Kaybettim," dedi. "Ne zamandır görmedim onu."</p>

  <p>Curley'in karısı onunla alay etti:</p>

  <p>"Sen kaçıksın." dedi. "Ama uslu çocuksun. Kocaman bir bebeksin adeta. Ama insan ne demek istediğini anlayabiliyor. Ben bazan saçlarımı düzeltirken saçlarımı okşarım, ipek gibidir saçlarım."</p>

  <p>Nasıl okşandığını göstermek içn parmaklarını başından geçirdi.</p>

  <p>"Bazı insanların saçı kalın ve sert oluyor." dedi. "Mesela Curley'in öyledir. Saçları adeta diken gibidir. Ama benim saçlarım ince ve kadife gibi yumuşaktır. Durmadan tararım da ondan ince olurlar öyle. Bak şuraya dokun, tam şuraya."</p>

  <p>Lennie'nin elini alıp başına koydu.</p>

  <p>"Şuraya, etrafına dokun, bak ne yumuşak."</p>

  <p>Lennie, iri parmaklarıyla kadının saçlarını okşamaya başladı.</p>

  <p>"Saçımı bozma ama."</p>

  <p>Lennie:</p>

  <p>"Aman, ne güzel!" dedi. Daha kuwetle okşadı. "Aman, ne güzel!"</p>

  <p>"Dikkat et, tuvaletimi bozacaksın."</p>

  <p>Sonra kızarak bağırdı:</p>

  <p>"Yeter be, saçımı dağıtacaksın!"</p>

  <p>Sert bir hareketle başını çevirdi. Lennie, parmaklarını sıkarak saçlara sımsıkı yapıştı.</p>

  <p>Kadın:</p>

  <p>"Bırak beni" diye haykırdı. "Bırak beni diyorum sana!"</p>

  <p>Lennie çılgına dönmüştü. Yüzü morarmıştı. Kadın bağırmaya başladı. Lennie öteki eliyle kadının ağzını burnunu kapadı.</p>

  <p>"Bağırma Tanrı aşkına," diye yalvardı. "Tanrı aşkına bağırma, George kızacak."</p>

  <p>Kadın onun ellerinde şiddetle çırpındı. iki ayağıyla otları dövüyordu, kurtulmak umuduyla kıvranıyordu. Lennie korkusundan bağırmaya başladı:</p>

  <p>"Yapma Tanrı aşkına, yapma!" diye yalvardı. "George yine kötülük ettin diyecek bana. Tavşanlara bakmama izin vermeyecek sonra."</p>

  <p>Lennie biraz elini açacak oldu, kadın boğuk bir çığlık kopardı. Bunun üzerine Lennie kızdı:</p>

  <p>"Yeter artık be!" dedi. "Bağırma öyle. George'un dediği gibi, başımı belaya sokacaksın. Yapma öyle şeyler."</p>

  <p>Kadın, gözleri dehşetten dönmüş bir halde debelenmeye devam ediyordu. O zaman Lennie onu sarstı, fena halde kızmıştı. Tartaklayarak:</p>

  <p>"Bağırmasana öyle!" dedi. Kadının vücudu bir balık gibi uzandı. sonra hiç kımıldamadı. Lennie, boyun kemiğini kırmıştı.</p>

  <p>Lennie, gözlerini kadına çevirdi, ihtiyatla elini ağzından çekti, kadın yine kımıldamadı.</p>

  <p>"Sana fenalık etmek istemiyorum," dedi. "Ama öyle bağırırsan, George küplere binecek."</p>

  <p>Kadının cevap vermediğini, hatta kımıldamadığını görünce üstüne iyice eğildi. Kolunu kaldırdı ve bıraktı. Bir an şaşkına döndü. Sonra dehşetle soludu:</p>

  <p>"Kötü bir şey yaptım. Yine kötü bir şey yaptım."</p>

  <p>Kadını kısmen örtecek kadar ot yığdı üstüne. Dışarda adamların sesleri, demir çubuğa nalların iki defa vuruşu duyuldu. Lennie ilk olarak dış alemin farkına vardı. Otların içinde büzüldü ve dinledi.</p>

  <p>"Çok kötü bir şey yaptım," dedi. "Yapmayacaktım bunu, George kızacak. Bana demişti ki... Ben gelip buluncaya kadar çalılar arasında saklanırsın, demişti. Kızacak şimdi. Ben gelinceye kadar çalılar arasında. Öyle demişti."</p>

  <p>Lennie tekrar ölmüş kadına döndü. Köpek yavrusu kadının yanında yatıyordu. Lennie onu aldı.</p>

  <p>"Atacağım bunu," dedi. "Bu da üstüne tüy dikiyor."</p>

  <p>Köpeği ceketinin altına soktu, ahırın duvarına kadar sürüne sürüne gitti ve bir tahta aralığından oynayanlardan yana baktı. Sonra en arkadaki yemliğin yanından usulca dışarı çıkıp kayboldu.</p>

  <p>Güneşin hareleri şimdi duvarın en üst kısmına ulaşmıştı, ahırda ışıklar hafifliyordu. Curley'in karısı, yarı yarıya otla örtülmüş bir halde arkaüstü yatıyordu.</p>

  <p>Ahırda büyük bir sessizlik vardı, çiftlikte ikindi vaktinin sessizliği hüküm sürüyordu. Atılan nalların çınlamalarıyla, oynayan adamların sesleri bile hafiflemiş gibiydi. Dışarısı henüz tamamiyle gündüz olmasına rağmen, artık alaca karanlık ahıra yayılmaya başlamıştı. Otların içeri alınması için ardına kadar açık bırakılmış kapıdan hir güvercin girdi. Bir dolandıktan sonra çıktı. Bir çoban köpeği son bölmenin kenarında göründü. İnce, uzun bir dişi köpekti, memeleri sarkıyordu. İçinde yavrularının bulunduğu ambalaj sandığına giderken Curley'in karısından gelen ölü kokusunu aldı, sırtında tüyleri diken diken oldu. İnce sesler çıkararak mırıldandı, sonra sandığın yanına gelince yavrularının yanına atladı.</p>

  <p>Curley'in karısı sarı otlarla yarı örtülü bir halde yatıyordu. Artık yüzünde huysuzluktan, entrikacı hislerden, yalnızlığından duyduğu hınçlarından eser kalmamıştı. Çok güzel ve çok sadeydi, yüzü tatlı ve gençti. Pudralı yanaklarıyla boyalı dudakları ona canlı bir insan hali veriyor, hafif bir uykuyla uyuyormuş gibi görünüyordu. Bukleleri mini mini helezonlar halinde başının arkasından otlar üstüne yayılmıştı, dudakları aralık kalmıştı.</p>

  <p>Arasıra olduğu gibi dakikalar uzadı, dakikalardan daha uzun sürer oldu. Dakikalardan çok daha uzun birkaç dakika, bütün sesler kesildi, hiçbir şey kımıldamadı.</p>

  <p>Yavaş yavaş zaman uyandı ve tembel tembel seyrine devam etti. Yemliklerin öbür tarafından atlar tepişti, zincirler şıkırdadı. Dışardan adamların sesleri daha yüksek, daha açık duyulmaya başladı.</p>

  <p>Sonuncu bölmenin köşesinden ihtiyar Candy'nin sesi geldi:</p>

  <p>"Lennie!" diye bağırdı. "Lennie be! Orada mısın? Ben hesap ettim. Bak sana söyleyeyim, ne yaparız biliyor musun?"</p>

  <p>İhtiyar Candy sonuncu bölmenin köşesinde göründü.</p>

  <p>"Hey, Lennie!" diye seslendi tekrar, sonra durdu ve irkildi. Kesik bileğini sakalı uzamış kırçıl yüzünde gezdirdi, Curley'in karısına:</p>

  <p>"Burada olduğunuzu bilmiyordum," dedi.</p>

  <p>Cevap alamayınca, yaklaştı. Çıkıştı:</p>

  <p>"Burada uyumanız doğru değil." Bir an sonra kadının yanına gelmişti. "Vay anasını!" dedi. Sakalını kaşıyarak şaşkın şaşkın etrafına bakındı. Sonra yerinden fırlayarak dışarı kaçtı.</p>

  <p>Ahır artık uyanmıştı. Atlar soluyor ve tepiniyordu, yemliklerindeki samanı yiyor, yular zincirlerini şıngırdatıyorlardı.</p>

  <p>Biraz sonra Candy, George'la beraber döndü.</p>

  <p>George sordu: "Ne istiyorsun benden?"</p>

  <p>Candy, Curley'in karısını gösterdi. George sordu:</p>

  <p>"Ne olmuş ona?" dedi. Yaklaştı. Sonra Candy'nin sözünü tekrarladı: "Vay anasını!" Kadının yanına yere çömeldi.</p>

  <p>Elini kalbine götürdü. Ağır ağır güçlükle yerinden kalktığı zaman yüzü tahta gibi kaskatı kesilmişti, gözleri de sert sert gibi kaskatı kesilmişti, gözleri de sert sert bakıyordu. Candy sordu: "Kim yaptı bu işi acaba?"</p>

  <p>George soğuk bir bakışla ona baktı: "Anlamadın mı?"</p>

  <p>Candy sesini çıkarmadı. Ne yapacağını şaşıran George:</p>

  <p>"Bunu tahmin etmeliydim," dedi. "Kimbilir belki de içimden etmişimdir."</p>

  <p>Candy sordu:</p>

  <p>"Ne yapacağız şimdi, George? Ne yapacağız?"</p>

  <p>George uzun süre cevap vermedi.</p>

  <p>"Herhalde... ötekilere... söylemek lazım. Oğlanı yakalayıp hapse attırmak lazım. Kaçmasına meydan vermemeliyiz. Zavallı budala, acından ölür."</p>

  <p>Kaygılarını yatıştırmak istedi:</p>

  <p>"Hapse attırsak, ona kötü muamele etmezler belki."</p>

  <p>Candy heyecanlı bir sesle atıldı:</p>

  <p>"Kaçmasına meydan vermemeli. Sen Curley'i bilmezsin. Curley onu linç ettirmeye kalkar. Curley öldürtür oğlanı."</p>

  <p>George, Candy'nin ağzına bakıyordu. Sonunda:</p>

  <p>"Evet," dedi. "Hakkın var. Curley onu öldürtür. Ötekiler de."</p>

  <p>Curley'in karısına bir daha baktı.</p>

  <p>O zaman Candy, en ciddi korkusunu açtı:</p>

  <p>"O küçük çiftliği ikimiz alamaz mıyız, ha ne dersin,</p>

  <p>George? Ha ne dersin?"</p>

  <p>George'un cevabını beklemeden Candy, başını eğdi ve otlara baktı. Anlamıştı.</p>

  <p>George usulca:</p>

  <p>"Zaten biliyordum ya," dedi. "O çiftliğe hiçbir zaman sahip olamayacağımızı biliyordum ya. Ama lafını dinlemek o kadar hoşuna gidiyordu ki, sonunda ben de galiba bu hayale inanmaya başlamıştım."</p>

  <p>Candy, üzgün bir tavırla:</p>

  <p>"Demek iyicene suya düştü bu iş, ha?"</p>

  <p>George duymamazlıktan geldi. Dedi ki:</p>

  <p>"Ayımı tamamlayacağım, elli kağıdımı alıp, bir uyuz kerhanede sabahlayacağım. Yahut da, bir meyhaneye gidip tek başıma kalıncaya kadar içeceğim. Sonra gelip bir ay daha çalışacağım, elli kağıt daha kazanacağım."</p>

  <p>Candy dedi ki:</p>

  <p>"Ne iyi oğlandı. Böyle bir şey yapacağını hiç aklımdan geçirmezdim."</p>

  <p>George, Curley'in karısından gözlerini ayırmıyordu.</p>

  <p>"Lennie bu işi kötülüğünden yapmadı. İşi gücü anlamsız şeyler yapmak, ama kötülüğünden yapmıyor bunları."</p>

  <p>Doğrulup Candy'ye döndü:</p>

  <p>"Şimdi beni dinle. Gidip ötekilere haber verelim. Oğlanı bulup buraya getirmeli herhalde. Başka çare yok. Belki bir kötülük etmezler ona."</p>

  <p>Kesip atıcı bir tavırla ekledi:</p>

  <p>"Lennie'ye dokunmalarına izin vermem. Şimdi beni dinle. Ötekiler belki bu işte benim de parmağım olduğunu sanırlar. Ben bizim odaya gideceğim. Sen bir dakika sonra dışarı çıkıp ötekilere haber verirsin, ben de gelir, ilk defa görüyormuşum gibi davranırım. Bunu yaparsın değil mi? Böylece benim bu işte bir suçum olmadığını anlarlar."</p>

  <p>Candy dedi ki:</p>

  <p>"Tabii George, tabii yaparım."</p>

  <p>"Pekâlâ, bana on dakika izin ver, sonra telaşla çıkıp kadını şimdi gördüğünü söylersin. Ben sıvışıyorum."</p>

  <p>George dönüp telaşla ahırdan çıktı.</p>

  <p>İhtiyar Candy onun arkasından baktı. Şaşkın şaŞkın gözlerini kadına çevirdi, kederi ve öfkesi yavaş yavaş artarak söz halinde ağzından döküldü:</p>

  <p>"Ulan kahpenin kızı," dedi, kaşındın kaşındın, nihayet buldun mu belanı? Şimdi keyfin yerindedir herhalde. Bir bokluk çıkaracağını bilmeyen yoktu. Soysuzun biriydin zaten. Artık bir boka yaramazsın, domuzun kızı."</p>

  <p>Burnundan soludu, sesi titredi.</p>

  <p>"Bahçelerinin otlarını ayıklayıp bulaşıklarını yıkayacaktım."</p>

  <p>Durdu, yine söylenmeye başladı. Evvelki sözleri tekrarlıyordu.</p>

  <p>"Bir cambazhane gelecek olsa, basketbol oynansa... oraya giderdik... Sadece, boş ver işte, der çıkıp giderdik. Kimseye hesap verecek değildik. Bir domuzumuz, tavuklarımız olacaktı... Kış gelince... o yusyuvarlak küçük soba... sonra yağmurlar yağarken... biz orada rahat rahat oturacaktık." Gözlerine yaş dolmuştu, döndü, kesik bileğiyle yanaklarındaki dikleşen sakalları kaşıyarak ahırdan çıktı.</p>

  <p>Dışarıda, oyunun gürültüsü kesildi. Sesler yükseldi, tartışıyorlardı. Sonra koşan ayak sesleri duyuldu, ahıra adamlar doldu. Slim, Carlson, Whit, Curley ve dikkati çekmemek için geride kalan Crooks göründü. Candy peşlerinden geliyordu, en arkadan da George geldi. George mavi bez ceketini giymiş ve önünü iliklemişti. Siyah şapkasını gözlerinin üstüne indirmişti. Adamlar son bölmeyi koşarak geçtiler. Gözleri alaca karanlıkta Curley'in karısını gördü. Durdular, taş kesilip, ona bakakaldılar.</p>

  <p>Slim sükunetle yaklaşarak nabzını yokladı. İnce parmaklarıyla yanağına dokundu, sonra elini hafifçe bükülmüş boynunun altından sokarak ensesini muayene etti. Ayağa kalktığı zaman, adamlar etrafına toplandı ve sessizlik bozuldu.</p>

  <p>Curley birdenbire canlanmıştı:</p>

  <p>"Kimin yaptığını biliyorum bu işi. O koca aygır yapmıştır. Mutlaka o yaptı. Hiç kuşku yok, ötekilerin hepsi dışarda oynuyorlardı."</p>

  <p>Öfkesi gitgide artıyordu.</p>

  <p>"Temizleyeceğim hergeleyi. Gidip tüfeğimi alayım. Kendi elimle öldüreceğim kahpenin oğlunu. Bağırsaklarını deşeceğim. Hadi, gelin çocuklar!"</p>

  <p>Ahırdan kudurmuş gibi, koşa koşa çıktı. Carlson dedi ki:</p>

  <p>"Gidip tabancamı alayım."</p>

  <p>O da koşarak gitti.</p>

  <p>Slim, sükunetle George'a döndü.</p>

  <p>"Sahiden Lennie yaptı bu işi herhalde," dedi. "Boynu kırılmış kadının. Bunun Lennie'den başkası yapamaz."</p>

  <p>George cevap vermedi, hafifçe başını eğdi. Şapkası alnına o kadar düştü ki, gözleri görünmez olmuştu.</p>

  <p>Slim devam etti:</p>

  <p>"Belki de hani bana anlattığın Weed'deki olay gibi olmuştur."</p>

  <p>George yine başıyla onayladı.</p>

  <p>Slim içini çekti:</p>

  <p>"Yakalamak gerek onu herhalde. Nereye gitmiştir dersin?"</p>

  <p>George uzun zaman tek kelime söylemedi.</p>

  <p>"Gü... güneye doğru gitmiş olmalı," dedi. "Biz kuzeyden geldik. Onun için güneye gitmiş olacak."</p>

  <p>Slim:</p>

  <p>"Yakalamak lazım onu herhalde," diye tekrarladı.</p>

  <p>George yaklaştı:</p>

  <p>"Acaba oğlanı buraya getirip içeri attıramaz mıyız? Kaçıktır, Slim. Kötü amaçla yapmamıştır bu işi."</p>

  <p>Slim onayladı:</p>

  <p>"Belki yapabiliriz," dedi. "Curley'in çıkmasına engel olabilsek yapardık belki. Ama Curley onu öldürmek isteyecek. Elini o hale koydu diye ona hıncı var Curley'in. Hem farzet ki, oğlanı bağlayıp içeri attılar, bir kodese tıktılar. Hoş bir şey değil bu, George."</p>

  <p>Carlson koşarak geldi:</p>

  <p>"Tabancamı çalmış oropsu çocuğu," diye haykırdı. "Çantamı da bulamadım."</p>

  <p>Curley arkasından geliyordu. Curley'in sağlam kalan elinde bir tüfek vardı. Curley yatışmış görünüyordu.</p>

  <p>"Hazır mıyız çocuklar? Zencinin bir tüfeği var. Sen al onu, Carlson. Yakalarsan dikkat et de kaçmasın. Sık bir kurşun karnına. İki büklüm olsun namussuz."</p>

  <p>White pek heyecanlı bir halde:</p>

  <p>"Benim tüfeğim yok," dedi.</p>

  <p>Curley atıldı:</p>

  <p>"Şerifin yardımcısı Al Wist'i getir. Hadi yürüyün."</p>

  <p>Kuşkulu bir tavırla George'a döndü:</p>

  <p>"Sen de geliyor musun bizimle, yavrum?"</p>

  <p>George:</p>

  <p>"Evet," dedi. "Geleceğim. Ama beni dinle, Curley. Zavallı oğlan kaçıktır. Öldürmek doğru olmaz. Ne yaptığını bilmiyordu."</p>

  <p>"Öldürmek doğru olmaz mı?" dedi Curley. "Carlson'un tabancasını da çalmış. Öyle bir öldüreceğiz ki."</p>

  <p>George hafiften itiraz etti:</p>

  <p>"Carlson belki kaybetmiştir tabancasını."</p>

  <p>"Daha bu sabah yerindeydi," dedi Carlson. "Yok, yok, çalmışlar tabancamı."</p>

  <p>Slim, Curley'in karısına bakıyordu. Dedi ki:</p>

  <p>"Curley... Sen karının yanında kalsan daha uygun olur herhalde."</p>

  <p>Curley kıpkırmızı kesildi:</p>

  <p>"Gideceğim," dedi, "kendi elimle geberteceğim namussuzu. Bir elim işlemese de zararı yok. Ben geberteceğim kahpenin oğlunu."</p>

  <p>Slim, Candy'e döndü:</p>

  <p>"Candy, o halde sen kalırsın ölünün yanında. Biz hemen yola çıksak fena olmaz."</p>

  <p>Yola koyuldular. George bir an Candy'nin yanında durdu, birlikte ölmüş kadını seyrettiler. Curley seslendi:</p>

  <p>"Hey, George, bizimle beraber gel, bu işte parmağın olmadığını anlayalım."</p>

  <p>George ağır ağır peşinden yürüdü, ayaklarını sürüyordu.</p>

  <p>Onlar çıktıktan sonra Candy, otların üstüne çömeldi. Curley'in karısının yüzüne baktı. Usulca:</p>

  <p>"Zavallı oğlan!" dedi.</p>

  <p>Adamların sesi kayboldu. Ahır, gitgide kararıyordu; hayvanlar bölmelerinde eşiniyor, zincirlerini şıngırdatıyorlardı. İhtiyar Candy otlara yattı, gözlerini kollarıyla kapadı.</p>
</body>
</html>
