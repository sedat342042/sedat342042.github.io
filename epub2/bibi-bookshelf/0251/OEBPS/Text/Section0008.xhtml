<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>VI</h1>

  <p>O ikindi sonu, Salinas deresinin suyu, derin, sakin, yemyeşil uyuyordu. Güneş artık vadiden çekilmiş, Galiban dağlarının sırtlarını tırmanıyordu, yüksek tepeler güneşten al aldı. Fakat durgun suyun kenarında, benekli frenk çınarlarının arasında loş bir karanlık hüküm sürüyordu.</p>

  <p>Bir su yılanı ağır ağır dereyi çıkıyordu. Başı, küçük bir periskop gibi sağa sola çevriliyordu, durgun su kısmını boylu boyunca geçerek, suyun derin olmayan yerinde, kımıldamadan onu gözetleyen bir balıkçı kuşunun pençelerine attı kendini. Bir baş ve bir gaga gürültüsüzce atılarak yılanı yakaladı, gaga, yılanı baş tarafından yuttu, dışarda kalan kuyruk kıvranıp duruyordu.</p>

  <p>Uzaktan bir kasırga koptu, rüzgar ağaçların tepelerini bir dalga gibi kamçıladı. Frenk çınarlarının yaprakları ters yüz oldu, gümüşi taraflarını gösterdiler. Yerde, kuru yapraklar birkaç metre uçuştu. Hafif meltemler, yeşil suyun yüzünü üstüste birkaç kere buruşturdu.</p>

  <p>Rüzgar, başladığı kadar çabuk bitiverdi, açıklık tekrar sessizliğe büründü. Balıkçı kuşu, kımıldamadan durmuş, bekliyordu. Bir başka küçük yılan, küçük periskopu sağa sola çevirerek dere boyunca yukarı doğru yüzmeye başladı.</p>

  <p>Birdenbire Lennie, fundalıktan çıktı. Sürünen bir ayı gibi sessizce ilerliyordu. Balıkçı kanat çırptı, sonra bir hoplayışta sudan çıkıp derenin üstünde uçarak kaçtı. Küçük yılan, kıyının sazları arasında kayboldu.</p>

  <p>Lennie, sakin sakin dere kenarına yaklaştı. Dizçöküp dudaklarını hafifçe suya değdirerek içmeye başladı. Küçük bir kuş, arkasında dalları çıtırdatınca birden kaşını kaldırdı, gözlerini açıp kulak kabarttı. Kuşu görünce başını eğdi, tekrar içmeye koyuldu.</p>

  <p>İşi bitince, yol boyunu gözetleyebilmek için dere kenarına yanlamasına oturdu. Dizlerini iki eliyle kavrayarak çenesini dizlerine dayadı.</p>

  <p>Aydınlık, vadinin dibinden ayrılarak gitgide yükseliyordu, dağın tepeleri de artan bir parıltıyla tutuştu.</p>

  <p>Lennie usulca söylendi:</p>

  <p>"Unutur muyum hiç. Çalılar arasında saklanıp George'un gelmesini bekleyeceğim."</p>

  <p>Şapkasını gözlerine kadar indirdi.</p>

  <p>"George azarlayacak beni," dedi. "George, sen başımda olmasaydın, ne rahat ederdim, diye söylenecek şimdi."</p>

  <p>Başını çevirip dağların ışıklı tepelerine baktı:</p>

  <p>"Oraya gidip bir mağara arayabilirim kendime."</p>

  <p>Sonra mahzun mahzun devam etti:</p>

  <p>"Bir daha da domates salçasının yüzünü göremem, ama boşver. George beni istemezse... Giderim ben, alır başımı giderim."</p>

  <p>O zaman Lennie'nin kafasında ufak tefek şişko bir ihtiyar kadın peyda olmuştu. Gözünde kalın camlı gözlükler, üstünde cepli bir basma önlük... Temiz ve tertipli bir hali vardı. Ellerini kalçalarına dayamış, Lennie'nin yanında duruyor, kaşlarını çatmış, sert sert ona bakıyordu.</p>

  <p>Ağzını açtığı zaman Lennie'nin sesiyle konuştu:</p>

  <p>"Sana kaç kere söyledim, kaç kere. George'un sözünü dinle, akıllı çocuktur, hem seni çok sever o, dedim. Ama senin aldırdığın yok ki. Kötü şeyler yapıyorsun."</p>

  <p>Lennie cevap verdi:</p>

  <p>"Çok gayret ettim, Clara teyze. Ne kadar gayret ettim, bilsen. Ama elimden gelmiyor işte."</p>

  <p>Kadın yine Lennie'nin sesiyle devam etti:</p>

  <p>"Hiç George'u düşündüğün yok. Senin için yapmadığı kalmadı çocuğun. Eline bir parça pasta geçse yarısını sana verir, hatta yarısından da fazlasını verir. Domates salçası bulsa, hepsini sana vermekten çekinmez."</p>

  <p>Lennie boynunu büktü:</p>

  <p>"Biliyorum. Çok gayret ettim, Clara teyze... Ne kadar gayret ettim, bilsen."</p>

  <p>Kadın sözünü kesti:</p>

  <p>"Sen yanında olmasan ne kadar rahat edecekti çocuk, bütün aylığı ona kalacak, gidip kerhanede keyif edecek ya da bilardo oynayabilecekti. Ama şimdi seninle uğraşması lazım."</p>

  <p>Lennie üzüntüsünden inler gibi söylendi:</p>

  <p>"Biliyorum, Clara teyze. Dağlara gideceğim, oturacak bir mağara arayacağım. George'un başına bela olmayacağım."</p>

  <p>Kadın kesip attı:</p>

  <p>"Öyle dersin. Hep öyle dersin ama, bu haltı beceremeyeceğini de bilirsin pekala. Her zamanki gibi bir yere kımıldamayacak, zavallı George'un kafasını şişireceksin."</p>

  <p>Lennie dedi ki:</p>

  <p>"Gitmek daha hayırlı olacak. Nasıl olsa George artık tavşanlara bakmama izin vermez."</p>

  <p>Clara teyze kayboldu, Lennie'nin kafasında kocaman bir tavşan türedi. Tavşan onun karşısına geçip oturdu, kulaklarını oynatıyor, burnunu kıpırdatıyordu. O da Lennie'nin sesiyle konuştu:</p>

  <p>"Tavşanlara bakacakmış! Şu aptala da bak. Onların tırnağı olamazsın sen be. Onları unutur, açlıktan öldürürsün. Yapıp yapacağın budur senin. George ne der sonra sana?"</p>

  <p>Lennie yüksek sesle:</p>

  <p>"Yok, unutmam," dedi.</p>

  <p>"Unutmazmış. Yediği naneye bak. Ulan kaç paralık adamsın sen? Tanrı bilir o, George seni dereden kurtarmak için elinden geleni yaptı; ama neye yaradı sanki? George tavşanlara bakmana izin verir mi sanırsın, aklına şaşayım senin. Dünyada bırakmaz. Eşek sudan gelinceye kadar ıslatır seni, anladın mı, hödük."</p>

  <p>Bu sefer Lennie kızdı:</p>

  <p>"Dünyada yapmaz öyle şey. George yapmaz öyle şey. George'u ben ta... kim bilir ne zamandanberi tanırım... Bana hiç el kaldırmamıştır. O beni sever. Bana kötülük edemez o."</p>

  <p>"Öyle ama, artık usandı senden. Seni bir güzel haşlayacak, sonra da bırakıp gidecek."</p>

  <p>Lennie çılgın gibi bağırdı:</p>

  <p>"Yok, yok, yapamaz öyle şey o! George'u bilirim ben. Biz ikimiz hep beraber dolaştık."</p>

  <p>Ama tavşan usulca hep aynı sözü tekrarlıyordu:</p>

  <p>"Seni bırakıp gidecek, koca dangalak. Seni bırakıp gidecek, koca dangalak."</p>

  <p>Lennie, iki eliyle kulaklarını tıkadı:</p>

  <p>"Yok, yok!" diye bağırdı. "Ah, George!.. George!.. George!.."</p>

  <p>George, çalılar arasından sessizce çıktı, tavşan da Lennie'nin kafasına girip saklandı.</p>

  <p>"Ne bağırıp duruyorsun öyle?"</p>

  <p>Lennie, dizleri üstünde doğruldu:</p>

  <p>"Beni yalnız bırakmayacaksın, değil mi, George? Beni bırakmayacaksın sen, bilirim."</p>

  <p>George hızlı adımlarla yaklaşarak yanına oturdu.</p>

  <p>"Hayır."</p>

  <p>Lennie: "Biliyordum ben," diye haykırdı. "Öyle şey yapacak adam değilsin sen."</p>

  <p>George sesini çıkarmadı.</p>

  <p>"Ne var?"</p>

  <p>"Beni paylamayacak mısın?"</p>

  <p>"Paylamak mı?"</p>

  <p>"Evet, her zamanki gibi, canım. Hani ne dersin: Sen yanımda olmasan, elli kağıdımı aldım mı..."</p>

  <p>"Ulan ne herifsin be, Lennie! Olup bitenlerin hiçbirini hatırlamazsın da, ağzımdan çıkan her sözü hatırlarsın."</p>

  <p>"Söylemeyecek misin o lafları?"</p>

  <p>George silkindi, sonra isteksiz bir edayla başladı:</p>

  <p>Tatsız monoton bir sesle söylüyordu:</p>

  <p>"Kendime iş bulurdum, hiçbir zaman başım derde girmezdi."</p>

  <p>Durdu.</p>

  <p>"Devam et," dedi Lennie. "Ay sonunda..."</p>

  <p>"Ay sonunda, elli kağıdımı aldığım gibi, doğru kerhaneye..."</p>

  <p>Yine durdu.</p>

  <p>Lennie ona heyecanla bakıyordu:</p>

  <p>"Devam et, George. Daha paylamayacak mısın beni?"</p>

  <p>"Hayır," dedi George.</p>

  <p>Lennie: "Öyleyse gideyim ben," dedi. "Başımı alıp dağa çıkayım: Bir mağara arayayım. Madem ki sen beni istemiyorsun."</p>

  <p>George yeniden silkindi:</p>

  <p>"Hayır..." dedi. "Senin burada, benim yanımda kalmanı istiyorum."</p>

  <p>Lennie kurnazca:</p>

  <p>"Anlat," dedi "her zamanki gibi."</p>

  <p>"Ne anlatayım sana?"</p>

  <p>"Bizimle ötekiler arasındaki farkı."</p>

  <p>George dedi ki:</p>

  <p>"Bizim gibi adamların kimi kimsesi yoktur. Biraz para biriktirir, sonra hepsini birden harcarlar. Onları düşünecek bir kimseleri yoktur."</p>

  <p>Lennie mutlu bir tavırla:</p>

  <p>"Ama biz öyle değiliz," dedi. "Biz nasılız, onu da anlat."</p>

  <p>George bir an sesini çıkarmadı.</p>

  <p>"Biz öyle değiliz," dedi.</p>

  <p>"Çünkü?.."</p>

  <p>"Çünkü benim için sen varsın..."</p>

  <p>Lennie memnun bir edayla haykırdı:</p>

  <p>"Senin için de ben... İkimiz de birbirimizi düşünürüz de ondan!"</p>

  <p>Akşam meltemi düzlüğün üzerinden hafifçe esti, yeşil sular ürperdi. Adamların sesleri bu sefer çok daha yakından duyuldu.</p>

  <p>George şapkasını çıkardı. Sesinde bir titremeyle:</p>

  <p>"Lennie, çıkar şapkanı," dedi, "hava güzel."</p>

  <p>Lennie kuzu gibi itaat ederek şapkasını çıkardı, onune yere koydu. Vadide ortalık gitgide mavileşiyor, karanlık gitgide artıyordu. Rüzgar, onlara çiğnenen dalların çıkardığı sesi getirdi.</p>

  <p>Lennie dedi ki:</p>

  <p>"Sonra ne olacak, anlat?"</p>

  <p>George uzaktan gelen gürültüleri dinlemişti. Bir arı görev yaparcasına konuşur gibiydi:</p>

  <p>"Derenin öbür yanına bak, Lennie, sana o kadar iyi anlatacağım ki, adeta görür gibi olacaksın."</p>

  <p>Lennie başını çevirip derenin öbür yakasındaki Galiban dağlarının karanlık sırtlarına baktı.</p>

  <p>George: "Küçük bir çiftliğimiz olacak," diye başlarken elini ceketinin cebine soktu. Carlson'un Luger tabancısını çıkardı, emniyet tetiğini açtı, eliyle tabancayı Lennie'nin arkasında yere bıraktı. Lennie'nin ensesinde belkemiğiyle kafatasının birleştiği noktaya baktı.</p>

  <p>Derenin yukarı tarafından bir adam seslendi, bir başka adam ona cevap verdi.</p>

  <p>Lennie: "Hadi başla," dedi.</p>

  <p>George, tabancayı kaldırdı, eli titriyordu. Tekrar elini yere indirdi.</p>

  <p>Lennie: "Hadi anlat," dedi, "ne yapacağız sonra? Küçük bir çiftliğimiz olacak."</p>

  <p>"Küçük bir çiftliğimiz olacak," dedi George. "Belki bir domuzumuz, tavuklarımız da olacak... Bir de yonca tarlamız..."</p>

  <p>Lennie: "Tavşanlar için!" diye haykırdı.</p>

  <p>George: "Tavşanlar için," diye tekrarladı.</p>

  <p>"Tavşanlara ben bakacağım."</p>

  <p>"Tavşanlara sen bakacaksın."</p>

  <p>Lennie, sevincinden fıkırdadı.</p>

  <p>"Mal sahipleri gibi yaşayacağız."</p>

  <p>"Evet."</p>

  <p>"Hayır, Lennie. Oraya, derenin öbür yakasına bak; çiftliğimizi görür gibi olmuyor musun?"</p>

  <p>Lennie ses çıkarmadı. George yerdeki tabancaya baktı.</p>

  <p>Şimdi çalılar arasından ayak sesleri geliyordu. George döndü, o tarafa baktı.</p>

  <p>"Devam et, George. Ne zaman alacağız orasını?"</p>

  <p>"Yakında."</p>

  <p>"İkimiz."</p>

  <p>"İkimiz. Herkes sana iyi davranacak. Başımızı derde sokmayacağız. Kimseye bir fenalığımız dokunmayacak, kimsenin malını çalmayacağız."</p>

  <p>Lennie dedi ki:</p>

  <p>"Bana darıldın sanıyordum."</p>

  <p>"Yok," dedi George. "Yok, Lennie. Darılmadım. Hiçbir zaman darılmadım sana, şimdi de dargın değilim. Buna emin olmanı istiyorum."</p>

  <p>Sesler yaklaşıyordu. George tabancayı kaldırdı ve sesleri dinledi.</p>

  <p>Lennie yalvardı:</p>

  <p>"Hemen yapalım bu işi. Küçük çiftliğimizi hemen alalım."</p>

  <p>"Tabii, tabii. Hemen. Bu işi yapacağım. İkimiz yapacağız."</p>

  <p>George tabancayı kaldırdı, elini kımıldatmadan tuttu, namluyu Lennie'nin ensesine yaklaştırdı. Eli şiddetle titriyordu, ama az sonra, yüzü kaskatı kesildi, eli sabitleşti. Tetiği çekti. Tabanca sesi tepeleri tırmandıktan sonra, tekrar aşağı indi. Lennie yerinden bir hopladı, sonra yavaşça kayarak kumların üstüne yüzükoyun kapandı, hiç kımıldamadan yerde serili kaldı.</p>

  <p>George titredi ve silahına baktı, sonra onu kıyıda çok uzaklara, o eski kül yığınının bulunduğu yere fırlattı.</p>

  <p>Çalılıklar insan ve ayak sesleriyle doluydu. Slim'in sesi duyuldu:</p>

  <p>"George! Nerdesin, George?"</p>

  <p>Fakat George, kıyıda kaskatı bir halde oturmuş, tabancayı fırlatan sağ eline bakıyordu. Adamlar düzlüğe çıktılar, Curley en baştaydı. Kumların üstüne serilmiş Lennie'yi gördü.</p>

  <p>"Geberttin mi herifi?"</p>

  <p>Yaklaşarak Lennie'ye baktı, sonra dönüp George'a baktı. Usulca:</p>

  <p>"Tam ensesinden," dedi.</p>

  <p>Slim dosdoğru George'a geldi, onun yanına, ta dibine oturdu.</p>

  <p>"Üzülme," dedi. "Bazan ister istemez yaptığımız şeyler vardır."</p>

  <p>Fakat Carlson, George'un başı ucuna dikilmişti.</p>

  <p>"Nasıl yaptın bu işi?" diye sordu.</p>

  <p>George, bezgin bir sesle:</p>

  <p>"Basbayağı yaptım işte," dedi.</p>

  <p>"Benim tabancam onda mıydı?"</p>

  <p>"Evet, senin tabancan ondaydı."</p>

  <p>"Demek tabancayı elinden aldın, onu yakalayıp öldürdün ha?"</p>

  <p>"Evet, öyle yaptım."</p>

  <p>George'un sesi artık bir fısıltıdan ibaretti. Tabancayı tutmuş olan sağ elinden gözlerini ayıramıyordu.</p>

  <p>Slim, George'u dirseğinden tuttu:</p>

  <p>''Kalk, George. Gidip birlikte bir şey içelim."</p>

  <p>George, onun yardımıyla ayağa kalktı.</p>

  <p>"Evet bir şey içelim."</p>

  <p>"Bunu yapmak zorundaydın, George. Mecburdun buna namussuzum. Haydi gidelim."</p>

  <p>George'u patikanın başına kadar götürdü, şoseye doğru çıkmaya başladılar.</p>

  <p>Curley'le Carlson arkalarından baktılar. Carlson:</p>

  <p>"Bunlara da ne oluyor, Tanrı aşkına," dedi.</p>
</body>
</html>
