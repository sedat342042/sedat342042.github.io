<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>I</h1>

  <p>Soledad'ın birkaç mil güneyinde Salinas deresi, tepenin yamacını yalayarak yemyeşil ve derin akar. Suyu ılıktır da, çünkü bu dar yatakta durgunlaşmadan önce, sarı kumlar üzerinde güneşten parıldayarak inmiştir. Çayın bir yanında, tepenin yaldızlı sırtları ta Galiban dağlarının kayalık yığınına kadar, kıvrıla büküle çıkar ama, vadi yönünde dere kıyısı ağaçlıktır. Baharla filizi bir renk alan ve alt yapraklarının ortasında, kışın kabaran suların bıraktığı toz toprağın izleri görülen söğütlerle alacalı yaprakları ve dalları uzayarak durgun suyun üstünde bir kubbe kurar frenk çınarları. Kumsal kıyıda, ağaçların altına yapraklar kalın bir halı serer, bu halı öylesine kurudur ki, bir kertenkelenin kaçışı orada, uzun bir çıtırtı yaratır. Akşamları tavşanlar, fundalıklardan çıkarak gelip kumların üstünde otururlar, nemli yerlerde de geceleyin dolaşmış racoonların,<a href="../Text/Section0009.xhtml#Footnote0001" id="Feedback0001"><sup>[1]</sup></a> kocaman ayaklı çiftlik köpeklerinin ve karanlıkta su içmeye gelen geyiklerin çatal tırnaklarının izleri görülür.</p>

  <p>Söğütlerle frenk çınarlarının arasından bir patika geçer, derin sularda yıkanmak için civar çiftliklerden inen çocukların, akşamları yorgun düşerek şoseden ayrılıp dere kenarında konaklamaya gelen serserilerin taban teptikleri bir patika. Dev boylu bir frenk çınarının alçak ve yatay dalının önündeki bir kül yığını açıkta birçok ateşler yakılmış olduğuna delildir; dal da üzerine oturulmaktan yıpranmış ve adeta cilalanmıştır. Çok sıcak bir günün akşamı... Yapraklarda hafif bir meltemin ürperişleri başlamıştır. Karanlık, tepelerin yukarılarına doğru yükseliyor. Kumluk kıyılarda, tavşanlar yontulmuş taştan kurşuni heykelcikler gibi kımıldamadan oturuyorlar. Birden şose tarafından, frcnk çınarlarının kara yapraklarının arasından bir ayak sesi geldi. Tavşanlar inlerine doğru hemen sıvıştılar. Uzun bacaklı bir balıkçıl kuşu, tembel tembel doğruldu ve ağır uçuşuyla derenin üstünden geçti. Bir an için bütün hayat izleri silindi, sonra patikanın ucundan iki adam göründü. Yeşil suyun kenarındaki düzlüğe doğru ilerlediler. Patikada birbirinin ardısıra yürümüşlerdi, açıklığa çıktıkları zaman bile bu durumlarını bozmadılar. İkisi de mavi bezden bakır düğmeli ceket ve pantolonlar giymişlerdi. İkisinin de başlarında kalıbı bozulmuş siyah şapkalar ve omuzlarında dürülmüş battaniyeler vardı. Önde yürüyen adam, kısa boylu ve canlı, esmer yüzlü, ürkek ve keskin bakışlı idi, belirli çizgileri, küçük ve güçlü elleri, zayıf kolları, ince ve kemikli bir burnu vardı. Ardından gelen onun tam tersiydi, şekilsiz bir yüzü, soluk iri gözleri, düşük geniş omuzları olan kocaman bir adamdı bu. Bir ayı gibi ayaklarını sürüyen, hantal bir yürüyüşü vardı. Kolları, hiç kımıldamadan iki yanından aşağı sarkıyordu.</p>

  <p>Düzlüğe geldikleri zaman, öndeki adam ansızın durdu. Arkadaşı az kalsın onun üstüne yıkılıyordu. Şapkasını çıkardı, şehadet parmağıyla meşinini sıyırdı ve ter damlalarını silmek için parmağını şaklattı. Arkadaşı yükünü yere attı, yüzükoyun kapanarak, suyun yeşil yüzünden içmeye koyuldu. Bir beygir gibi ağzını şapırdatarak hızlı hızlı içiyordu. Kısa boylusu sinirli bir tavırla yanına yaklaştı:</p>

  <p>"Lennie" dedi. "Lennie, içme o kadar be!"</p>

  <p>Lennie, durgun suyu şapırdatmaya devam ediyordu. Kısa boylusu eğildi, onu omuzundan tutup sarstı:</p>

  <p>"Lennie, geçen akşamki gibi hasta olacaksın yine."</p>

  <p>Lennie kafasını şapkasıyla birlikte suya daldırdı, sonra kıyıda oturdu, şapkasından sızan sular mavi ceketine ve ensesinden içeri aktı.</p>

  <p>"Oh, hayat be," dedi. "İç biraz, George, iç doyasıya."</p>

  <p>Memnun bir tavırla gülümsüyordu.</p>

  <p>George sırtından dengini indirip usulca yere koydu.</p>

  <p>"Pek temize benzemiyor bu su," dedi. "Köpükleri var baksana."</p>

  <p>Lennie iri elini suya daldırdı, parmaklarını oynatarak hafifçe karıştırdı. Suyun yüzünde halkalar peyda olarak ta karşı kıyıya kadar uzandı, sonra tekrar geri döndüler. Lennie bunlara dikkatle bakıyordu.</p>

  <p>"Bak, George, bak ne yaptım."</p>

  <p>George, su kenarına oturdu, avucundan çabuk çabuk içti.</p>

  <p>"Tadı fena değil," dedi. "Ama hiç de akarsu hali yok bunda. Sen sen ol, durgun su içme, Lennie. Ama susayınca karşına lağım çıksa, gene içersin."</p>

  <p>Yüzüne su çarptı, eliyle çenesinin altını ve ensesini yıkadı. Sonra şapkasını başına geçirdi, su kenarından biraz uzaklaştı, dizlerini kaldırarak kollarını dizleri üstünde kavuşturdu. Yaptığına dikkat eden Lennie, tıpkı tıpkısına onu taklit etti. Geri çekildi, oturup dizlerini kaldırdı, elleriyle dizlerini tutarak, acaba tam usulünce becerdim mi gibilerden baktı. Tıpkı George'un şapkasına benzesin diye de şapkasını biraz daha kaşları üstüne yıktı.</p>

  <p>George, mahzun bir tavırla suyu seyrediyordu. Güneşten gözlerinin kenarları kızarmıştı. Öfkeli öfkeli söylendi:</p>

  <p>"O hergele şoför işkembeden atmasaydı, çiftliğe kadar otobüsle gidecektik. İki adımlık yerdir, demişti, iki adımlık yer! Halbuki dört mile yakın uzakta bırakmış, teres. Çiftlik kapısında durmak istemiyordu da ondan... Yutturdu herif bize, Soledad'da durmayı galiba şanına yediremedi köpoğlu. Bizi attı dışarı, ne: İki adımlık yermiş! Dört milden fazla vardı sağlam. Hava da amma sıcak be."</p>

  <p>Lennie, ürkek ürkek ona baktı.</p>

  <p>"Ne var, ulan?"</p>

  <p>"Nereye gidiyoruz, George?"</p>

  <p>Kısa boylu adam bir tane vurarak şapkasının kenarını indirdi ve Lennie'ye, kızgın kızgın baktı:</p>

  <p>"Demek unuttun ha? Gene tekrarlamak lazım sana. Ulan, amma dangalaksın be!"</p>

  <p>Lennie usulca: "Unuttum," dedi. "Çok çalıştım ama, iki gözüm çıksın ki, çalıştım unutmamaya, George."</p>

  <p>"Anladık, anladık. Söyleyeceğim sana. Başka ne işim var, ben oturup bir bir anlatırım, sonra sen unutursun. Ben de yeni baştan anlatır dururum."</p>

  <p>"Çok gayret ettim ama olmadı işte. Tavşanları unutmadım, George."</p>

  <p>"Boş ver tavşanlara ulan. Zaten başka bir şey kalmaz aklında senin. Hadi! Dinle şimdi, bu sefer unutmamaya çalış ki, başımız belaya girmesin. Howard Street'de kaldırım kenarına oturmuş kara tahtaya bakıyordun, hatırladın mı?"</p>

  <p>Lennie'nin yüzünü memnun bir gülümseme aydınlattı.</p>

  <p>"Ya, aklıma geldi, George, aklıma geldi... ama... ne yaptıktı sonra?.. Kadınlar geçtiydi oradan, sen demiştin ki... sen demiştin ki?.."</p>

  <p>"Bırak şimdi benim ne dediğimi. Murray ve Ready'lerin yazıhanesine gittiğimizi, bize orada iş kartlarıyla otobüs biletleri verdiklerini hatırladın mı?"</p>

  <p>"Tabii George, tabii hatırladım şimdi."</p>

  <p>Birdenbire ellerini ceketinin cebine daldırdı. Usulca mırıldandı:</p>

  <p>"George... benim kartım yok. Kaybettim galiba."</p>

  <p>Büyük bir üzüntü içinde gözlerini yerden kaldırmıyordu.</p>

  <p>"Ne zaman aldın ki kaybedesin, ulan dangalak. Nah ikisi de burada. İş kartını sana emanet eder miyim hiç?"</p>

  <p>Lennie'nin yüzünde ferahlık belirdi.</p>

  <p>"Ce... cebime koydum sanıyordum da."</p>

  <p>Yine ellerini cebine soktu.</p>

  <p>Gcorge ona dik dik baktı:</p>

  <p>"Nedir o cebinden çıkardığın?"</p>

  <p>Lennie, kurnazlık etmek istedi:</p>

  <p>"Bir şey yok cebimde."</p>

  <p>"Yalan söyleme... Elinde işte. Nedir o avucunda sakladığın?"</p>

  <p>"Bir şey yok, George. Namussuzum."</p>

  <p>"Ver onu bana bakayım!"</p>

  <p>Lennie, kapalı elini George'tan kabil olduğu kadar uzak tutuyordu.</p>

  <p>"Bir şey değil, George, bir fare."</p>

  <p>"Fare mi? Canlı fare mi?"</p>

  <p>"Şey... yok, ölmüş bir fare, George. Ben öldürmedim, namussuzum. Yerde buldum. Ölü buldum onu."</p>

  <p>"Ver onu bana!"</p>

  <p>"Alma, George, ne olursun?"</p>

  <p>"Ver onu bana!"</p>

  <p>Lennie'nin kapalı eli ağır ağır açıldı. George fareyi alarak derenin öbür tarafına, çalılar arasına attı.</p>

  <p>"Ne yapıyordun ölmüş fareyi?"</p>

  <p>"Yolda giderken baş parmağımla okşuyordum."</p>

  <p>"Öyleyse bir daha vazgeçersin bu huyundan. Söyle bakayım, nereye gideceğimizi hatırlıyor musun?"</p>

  <p>Lennie, önce şaşırdı, sonra da utandı, yüzünü dizleri arasında sakladı.</p>

  <p>"Gene unuttum."</p>

  <p>"Vay anasını," dedi. "Peki öyleyse, dinle, bir çiftlikte çalışacağız, şimdi geldiğimiz çiftlik gibi hani kuzeyde bir çiftlikte çalışmıştık ya?"</p>

  <p>"Kuzeyde mi?"</p>

  <p>"Weed'de."</p>

  <p>"Ha sahi. Hatırladım, Weed'de."</p>

  <p>"Bu gittiğimiz çiftlik nah şuracıkta, bir çeyrek mil ötede... Gidip patronu göreceğiz. Şimdi dinle beni... Ona iş kartlarımızı vereceğim, ama sen tek kelime söylemeyeceksin. Hiç ağzını açmayacaksın. Ne kadar salak olduğunu far kederse, almaz işe, ama konuşmanı duymadan önce, çalışmanı görürse, işler yolunda demektir. Anladın mı?"</p>

  <p>"Anladım, George, anladım."</p>

  <p>"Pekala, söyle bakalım patronun yanına gittiğimiz zaman ne yapacaksın?"</p>

  <p>"Ben... ben..." Lennie, düşünüyordu. Düşünmekten yüzünün çizgileri geriliyordu. "Ben bir şey söylemeyeceğim.</p>

  <p>Hiç ağzımı açmayacağım."</p>

  <p>"Aferin, gelişme var. Unutmamak için tekrarla birkaç kere."</p>

  <p>Lennie, kendi kendine mırıldandı.</p>

  <p>"Bir şey söylemeyeceğim... bir şey söylemeyeceğim... bir şey söylemeyeceğim..."</p>

  <p>George:</p>

  <p>"Güzel," dedi. "Hem Weed'de yaptığın gibi, kötü işler yapmamaya da çalışacaksın."</p>

  <p>Lennie, şaşırmıştı:</p>

  <p>"Weed'de ne yaptım ben?"</p>

  <p>"Onu da mı unuttun, ulan? Öyleyse hatırlatmayacağım, tekrar yaparsın."</p>

  <p>Lennie'nin yüzünde bir zeka ışığı belirdi. Pek memnun bir tavırla haykırdı:</p>

  <p>"Bizi Weed'den kovdular!"</p>

  <p>George, tiksinti ile:</p>

  <p>"Ne kovdular, ulan saloz," dedi. "Biz yağladık tabanları.</p>

  <p>Bizi aradılar ama, bulamadılar."</p>

  <p>Lennie, memnun mırıldandı:</p>

  <p>"Bak, bunu unutmadım, namussuzum."</p>

  <p>George kumlara uzandı, ellerini başının altına koydu. Lennie de, benzetebildim mi diye başını kaldırıp bakarak onu taklit etti.</p>

  <p>George, söylendi:</p>

  <p>"Ne baş belası adamsın, ama biliyor musun? Sen peşimde olmasan ne rahat ederdim ya. Gül gibi geçinir giderdim, belki evlenirdim de."</p>

  <p>Lennie, uzandığı yerde bir an sessiz kaldı, sonra umutla:</p>

  <p>"Bir çiftlikte çalışmaya gidiyoruz, değil mi, George?"</p>

  <p>"Çok güzel. Bunu bari anlayabildin. Ama burada uyuyacağız, öyle gerekiyor."</p>

  <p>Artık ortalık hızla kararıyordu. Yalnız Galiban dağlarının doruğu, vadiden uzaklaşmış olan güneşin ışıklarıyla parıldıyordu. Bir yılan, başını periskop gibi çıkarmış, suda dalgalandı: Akıntıdan sazlar hafifçe kımıldıyordu. Uzakta, şosede, adamın biri, bir şeyler haykırdı, bir başkası ona cevap verdi. Frenk çınarlarının dallarını ürperten hafif bir yel esti ve hemen dindi.</p>

  <p>"George, neden çiftliğe gidip akşam yemeği yemiyoruz?</p>

  <p>Çiftlikte yemek verirler."</p>

  <p>George, yan tarafına döndü:</p>

  <p>"Sana hesap verecek değilim. Burası hoşuma gidiyor. Yarın çalışmaya gideriz. Gelirken patozları gördüm. Yarın arpa çuvallarını sırtlarken anamızdan emdiğimiz süt burnumuzdan gelecek. Bu gece burada arkaüstü yatacağım. Canım öyle istiyor."</p>

  <p>Lennie, dizleri üstünde doğrularak, George'a baktı.</p>

  <p>"Yemek yemeyecek miyiz?"</p>

  <p>"Yiyeceğiz elbet, git biraz kuru çalı-çırpı topla. Dengimde üç kutu fasulye var. Yak ateşi. Sen hazırla hele, bir kibrit veririm sana. Sonra fasulyeleri pişirir, yemeğimizi yeriz."</p>

  <p>Lennie:</p>

  <p>"Ben fasulyeyi domates salçasıyla severim," dedi.</p>

  <p>"Ne yapalım, salçamız yok. Git çalı-çırpı topla. Ama sallanma ha. Neredeyse ortalık kararacak."</p>

  <p>Lennie, ağır ağır ayağa kalktı, fundalıklar arasında kayboldu. George olduğu yerde uzanmış kaldı, ıslıkla hafiften bir hava tutturdu. Lennie'nin gittiği yönde dereden su şıpırtıları geldi, George ıslığı bıraktı, dinledi.</p>

  <p>"Zavallı budala!" diye mırıldandı ve ıslığa devam etti.</p>

  <p>Çalılıklar arasından Lennie göründü. Elinde yalnız küçük bir söğüt parçası vardı. George doğruldu. Birdenbire:</p>

  <p>"Hadi," dedi, "ver bana o fareyi."</p>

  <p>Lennie çapraşık bir saflık pandomiması oynamaya koyuldu:</p>

  <p>"Ne faresi, George? Fare mare yok hende."</p>

  <p>George elini uzattı:</p>

  <p>"Hadi ver onu bana. Yutturmaya kalkma."</p>

  <p>Lennie duraksadı, geriledi, kaçıp kurtulmak ister gibi çalılıklara doğru bir göz attı. George hiç istifini bozmadı.</p>

  <p>"Veriyor musun o fareyi, yoksa dağıtayım mı suratını?"</p>

  <p>"Neyi vereyim, George?"</p>

  <p>"Biliyorsun domuz gibi. O fareyi istiyorum."</p>

  <p>Lennie, istemeye istemeye cebini karıştırdı. Sesi hafifçe titrekti.</p>

  <p>"Niye bırakmıyorsun sanki? Kimsenin malı değil ki. Kimseden çalmadım onu. Yolun kenarında ölü buldum."</p>

  <p>George'un eli emredici bir tavırla uzanmıştı. Sahibinin attığı topu getirmek istemeyen bir köpek gibi, Lennie yaklaştı, geriledi, tekrar yaklaştı. George parmaklarını şıklattı, bu gürültü üzerine Lennie, fareyi onun eline verdi.</p>

  <p>"Fena bir şey yapmıyordum ki, George. Okşuyordum sade."</p>

  <p>Gcorge kalktı, fareyi karanlık fundalıklarda kabil olduğu kadar uzağa fırlattı, sonra suya yaklaşarak ellerini kaldırdı:</p>

  <p>"Koca dangalak! Fareyi almak için dereyi geçerken ayaklarını ıslattığını görmeyecek miyiz sandın?"</p>

  <p>Lennie'nin mırıldandığını işitti, sert bir tavırla döndü:</p>

  <p>"Şuna bak be, aygır kadar herif, oturmuş çocuk gibi viyaklıyor!"</p>

  <p>Lennie ağacın arkasına geçti, bir kucak dal ve kuru yaprak getirdi. Bunları eski kül yığınının üstüne attı, daha toplamaya gitti. Ortalık artık iyice kararmıştı. Suyun üstünde kumruların kanat sesleri duyuldu. George, odun yığınına yaklaşarak kuru yaprakları tutuşturdu. Alev, çırpılar arasında çıtırdayarak genişledi. George dengini açtı, içinden üç kutu fasulye konservesini çıkardı. Bunları ateşin yanında, fakat alevlere değmeyecek şekilde dikine oturttu.</p>

  <p>George:</p>

  <p>"Dört kişiye yetecek kadar fasulye var bu kutularda," dedi.</p>

  <p>Lennie ateşin öbür yanında onu gözetliyordu. Mütevekkil bir tavırla:</p>

  <p>"Ben fasulyeyi, domates salçasıyla severdim," dedi.</p>

  <p>George kızdı:</p>

  <p>"Salçamız yok," dedi; "hep zaten olmayan şeyleri ister senin canın. Ah, bir yalnız olsaydım, ne rahat yaşardım! Bir iş bulup çalışırdım. Hiçbir bela gelmezdi başıma. Hiçbir güçlük çekmezdim, ay sonunda elli papelimi alıp, şehirde keyfimce yaşamaya giderdim. Hatta canım isterse bütün geceyi kerhanede geçirirdim. Handa mı olur, başka yerde mi, canım nerde isterse orada yerdim yemeğimi, keyfimin istediğini ısmarlardım. Oh, keka! Hem de her ay yapabilirdim bunu. Bir binlik viski alır, yahut gidip kahvede kağıt oynardım, ya da bilardo partisi yapardım."</p>

  <p>Lennie diz çöktü, ateşin üstünde George'un öfkelenişini seyretti. Korkudan yüzü büzülmüştü.</p>

  <p>George kızgın kızgın devam etti:</p>

  <p>"Ya şimdi ne yapıyorum? Seni sürüklüyorum peşimden! Sen bir işte tutunamazsın, hangi işe girsem, kaybettirirsin yerimi bana. İşin gücün yok, dört bir tarafa sürtüyorsun beni. Bu kadarla kalsa neyse. Başını da belaya sokarsın hep. Bir salozluk edersin, bana düşer pirincin taşını ayıklamak."</p>

  <p>Sesi yükseliyor, adeta bağırma halini alıyordu.</p>

  <p>"Ulan, ayısın be! Senin yüzünden başıma gelmedik hal kalmıyor."</p>

  <p>Küçük kızların birbirlerini taklit ederken çıkardıkları seslerle devam etti:</p>

  <p>"Sade elbisesine dokunmak istemiştim o kızın... Fare gibi okşamak istiyordum onu... Nerden bilsin senin sade elbisesine dokunmak isteyeceğini? Kız korkup irkildi, sen de sanki bir fareymiş gibi yapıştın kıza. Kopardı yaygarayı, peşimize düşen herifler yüzünden bütün bir günü sulama hendeğinin içinde geçirdik sayende. Sonra da karanlıktan faydalanıp kırdık kirişi oradan. Her zaman bu çeşit bir halt karıştırırsın, her zaman. Seni bir kafese tıkıp yanına da bir milyon fare vererek keyfince eğlenmeye bir bırakabilsem."</p>

  <p>Öfkesi birdenbire yatıştı. Ateşin üstünden Lennie'nin üzgün yüzüne baktı. Sonra utanarak gözlerini alevlere indirdi.</p>

  <p>Artık hava iyice kararmıştı, ama ateş ağaçların gövdelerini ve üstlerinde kubbe olmuş dalları aydınlatıyordu. Lennie, George'un ta yanı başına gelinceye kadar ateşin yanında yavaşça ve ihtiyatla süründü. Topukları üstüne çömeldi. George, öbür yanlarını ateşe göstermek için kutuları çevirdi. Lennie'nin yanı başında olduğunu görmemiş gibi davranıyordu.</p>

  <p>Lennie usulca:</p>

  <p>"George!" dedi.</p>

  <p>Cevap yok.</p>

  <p>"Georgel"</p>

  <p>"Ne var?"</p>

  <p>"Şaka ettim, George. Ben domates salçası istemiyorum, hatta domates salçası şurada yanımda olsa bile yemezdim."</p>

  <p>"Olsaydı verirdim sana."</p>

  <p>"Yemezdim, George. Hepsini sana bırakırdım. Fasulyene bolcana dökerdin. Ben elimi sürmezdim."</p>

  <p>George, hep o asık suratla ateşe bakıyordu.</p>

  <p>"Başımda sen olmasan ne eğlenirdim. Düşündükçe aklımı oynatacağım geliyor. Bir dakika bile rahatım yok senin yüzünden."</p>

  <p>Lennie, hâlâ çökmüş vaziyette duruyordu. Derenin arkasında karanlıklara bakıyordu.</p>

  <p>"George, istersen gideyim ben, seni yalnız bırakayım?"</p>

  <p>"Nereye gidebilirsin ki?"</p>

  <p>"Giderim işte. Nah şu dağlara çıkarım. Bir mağara bulurum elbette."</p>

  <p>"Ya, öyle mi? Ne yersin peki? Yiyecek bir şey bulacak kadar aklın yoktur ki."</p>

  <p>"Bir şeyler bulurum, George. Domates salçası, güzel şeyler aramam ben. Açıkta yatarım, kimse de bir fenalık etmez bana. Bir fare bulursam yanımda taşıyabilirim. Kimse gelip elimden almaz onu."</p>

  <p>George ona yan gözle merakla baktı.</p>

  <p>"Sana kötü davranmak istiyorum, onu mu denemek istiyorsun?"</p>

  <p>"Artık benden usandınsa, gidip dağlarda bir mağara arayayım. Ne zaman istersen giderim."</p>

  <p>"Yok, yok... Dinle! Şaka ettim, Lennie. Senin yanımda kalmanı istiyorum. İşin kötüsü, farelere elini uzattın mı hep öldürüyorsun onları."</p>

  <p>Durdu.</p>

  <p>"Bak ne yapacağım, Lennie. İlk fırsatta sana bir köpek yavrusu vereceğim. Onu öldürmezsin belki. Fareden iyidir o. Hem daha çok okşayabilirsin."</p>

  <p>Lennie, yutmadı. Ağır bastığını hissetmişti.</p>

  <p>"Eğer beni istemiyorsan, açık açık söyle, nah şu dağlara... Şu yukarıki dağlara çıkarım, tek başıma yaşarım. Parelerimi de kimse çalmaz benden."</p>

  <p>George:</p>

  <p>"Yanımda kalmanı istiyorum, Lennie," dedi. "Ulan yalnız kalsan, seni ayı sanıp vururlar be. Yok, yok, benimle kalacaksın. Clara teyzen ölmüş olsa da, senin böyle tek başına dolaşmandan hiç de hoşlanmazdı."</p>

  <p>Lennie, kurnazca:</p>

  <p>"Anlatsana... hani, her zamanki gibi."</p>

  <p>"Neyi anlatayım?"</p>

  <p>"Tavşanları."</p>

  <p>George kesip attı:</p>

  <p>"Yağma yok, boşuna yorulma."</p>

  <p>Lennie yalvardı.</p>

  <p>"Hadi George, anlat bana. Ne olursun, George. Her zamanki gibi anlatıver."</p>

  <p>"Demek çok hoşuna gidiyor ha? Peki, anlatacağım sana, sonra oturup yemeğimizi yeriz."</p>

  <p>George'un sesi ciddileşmişti. Aynı şeyi defalarca söylercesine, kelimelerini belli bir tempoyla tekrarlıyordu:</p>

  <p>"Bizim gibi çiftliklerde çalışan insanlar, dünyada yapayalnızdırlar. Ne kimseleri vardır, ne bir yurtları. Bir çiftliğe gider, orada beş on para biriktirir, sonra şehre inerek hepsini harcarlar... Para biter bitmez de başka bir çiftlikte didinmeye giderler. Umacak hiçbir şeyleri yoktur yarından."</p>

  <p>Lennie, pek memmundu:</p>

  <p>"Tamam... tamam. Şimdi bizi anlat, biz nasılız?"</p>

  <p>George devam etti:</p>

  <p>"Bize gelince iş değişir. Bizim umduğumuz var. Bizim konuşacak, bize ilgi gösterecek bir kimsemiz var. Gidecek başka yeri olmadığı için, bir meyhanede oturup bütün parasını harcayanlar gibi değiliz biz. Ötekiler kodese girecek olsalar, geberip gitseler de kimsenin umurunda olmaz. Ama biz öyle değiliz."</p>

  <p>Lennie atıldı:</p>

  <p>"Biz öyle değiliz! Niçin öyle değiliz? Çünkü... Çünkü benim için sen varsın, senin için de ben varım da ondan."</p>

  <p>Sevinçle güldü:</p>

  <p>"Anlat şimdi, George."</p>

  <p>"Ezbere biliyorsun, sen de anlatabilirsin pek güzel."</p>

  <p>"Yo, sen anlat. Ben hep unuturum bazı yerlerini. Ne yapacağız, anlat!"</p>

  <p>"Ne olacak? Günün birinde, bütün paramızı toplayıp küçük bir ev, bir iki hektar toprak alacağız. Bir ineğimiz, birkaç domuzumuz olacak."</p>

  <p>Lennie:</p>

  <p>"Mal sahipleri gibi yaşayacağız!" diye bağırdı. "Tavşanlarımız olacak. Anlat, George. Bahçede nelerimiz olacak, söyle, kafesteki tavşanları da söyle, kışın nasıl yağacak yağmur, sonra sobamızı söyle, ya sütün üstündeki kaymak, öyle kalın olacak ki, bıçakla keseceğiz. Anlat bana hepsini, George."</p>

  <p>"Neden kendin anlatmıyorsun, hepsini biliyorsun, pek güzel."</p>

  <p>"Yok, yok, sen anlat. Senin anlatman başka oluyor. Devam et, George, Nasıl bakacağım tavşanlara, ha?"</p>

  <p>"Büyük bir sebze bahçemiz olacak, tavşanlar için de bir kümes, tavuklarımız da olacak. Kışın yağmur yağdığı zaman, boş ver işe, diyeceğiz, sonra bir güzel oturacağız, dam üstünde yağmurun çıtırtısını dinleyeceğiz... anasını sattığım..."</p>

  <p>Cebinden sustalısını çıkardı.</p>

  <p>"Daha fazlasını söylemeye vaktim yok."</p>

  <p>Bıçağı kutulardan birinin kapağı altına soktu, açtı, Lennie'ye uzattı. Sonra ikinci kutuyu açtı. Cebinden iki kaşık çıkararak bir tanesini Lennie'ye verdi.</p>

  <p>Ateşin yanında, ağızlarını fasulyeyle doldurup hızlı hızlı çiğnemeye koyuldular. Lennie'nin ağızından birkaç fasulye düştü. George kaşığıyla bir işaret yaptı:</p>

  <p>"Yarın patron sana soru sorunca, ne diyeceksin?"</p>

  <p>Lennie, çiğnerken durdu, lokmasını yuttu. Yüzü düşünceliydi.</p>

  <p>"Diyeceğim ki... Ha, bir şey demeyeceğim."</p>

  <p>"Aferin! Mükemmel, Lennie! Bazan adeta ilerliyorsun. İki hektar toprağımız olunca, tavşanların bakımını sana bırakacağım. Hele böyle hatırlarsan."</p>

  <p>Lennie, kabına sığamıyordu.</p>

  <p>"Hatırlarım," dedi.</p>

  <p>George, kaşığıyla bir işaret daha yaptı.</p>

  <p>"Dinle, Lennie, burasını iyice belle. Burayı aklında tutabilirsin, değil mi? Çiftlik bir çeyrek mil kadar ötede... Dere boyunca yürüdün mü, buradasın."</p>

  <p>"Elbette hatırlarım," dedi Lennie. "Bir şey söylemeyeceğimi hatırlamadım mı?"</p>

  <p>"Tabii. Peki öyleyse, dinle, Lennie... Geçen seferki gibi başını yine belaya sokacak olursan, hemen koşup buraya gelir, çalıların arasında saklanırsın."</p>

  <p>Lennie, yavaşça:</p>

  <p>"Çalılar arasında saklanırım," dedi.</p>

  <p>"Ben gelip seni buluncaya kadar çalılar arasında saklanırsın. Aklında tutabilir misin bunu?"</p>

  <p>"Tutarım George. Sen gelene kadar çalılar arasında saklanırım."</p>

  <p>"Ama, başını belaya sokmamaya bak, yoksa tavşanlara bakamazsın."</p>

  <p>Boş kutusunu çalılar arasına fırlattı.</p>

  <p>"Yok, başımı belaya sokmayacağım, George. Ağzımı açmayacağım."</p>

  <p>"Tamam. Getir dengini buraya, ateşin yanına. Güzel bir uyku çekeriz burada. Üstümüzde gök kubbe, bir de yapraklar. Ateşi kurcalama. Bırak sönsün." Kumların üstüne yataklarını serdiler, alevler kısaldıkça, aydınlığın çevresi de daralıyordu. Çarpık çurpuk dallar gözden kayboldular, ağaç gövdelerinin yerini belli eden soluk bir ışıktan başka bir şey kalmadı. Lennie karanlıkta seslendi:</p>

  <p>"George... uyudun mu?"</p>

  <p>"Yok. Ne istiyorsun?"</p>

  <p>"Tavşanlar renk renk olmalı, George."</p>

  <p>George uykulu bir sesle:</p>

  <p>"Tabii, tabii," dedi. "Kırmızılar, yeşiller, maviler olacak, Lennie. Milyonla tavşanımız olacak."</p>

  <p>"Uzun tüylüler de olsun, George. Hani, Sacramento panayırında görmüştüm."</p>

  <p>"Evet, uzun tüylüler de olacak."</p>

  <p>"Yoksa alır başımı giderim, George, gidip bir mağarada yaşarım."</p>

  <p>George:</p>

  <p>"Cehenneme kadar yolun var," dedi. "Kes sesini, ulan!"</p>

  <p>Küllenen korların kırmızı parıltısı soluyordu. Suyun öbür yanındaki tepenin üstünde, bir koyot<a href="../Text/Section0009.xhtml#Footnote0002" id="Feedback0002"><sup>[2]</sup></a> uludu, derenin öte yakasından bir köpek ona cevap verdi. Frenk çınarlarının yaprakları gecenin hafif soluğu altında hışırdadı.</p>
</body>
</html>
