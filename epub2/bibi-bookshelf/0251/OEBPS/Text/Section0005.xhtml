<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>III</h1>

  <p>Pencerelerde akşamın aydınlığı parıldamakla birlikte, barakanın içi karanlıktı. Açık kapıdan bir nal oyununun<a href="../Text/Section0009.xhtml#Footnote0004" id="Feedback0004"><sup>[4]</sup></a> boğuk gürültüsü ve zaman zaman demirlerin çınlaması duyuluyordu. Arasıra beğeni ya da itiraz sesleri yükseliyordu.</p>

  <p>Slim'le George, odanın alaca karanlığına birlikte girdiler. Slim oyun masasının üstüne kolunu kaldırarak teneke bir abajurla örtülü elektrik ampulünü yaktı. Derhal masa aydınlandı, abajurun ışığı dosdoğru aşağı vermesi yüzünden, odanın köşe bucağı yine karanlık kaldı. Slim bir sandığa oturdu. George da onun karşına geçti.</p>

  <p>"Sözünü etmeye bile değmez, canım" dedi Slim. "Nasıl olsa daha yarısını boğmam gerekecekti. Ne var teşekkür edecek."</p>

  <p>George: "Senin için lafını etmeye bile değmez belki, ama ona dünyaları vermiş oldun. Dinine yandığım, şimdi burada yatırmak kolay olmayacak oğlanı. Köpeklerle beraber ahırda yatmaya kalkışacak... Sandıktaki yavruların anasına sokulmasına engel olacağız."</p>

  <p>"Canım, sözü mü olur," diye tekrarladı Slim. "Hani onun için söylediklerin çok doğruymuş. Belki de akıllı sayılmaz ama, işe gelince bir eşitini daha görmedim şimdiye dek. Yanında çalışan oğlanı öldürecekti az kalsın. Kimse onunla boy ölçüşemez. Bu kadar güçlü bir adam görmedim ömrümde."</p>

  <p>George'un koltukları kabardı.</p>

  <p>"Lennie'ye yapacağı işi söyle, şıppadak yapar, yalnız akılla ilgisi olmasın, yeter. Kendiliğinden hiçbir şey düşünemez, ama söyleneni yapar, ona hiç diyecek yok."</p>

  <p>Demir kazığa bir nalın çarpmasından çıkan ses ve bir-iki takdir haykırışı duyuldu. Slim, ışık yüzüne gelmesin diye biraz geri çekildi.</p>

  <p>"Böyle bir araya gelmeniz pek tuhaf, doğrusu," dedi.</p>

  <p>Böylece Slim, onu içini açmaya davet ediyordu.</p>

  <p>George, savunurcasına:</p>

  <p>"Tuhaf olan ne var bunda," diye sordu.</p>

  <p>"Bilmem vallahi. Yalnız böyle birlikte dolaşan insanlara her zaman rastlamam da. Gündelikçiler nasıl yaşarlar bilirsin. Gelirler, kendilerine yatacak yer gösterilir, bir ay çalışırlar, sonra usanıp tek başlarına kalkar giderler... Kimse ile pek sıkı fıkı ahbap olmazlar. Onun için, onun gibi bir kaçıkla senin gibi bir açıkgözün böyle beraber dolaşmanız bana biraz tuhaf göründü."</p>

  <p>George: "Yok, kaçık değildir," dedi. "Aptallığına diyeceğim yok ama, deli değildir. Hem ben de öyle pek açıkgöz de­ğilimdir, yoksa boğazdan başka elli kağıt için arpa taşımazdım. Açıkgöz olsaydım, hatta biraz becrikli olsaydım, kendi toprağım olurdu. Elalemin ağzının kokusunu çekecek yerde, oturur kendi mahsulümü kaldırırdım."</p>

  <p>George sustu. Konuşmak geliyordu içinden. Slim ne teşvik ediyor, ne de şevkini kıracak bir şey yapıyordu. Sakin ve ilgili bir tavırla oturup duruyordu.</p>

  <p>George, en sonra: "Böyle beraber dolaşmamızda pek de şaşılacak bir şey yok," dedi. "İkimiz de Auburn'da doğduk. Clara teyzesini tamrdım. Onu daha memedeyken yanına alıp büyüttü. Clara teyzesi ölünce, Lennie benimle çalışmaya geldi. Bir zaman sonra da birbirimize alıştık gitti."</p>

  <p>Slim: "Hıı," dedi.</p>

  <p>George, Slim'e baktı ve onun kayıtsız bir Tanrı gibi kendisine bakan gözlerini gördü.</p>

  <p>George: "Tuhaftır," dedi. "Eskiden onu hep alaya alırdım. İçinden çıkamayacak kadar alık olduğu için ona türlü oyunlar ederdim. Ama o, hatta kendisine oyun edildiğini bile anlamayacak kadar alıktı. Az güldürmedi beni. Onun yanında kendimi kurnaz bir insan gibi görürdüm. Ne dersem derhal yapardı. Bir yardan aşağı atla desem, hiç düşünmeden kaldırır kendini atardı. Sonraları bunu o kadar gülünç bulmadım. Hiç de kızmazdı. Ona az mı dayak attım, iki eliyle şöyle bir tutuşta kaburgalarımı birbirine geçirebilirdi, ama küçük parmağını bile kaldırmadı bana."</p>

  <p>George, daha çok açıldı: "Bak neden vazgeçtim bu alaylardan. Bir gün Sacramento çayının kıyısında, beş on kişi toplanmıştı. Bir oyun etmek geldi içimden... Lennie'ye dönüp: 'Atla!' dedim, atladı. Yüzmesini hiç bilmezdi. Az kalsın ben yetişmeden boğuluyordu. Atlayıp kurtardığım için bana kul köle olacaktı neredeyse. Ona atla diyen ben olduğumu unutmuş gitmişti. Ama bundan sonra bir daha böyle şakalar yapmadım."</p>

  <p>Slim: "Çok iyi bir çocuk," dedi. "İnsan olmak için pek akıllı olmaya gerek yok. Hatta bana öyle geliyor ki, bazan tam tersi oluyor. Gerçekten zeki ve kurnaz bir adamı al örneğin, iyi bir insan çıkması nadirdir."</p>

  <p>George dağınık kağıtları toplayarak yeniden açmaya başladı. Dışarda mallar küt diye yere çarpıyordu. Akşamın ışığı hâlâ pencereleri aydınlatıyordu.</p>

  <p>George: "Aile namına kimsem yok," dedi. "Çiftliklere tek başlarına çalışmaya gidenleri gördüm. Tatsız şey. Yaşamaktan zevk duymuyorlar. Sonunda kötü adam oluyorlar. Hep hırlaşmak istiyor canları."</p>

  <p>Slim: "Öyle, kötü adam oluyorlar," diye onayladı. "O hale geliyorlar ki, kimseyle iki çift söz etmek istemiyor canları."</p>

  <p>George: "Çok kere Lennie de çekilmez bir yük oluyor. Ama insan bir arkadaşla beraber dolaşmaya alışıyor da, sonra vazgeçemiyor," dedi.</p>

  <p>Slim: "Hiç fena çocuk değil," dedi. "Lennie'nin hiç de fena bir çocuk olmadığı bir bakışta belli oluyor..."</p>

  <p>"Tabii değildir. Ama aptallığı yüzünden her zaman başını derde sokar. Weed'de böyle olduydu ya."</p>

  <p>Bir kağıdı yarı çevirirken durdu. Ürker gibi oklu ve Slim'e bir göz altı:</p>

  <p>"Kimseye açmazsın ya?"</p>

  <p>"Ne yaptı Weed'de?"</p>

  <p>"Kimseye söylemezsin, değil mi?.. Söylemezsin, eminim."</p>

  <p>Slim yine sordu: "Ne yaptı Weed'de?"</p>

  <p>"Ne yapacak, al fistanlı bir yosma gördü. Dedim ya, herif kafadan kontak, hoşuna gitti mi bir şey, mutlaka elini sürmek ister. Sadece elini sürmek ister, o kadar. Al fistanına dokunmak için elini uzattı, kız bastı yaygarayı, Lennie şaşırdı, ne yapacağını bilmeyerek kızın eteğine yapıştı. Kız da çığlık çığlık bağırdı. Uzakta değildim, çığlıkları işitiyordum, hemen yetiştim. Lennie öyle korkmuştu ki, kızın eteğine sımsıkı sarılmaktan başka bir şey yapamıyordu. Bıraksın diye bir çit kazığını kaptığını gibi indirdim kafasına. Öyle gözü korkmuştu ki, bir türlü bırakamıyordu eteğini. Sonra biliyorsun ya, tuttuğunu koparır herif."</p>

  <p>Slim kılı kıpırdamadan önüne bakıyordu. Yavaşça başını salladı.</p>

  <p>"Peki, ne oldu sonra?"</p>

  <p>George, kağıtlardan dikkatle bir sıra daha dizdi...</p>

  <p>"Ne olacak, kız hemen polise koşmuş, ırzıma geçtiler, demiş. Weed'deki herifler, Lennie'yi linç etmek için etrafa yayıldılar. Bütün bir gün sulama hendeğinde çömelerek suyun altında durmak zorunda kaldık. Yalnız başlarımız suyun üstünde kalıyordu, onları da hendeğin kenarındaki otlar örtüyordu. O gece kirişi kırdık."</p>

  <p>Slim, bir an ses çıkarmadı. Sonunda:</p>

  <p>"Demek o karıya dokunmamıştı?" diye sordu.</p>

  <p>"Yok be canım. Sadece ödünü patlattı, işte o kadar. Bana el sürse bile korkardım. Ama kıza bir şey yapmadı. Sadece al fistanını okşamak istiyordu, tıpkı durmadan inekleri okşadığı gibi."</p>

  <p>"Fena oğlan değil," dedi Slim. "Kötü adamı ben gözünden tanırım."</p>

  <p>"Değildir tabii, hem ben ne desem derhal..."</p>

  <p>Lennie kapıdan girdi. Mavi bez ceketini pelerin gibi omuzuna atmış, öne doğru yalpalayarak yürüyordu.</p>

  <p>George: "Eee, söyle bakalım, Lennie," dedi, "senin yavruyu sevdin mi?"</p>

  <p>Lennie, üzüntülü bir tavırla: "Beyazlı kahverenkli," dedi, "tam istediğim gibi."</p>

  <p>George kesin bir hareketle kağıtları bıraktı. Soğuk bir sesle: "Lennie!" dedi.</p>

  <p>"Ne var?"</p>

  <p>"Köpeğini buraya getirme demedim mi sana?"</p>

  <p>"Ne köpeği? Köpek möpek yok bende."</p>

  <p>George, hemen ona doğru koştu, omuzundan tutup arkaüstü yatırdı. Elini uzatıp köpek yavrusunu Lennie'nin göbeği üstünde sakladığı yerden çıkardı.</p>

  <p>Lennie, bir sıçrayışta doğruldu:</p>

  <p>"Ver onu bana, George."</p>

  <p>George: "Hemen kalkacak, bu köpeği sandığına götüreceksin," dedi. "Anasının yanında uyumalı. Niyetin onu öldürmek mi? Daha dün akşam doğmuş yavruyu, sandığından çıkarmaya kalkıyorsun. Koş götür onu yerine, yoksa Slim'e söylerim, sana vermez sonra."</p>

  <p>Lennie, yalvarırcasına ellerini uzattı:</p>

  <p>"Ver onu bana, George, yerine götüreceğim. Kötü bir şey yapmak istemiyordum. George, namussuzum. Sade biraz okşamak istiyordum."</p>

  <p>George, küçük köpeği ona verdi.</p>

  <p>"Tamam. Koş, hemen götür yerine, bir daha da sandıktan çıkarayım deme. Yoksa ölüverir hemencecik, karışmam."</p>

  <p>Lennie sıvıştı. Slim yerinden kımıldamamıştı. Sakin gözleriyle Lennie'nin çıkmasını seyrelli.</p>

  <p>"Beş yaşında çocuk adeta, değil mi ha?"</p>

  <p>"Evet, çocuk gibidir. Hem çocuk kadar da saftır." Sakin gözleriyle Lennie'nin çıkmasını seyretti. "Bu gece, buraya yatmaya gelirse, bir şey bilmiyorum demektir. Gidip ahırda, sandığın dibinde uyuyacaktır. Eh, kulak asma... ne isterse yapsın. Orada kimseye bir kötülüğü dokunmaz."</p>

  <p>Karanlık iyice basmıştı. İhtiyar uşak Candy, içeri girdi ve yatağına gitti. Yaşlı köpeği de güçlükle peşinden geliyordu.</p>

  <p>"Merhaba Slim, merhaba George. Nal oyununa gitmediniz mi sizler?"</p>

  <p>Slim: "Her akşam oynamak hoşuma gitmiyor," dedi.</p>

  <p>Candy, devam etti: "Bir damla viskisi olan yok mu, Tanrı rızası için. Karnım ağrıyor da."</p>

  <p>Slim: "Bende yok," dedi. "Karnım ağrımıyor ama, olsaydı yine içerdim."</p>

  <p>Candy: "Çok karnım ağrıyor," dedi. "Hep o şalgamlar yüzünden. Daha yemeden başıma geleceği biliyordum."</p>

  <p>Şişman Carlson, karanlık avludan geldi. Odanın öbür köşesine giderek abajurlu öteki ampulü yaktı.</p>

  <p>"Ulan göz gözü görmüyor burada be. Dinine yandığım, şu zencinin öyle bir nal atışı var ki, namussuzum."</p>

  <p>"Ne diyorsun! Kimseye göz açtırmıyor..."</p>

  <p>Durdu ve kokladı, koklarken gözlerini köpeğe çevirdi.</p>

  <p>"Vay anasını, ne kenef kokusu var şu köpeğin be! At şunu dışarı, Candy. Yaşlı köpekler de ne kokarlar ya. Hadi, çıkar şunu."</p>

  <p>Candy, dönerek yatağının kenarına geldi, özür diledi:</p>

  <p>"O kadar uzun zamandanberi yanımda ki, kokusunu fark etmiyorum bile."</p>

  <p>Carlson: "İyi ama, benim burnumun direği kınlıyor. Çıktığından sonra bile kokusu gitmiyor."</p>

  <p>Ağır adımlarıyla köpeğe yaklaşarak baktı.</p>

  <p>"Ağzında diş namına bir şey kalmamış. Bir tarafı tutmaz. Sana ne faydası var bunun be, Candy? Kendine bile faydası yok. Neden öldürmezsin şu hayvanı, Candy?"</p>

  <p>"Yalla!.. Ne zamandan beri yanımda. Ta küçükten büyüttüm onu. Onunla koyunları bekledim."</p>

  <p>Övünerek atıldı: "Şu haline bakıp da inanmazsınız ama, onun kadar mükemmel çoban köpeğine rastlamadım ömrümde..."</p>

  <p>George dedi ki: "Weed'de bir adam tanıdım, koyunları bekleyen bir av köpeği vardı. Öteki köpeklerden öğrenmiş bu marifeti."</p>

  <p>Carlson, bildiğinden şaşacak adam değildi:</p>

  <p>"Bana bak, Candy," dedi. "Bu köpek eziyet çekiyor hep. Onu götürüp ensesine, nah şurasına –eğilip yerini gösterdi– bir kurşun sıksan, hiç farkına bile varmazdı."</p>

  <p>Candy, üzüntülü gözlerle etrafına bakarak usulca:</p>

  <p>"Yok, yok," dedi, "elimden gelmez. Ne zamandanberi yanımda."</p>

  <p>Carlson ısrar etti: "Yaşamak bir azap oluyor şu hayvana. Üstelik de kenef gibi kokuyor. Sana bir şey söyleyeyim mi? Senin yerine ben öldürürdüm onu. Sıkıntısı sana kalmamış olur."</p>

  <p>Candy, bacaklarını kerevetten sarkıttı. Yanağındaki beyaz kılları sinirli sinirli sıvazlıyordu. Usulca:</p>

  <p>"Ona öyle alıştım ki," dedi. "Ta küçükten büyüttüm onu."</p>

  <p>Carlson: "Onu yaşatmak hayvana iyilik etmek değildir," dedi. "Dinle beni. Slim'in köpeği yavruladı. Slim sana büyütmek için bir tanesini verir herhalde. Ha, ne dersin Slim?"</p>

  <p>Arabacı yaşlı köpeği sakin gözleriyle incelemişti.</p>

  <p>"Evet," dedi "istersen yavrulardan birini alabilirsin."</p>

  <p>Birdenbire dili çözülmüş gibi oldu:</p>

  <p>"Carl'ın hakkı var, Candy. Bu köpeğin kendine bile bir faydası yok. İhtiyar ve sakat bir hale gelecek olursam, birinin kafama bır kurşun sıkmasını çok isterdim."</p>

  <p>Slim'in sözü kanun hükmünde olduğu için, Candy, ona umutsuz gözlerle baktı.</p>

  <p>"Belki canı acır zavallının. Ona bakmak bana zahmet olmuyordu."</p>

  <p>Carlson:</p>

  <p>"Onu usulünce öldüreceğim, hiçbir şey duymayacak. Silahı tam şurasına –ayağının ucuyla yerini gösterdi– dayayacağım. Kımıldamaya bile vakit bulamayacak."</p>

  <p>Candy, her yüze ayrı ayrı bakarak yardım arıyordu. Bir çiftlik işçisi girdi içeri. Düşük omuzlarında görünmez bir arpa çuvalı taşıyormuş gibi, iki büklüm topuklarına basarak hantal bir yürüyüşü vardı. Yatağına giderek şapkasını rafa koydu. Sonra raftan bir dergi alarak masanın üstündeki ışığın altına getirdi.</p>

  <p>"Slim, sana göstermiş miydim bunu?" diye sordu.</p>

  <p>"Neyi göstermiş miydin?"</p>

  <p>Genç adam derginin son sayfasını karıştırdı, dergiyi masanın üstüne koyarak, eliyle işaret etti:</p>

  <p>"Şunu oku bak."</p>

  <p>Slim eğildi.</p>

  <p>"Hadi, yüksek sesle oku," dedi adam.</p>

  <p>"Bay müdür," Slim ağır ağır okuyordu. "Derginizi altı aydanberi okuyorum ve hepsinin en iyisi olduğu kanısındayım. Peter Rand'ın hikayeleri hoşuma gidiyor. Yaman buluyorum, bu adamı. 'Kara Atlı' gibi romanlara daha sık yer veriniz. Sık sık mektup yazan bir adam değilim. Yalnız derginizin on sente alınabilecek şeylerin en iyisi olduğunu size yazmayı düşündüm."</p>

  <p>Slim, sorucu bir tavırla gözlerini kaldırdı.</p>

  <p>"Neden okutuyorsun bunu bana?"</p>

  <p>Whit dedi ki:</p>

  <p>"Devam et. Altındaki imzayı oku."</p>

  <p>Slim okudu:</p>

  <p>"Size hayırlı işler dilerim. William Tenner."</p>

  <p>Tekrar Whit'e baktı:</p>

  <p>"Okuduk, ne olacak?"</p>

  <p>"Bill Tenner'i hatırlıyor musun? Üç ay kadar önce burada çalışıyordu."</p>

  <p>"Mektubu o mu yazdı diyorsun?"</p>

  <p>Whit:</p>

  <p>"Ta kendisi," diye haykırdı. "Odur."</p>

  <p>Slim:</p>

  <p>"Doğru diyorsun herhalde. Gerçekten basmışlar yazıyı."</p>

  <p>"Eminim. Bill'le ben bir gün burada oturuyorduk. Yeni çıkmış sayılardan biri Bill'in elindeydi. Ona bakıyordu. Dedi ki: 'Bir mektup yazdım. Bakalım bu sayıya koymuşlar mı?' Ama koymamışlardı. Bill dedi ki: 'Belki daha sonra koyarlar.' Dediği çıktı. İşte mektup."</p>

  <p>George, dergiyi almak için elini uzattı.</p>

  <p>"Ver bakalım."</p>

  <p>Whit yazının yerini buldu, ama dergiyi kimseye bırakmadı. İşaret parmağıyla mektubu gösterdi. Sonra gidip dergiyi raf sandığının içine özenerek yerleştirdi.</p>

  <p>"Acaba Bill gördü mü bunu?" dedi. "Bill'le ben, nohut tarlasında çalışıyorduk. İkimiz de kabartma makinelerini kullanıyorduk. Bill mert çocuktu doğrusu."</p>

  <p>Bu konuşma, Carlson'a köpeği unutturmamıştı. Yaşlı hayvandan gözlerini ayırmıyordu. Candy rahatsız bir halde onu gözetliyordu. En sonunda, Carlson atıldı:</p>

  <p>"Razı olursan zavallı hayvanı çektiği azaptan hemen şimdi kurtarırım. Bir daha da sözünü etmeyiz. Yaşayacak da ne olacak sanki? Yemek çiğneyemez, gözü görmez, hatta canını acıtmadan yürüyemez bile."</p>

  <p>Candy, biraz umutlanarak:</p>

  <p>"Senin silahın yok ki?" dedi.</p>

  <p>"Amma da laf. Bir Luger tabancam var. Hiç canını acıtmaz."</p>

  <p>Candy dedi ki:</p>

  <p>"Yarın düşünürüz. Hele bir sabah olsun."</p>

  <p>Carlson: "Beklemek için sebep ne?" dedi.</p>

  <p>Yatağına gitti, kerevetin altından çantasını çekti, içinden Luger marka bir tabanca çıkardı.</p>

  <p>"Hemen bitirelim bu işi. Bu kenef kokusuyla uyunur mu be?"</p>

  <p>Tabancayı arka cebine koydu. İtiraz eder umuduyla Candy uzun uzun Slim'e baktı. Slim hiç ağzını açmadı. Umutsuzluğa kapılan Candy, sonunda usulca:</p>

  <p>"Peki, ne halin varsa gör..." dedi. "Al, götür onu."</p>

  <p>Köpeğe bakmadı bile. Yatağına uzandı, kollarını başının arkasından kavuşturdu, gözlerini tavana çevirdi.</p>

  <p>Carlson, cebinden küçük bir kayış çıkardı. Eğilip kayışı köpeğin boynuna geçirdi. Candy'den başka, hepsi ona bakıyorlardı. Usulca:</p>

  <p>"Gel, kuçu kuçu," dedi. Ve teselli için Candy'ye döndü:</p>

  <p>"Hiç duymayacak bile."</p>

  <p>Candy hareketsiz kaldı, hiç cevap vermedi. Carlson kayışı büktü.</p>

  <p>"Hadi, yürü."</p>

  <p>Yaşlı köpek bin zahmetle kalktı, ayaklarını sürükleyerek, kendisini çeken kayışı izledi.</p>

  <p>Slim: "Carlson!" dedi. "Yapacağın işi biliyorsun değil mi?"</p>

  <p>"Ne demek istiyorsun, Slim?"</p>

  <p>Slim kısaca: "Bir kürek al yanına," dedi.</p>

  <p>"Ha, tabii, anlıyorum."</p>

  <p>Köpeği karanlıkta dışarı çıkardı.</p>

  <p>George, kapıya kadar peşlerinden gitti, kapıyı kapayıp mandalı yerine koydu. Yatağında dimdik yatan Candy, tavanı seyrediyordu.</p>

  <p>Slim, yüksek sesle dedi ki:</p>

  <p>"Katırlarımdan birinin tırnağı yarılmış. Gidip biraz katran süreyim."</p>

  <p>Ses odanın içinde gezindikten sonra kayboldu. Dışarısı sessizdi. Carlson'un ayak sesleri işitilmez olmuştu. Sessizlik odayı doldurdu ve devam etti.</p>

  <p>George homurdandı:</p>

  <p>"Lennie, köpek yavrusu peşinde hâlâ ahırda değilse, namussuzum. Şimdi bir köpeği var ya, buraya gelmeye yanaşmaz gayri."</p>

  <p>Slim, Candy'ye: "Köpek yavrularından kaç tane istersen senin olsun," dedi.</p>

  <p>Candy, cevap vermedi. Sessizlik yeniden odayı sardı.</p>

  <p>Gecenin karanlığından gelip odayı kaplıyordu. George dedi ki:</p>

  <p>"Benimle <i>euchre</i><a href="../Text/Section0009.xhtml#Footnote0005" id="Feedback0005"><sup>[5]</sup></a> oynamak isteyen var mı?"</p>

  <p>Whit:</p>

  <p>"Bir iki el oynarım," dedi.</p>

  <p>Lambanın altında karşı karşıya oturdular. Fakat George, kağıtları tarıyordu, bu çıtırtı oradaki bütün adamların dikkatini üzerine çektiği için, vazgeçti. Oda yeniden sessizliğe gömüldü. Bir dakika geçti, sonra bir dakika daha. Arkaüstü, kımıldamadan yatan Candy, tavanı seyrediyordu. Slim bir an ona baktı, sonra ellerini seyre koyuldu. Bir elini ötekinin üstüne koydu ve öylece hareketsiz tuttu. Derken, kapının altında hafif bir tıkırtı oldu, oradakilerin hepsi memnun memnun gözlerini o tarafa çevirdiler. Yalnız Candy gözlerini tavandan ayırmamıştı.</p>

  <p>George: "Galiba sıçan var altında," dedi. "Bir kapan kurmalı."</p>

  <p>Whil dayanamadı: "Ulan amma uzattın be? Neden vermiyorsun kağıtları? Böyle mi oynayacağız?"</p>

  <p>George kağıtları deste halinde masaya koyduktan sonra arka yüzünü seyretti. Sessizlik yeniden odayı kaplamıştı. Uzaklardan bir silah sesi duyuldu. Adamlar ihtiyara bir göz attılar. Bütün başlar ona çevrilmişti. Bir an ihtiyar tavanı seyre devam etti. Sonra yavaş yavaş duvar tarafında döndü ve sessiz kaldı. George, kağıtları gürültülü bir şekilde karıştırarak verdi. Whit bir sayı tahtasını önüne çekerek, fişleri düzeltti. Whit dedi ki:</p>

  <p>"Galiba sahiden çalışmaya geldiniz, siz ikiniz?"</p>

  <p>George: "Ne demek istiyorsun?" diye sordu.</p>

  <p>Whit güldü:</p>

  <p>"Cuma günü geldiniz de! Pazardan önce iki gün çalışmak zorundasınız."</p>

  <p>George: "Bu hesaba aklım ermedi," dedi.</p>

  <p>"Bu büyük çiftliklerde, uzun zaman kalmış olsaydın anlardın. Bir çiftliği şöyle bir kolaçan etmek isteyen adam, cumartesi öğleden sonra gelir. O gün akşam yemeğini, pazar günü de üç öğün yemek yer, pazartesi de kahvaltıdan sonra elini bile kımıldatmadan çeker arabasını gider. Halbuki siz, cuma günü öğleyin geldiniz çalışmaya. Demek ki hesabınız ne olursa olsun, en az bir buçuk gün çalışmak zorundasınız."</p>

  <p>George, onun gözlerinin içine bakarak: "Bir süre kalacağız," dedi. "Biraz metelik tutmak niyetindeyiz." Kapı usulca açıldı, seyis başını uzattı; dar bir zenci kafası, acıların üzerine izlerini nakşeltiği bir yüz ve sabırlı gözler.</p>

  <p>"Bay Slim!"</p>

  <p>Hala ihtiyar Candy'ye bakan Slim, gözlerini çevirdi:</p>

  <p>"Ha! Ha! Merhaba, Crooks. Ne var?"</p>

  <p>"Katırınızın tırnağı için katran kaynatmamı söylemiştiniz, hazırdır."</p>

  <p>"Sahi, Crooks. Hemen gidip ilacı süreyim."</p>

  <p>"İsterseniz ben yapayım, bay Slim."</p>

  <p>"Yok, kendim yaparım."</p>

  <p>Kalktı.</p>

  <p>Crooks durdu.</p>

  <p>"Söyle."</p>

  <p>"Hani şu iri yarı adam var ya, yeni gelen; ahırda köpeklerinizi elliyor."</p>

  <p>"Zararı dokunmaz. Yavrulardan birini ona verdim."</p>

  <p>"Haberiniz olsun dedim de. Yavruları sandıklarından çıkarıp mıncıklıyor. Hoşlanmaz böyle şeylerden hayvancıklar."</p>

  <p>"Zararı dokunmaz," dedi Slim. "Seninle geliyorum."</p>

  <p>George gözlerini kaldırdı:</p>

  <p>"O koca aygır, işi azalırsa, defet dışarı onu, Slim."</p>

  <p>Slim, seyisle birlikte çıktı.</p>

  <p>George kağıt verdi, Whit, verilen kağıtları alarak gözden geçirdi:</p>

  <p>"Küçüğü gördün mü?" diye sordu.</p>

  <p>"Ne küçüğü?"</p>

  <p>"Curley'in yeni karısı, canım."</p>

  <p>"Ha, gördüm."</p>

  <p>"Pek fingirdiyor, değil mi?"</p>

  <p>"Öyle uzun boylu görmedim," dedi George.</p>

  <p>Whit, fiyakalı bir hareketle elindeki kağıtları masaya koyarak:</p>

  <p>"Hele biraz kal ve gözünü aç. Bak neler göreceksin. Gizli kapaklı yapmıyor ki karı. Hiç böylesini görmedimdi şimdiyedek. İşi gücü herkese göz süzmek. Namussuzum, seyise bile göz ediyordur herhalde. Nedir maksadı, anlamıyorum ki."</p>

  <p>George, ilgili görünmeyerek:</p>

  <p>"Buraya geldiğinden beri hiç çıngar çıkmadı mı?"</p>

  <p>Whit'in kağıtlarıyla ilgilenmediği apaçıktı. Elindeki kağıtları bıraktı. George, kağıtları desteye karıştırdı. George her zamanki gibi pasiyansını açtı, kağıt dizdi, üstüne altı, en üstüne de beş tane koydu.</p>

  <p>Whit dedi ki:</p>

  <p>"Ne demek istediğini anlıyorum. Yok daha bir şey olmadı. Curley durmadan pireleniyor, ama işte o kadar. Ne zaman buraya yeni bir delikanlı gelse, karı hemen seğirtir. Ya Curley'i arar, ya da sözümona, bir şey kaybetmiş de arıyormuş gibi yapar. Erkeklerin peşinden ayrılmıyor vesselam. Curley de pirelenip duruyor ama, bugüne kadar bir bokluk çıkmadı."</p>

  <p>George dedi ki:</p>

  <p>"Sonu kötüye varacak bu işin. Muhakkak ki bu karının yüzünden bir kıyamet kopacak. Kodesten hoşlananlar için bitirim bir kapan yosma. Curley de, onu tam yerine getirmiş.</p>

  <p>İçinde bir sürü herifin bulunduğu bir çiftlik, böyle yerler karılara göre değildir, hele böylesine göre, hiç."</p>

  <p>Whit atıldı:</p>

  <p>"Aklın varsa, sen de yarın gece bizimle beraber gel kasabaya."</p>

  <p>"Neden? Ne oluyor?"</p>

  <p>"Her zamanki gibi, Mama Suzy'nin evine gideceğim. Yaman evdir doğrusu. Mama Suzy de herkesi gülmekten kırar geçirir... Öyle hoş şeyler anlatır ki. Geçen cumartesi taraçanın altına geldiğimizde, Suzy kapıyı açtı, sonra başını çevirip bağırdı: "Kızlar, giyin mantolarınızı, komiser geldi!" Hiç kabalık da etmez. Evinde beş kız var."</p>

  <p>George sordu:</p>

  <p>"Kaça oturuyor bu iş?"</p>

  <p>"İki buçuk kağıda. Yirmi beş sente bir kadeh viski içiliyor. Suzy'nin oturmak için güzel koltukları da var. Adamın canı karı istemezse, koltuklardan birine oturup iki üç kadeh çekerek vakit geçirebilir. Suzy hiç oralı olmaz. Ne acele ettirir, ne de karı almak istemeyenleri kapıdışarı eder."</p>

  <p>George:</p>

  <p>"Belki ben de gelirim görmeye," dedi.</p>

  <p>"Tabii gelsen iyi edersin. Adamakıllı eğleniyoruz. Mama bize hep komik şeyler anlatıyor. Bir gün demişti ki: 'Ne insanlar var şu dünyada, yere bir halı serip, gramofonlarının üstüne boncuklu bir lamba yerleştirdiler mi, kibar bir salon işlettiklerini sanıyorlar.' Clara'nın evine taş atıyordu. Suzy dedi ki: "Ben, sizlerin ne istediğinizi bilirim, delikanlılar! Benim kızlar hastalıksızdır, viskime de su katılmamıştır. Boncuklu lamba seyredip belsoğukluğuna yakalanmak isteyen varsa, gidecekleri yer malum.' Sonra da dedi ki: 'Boncuklu lamba seyretme sevdası yüzünden badi badi yürüyen ne adamlar bilirim ben.'"</p>

  <p>George:</p>

  <p>"Demek Clara, öteki evi işletiyor ha?"</p>

  <p>"Evet," dedi Whit. "Oraya hiç gitmeyiz. Clara'da üç dolara fişek atılır, bir kadeh parlatmak istersen otuz beş sent verirsin; üstelik hoş laf etmesini de bilmez. Ama Suzy'nin evi temizdir, güzel koltukları da vardır. Üstelik, rengi bozukları da almaz içeri."</p>

  <p>George:</p>

  <p>"Lennie ile ben, biraz metelik tutmaya bakıyoruz," dedi. "Belki oturup bir kadeh içmeye gelirim, ama iki buçuk dolar harcamam."</p>

  <p>Whit:</p>

  <p>"Adamın arasıra canı eğlenmek istiyor," dedi.</p>

  <p>Kapı açıldı, Lennie ile Carlson birlikte girdiler, Lennie göze çarpmamaya çalışarak gitti, yatağının üstüne oturdu.</p>

  <p>Carlson eğilip kerevetin altından çantasını çıkardı. Hâlâ duvara dönük yatan ihtiyar Candy'ye bakmadı. Carlson çantasından silah temizlemeye mahsus küçük bir çubukla bir şişe yağ çıkardı. Bunları yatağı üstüne koyarak tabancayı aldı, toplusunu çıkararak kurşunları düşürdü. Sonra namluyu küçük çubukla temizlemeye başladı. Enjektörün çıt diye sesini işitince, Candy döndü ve bir an silaha baktıktan sonra, tekrar yüzünü duvara çevirdi.</p>

  <p>Carlson laf olsun diye:</p>

  <p>"Curley daha gelmedi mi?" dedi.</p>

  <p>Whit:</p>

  <p>"Hayır," dedi. "Curley gene ne alıp veremiyor Tanrı aşkına?"</p>

  <p>Carlson, bir gözünü kısmış tabancasının namlusuna bakıyordu:</p>

  <p>"Karısını arıyor. Dışarda her yanı araştırıp duruyordu."</p>

  <p>Whit alaycı bir tavırla:</p>

  <p>"Vaktinin yarısını karıyı aramakla geçiriyor," dedi. "Öteki yarısında da karısı onu arıyor."</p>

  <p>Curley, pek telaşlı bir halde, odaya girdi:</p>

  <p>"Karımı görmediniz mi, çocuklar?" dedi.</p>

  <p>Whit tehditli bir tavırla odayı gözden geçirdi.</p>

  <p>"Nereye defoldu Slim?"</p>

  <p>George:</p>

  <p>"Ahıra gitti," dedi. "Bir katırın tırnağı yarılmış da, katran sürmeye gitti."</p>

  <p>Curley omuzlarını eğerek göğsünü şişirdi:</p>

  <p>"Ne kadar oldu?"</p>

  <p>"Beş, on dakika."</p>

  <p>Curley, kapıya doğru fırladı ve kapıyı ardından çat diye kapadı.</p>

  <p>Whit ayağa kalktı:</p>

  <p>"Şunu seyretmek fena olmayacak, Curley gitgide sapıtıyor, öyle olmasa, Slim'e sataşmaya kalkmazdı. Curley beceriklidir, adamakıllı beceriklidir. 'Altın eldiven' karşılaşmalarında finale kalmış. Kendinden sözeden gazete parçalarını saklıyor."</p>

  <p>Düşündü:</p>

  <p>"Ama yine de Slim'e dokunmasa iyi eder. Slim demir leblebidir."</p>

  <p>George:</p>

  <p>"Karısının Slim'le fiıngirdeştiğini sanıyor, değil mi?" dedi.</p>

  <p>"Öyle görünüyor," dedi Whit. "Tabii Slim'in karı ile alışverişi yok. Hiç sanmıyorum. Ama iş sarpa sararsa ne olacağını pek merak ediyorum. Hadi, gidip bakalım."</p>

  <p>George, dedi ki:</p>

  <p>"Ben burada kalıyorum. Böyle işlere burnumu sokmak istemem. Lennie ile ben, metelik tutmaya niyet ettik."</p>

  <p>Carlson, tabancasının temizliğini bitirdi, silahı çantaya koydu, çantayı da kerevetin altına sürdü.</p>

  <p>"Gidip bir bakayım, ne oluyor," dedi.</p>

  <p>İhtiyar Candy, yerinden kımıldamıyordu. Lennie de, yatağında otururken, dikkatle George'u gözetliyordu.</p>

  <p>Whit'le Carlson çıktıktan ve kapı arkalarından kapandıktan sonra, George, Lennie'ye döndü.</p>

  <p>"Ne düşünüyorsun?"</p>

  <p>"Hiç, George, Slim diyor ki, yavruları birkaç gün okşamazsam daha iyi olurmuş. Slim diyor ki: onlara zararı dokunurmuş. Ben de hemen döndüm buraya. Fena bir şey yapmadım, George."</p>

  <p>"Bunu ben sana söylemeliydim," dedi George.</p>

  <p>"Namussuzum kötü bir şey yapmadım onlara. Benim yavruyu dizimin üstüne koymuş, okşuyordum, işte o kadar."</p>

  <p>George sordu:</p>

  <p>"Ahırda Slim'i gördün mü?"</p>

  <p>"Tabii gördüm. 'Senin yavruyu o kadar okşamasan iyi edersin,' dedi."</p>

  <p>"O karıyı gördün mü?"</p>

  <p>"Curley'in karısını mı?"</p>

  <p>"Evet. Ahıra geldi mi?"</p>

  <p>"Gelmedi. Geldiyse de, ben görmedim."</p>

  <p>"Slim'in onunla konuştuğunu gördün mü?"</p>

  <p>"Görmedim. Ahıra gelmedi."</p>

  <p>George:</p>

  <p>"Tamam," dedi. "Herhalde bir çıngar seyredemeyecekler. Döğüşecek olurlarsa sen işe karışma, Lennie."</p>

  <p>Lennie:</p>

  <p>"Ben döğüşmek istemiyorum," dedi. Yatağından kalkarak masada George'un karşısına oturdu. George, hiç farkında olmadan kağıtları karıştırdı ve pasiyansını yine açmaya başladı. Kasıtlı, nedenli bir yavaşlıkla hareket ediyordu.</p>

  <p>Lennie elini uzattı, bir kağıt alarak kontrol etti. Sonra başaşağı çevirerek tekrar kontrol etti.</p>

  <p>"Aa, iki ucu da bir," dedi. "George, neden bunun iki ucu da bir?"</p>

  <p>"Bilmem," dedi George. "Öyle yapıyorlar işte. Slim ahırda ne yapıyordu sen gördüğün zaman?"</p>

  <p>"Slim mi?"</p>

  <p>"Evet. Onu ahırda gördün, hani sana yavru köpekleri mıncıklama, demedi mi?"</p>

  <p>"Ha, sahi. Elinde bir katran çömleği ile bir fırça vardı. Ne yapacaktı, bilmiyorum."</p>

  <p>"O karının içeri girmediğine emin misin? Hani sabahleyin buraya girdiği gibi."</p>

  <p>"Yok, girmedi."</p>

  <p>George, rahat bir nefes aldı.</p>

  <p>"Ulan, kerhanenin suyu mu çıktı be? İnsan orada kafayı çekip kurtları döker, ne karışan olur, ne görüşen. Sonra sana kaça patlayacağını da bilirsin. Ama gelgelelim bu çeşit bir kapana kıstırdın mı kuyruğunu, kodesi boyladığın gündür."</p>

  <p>Lennie, bu sözleri hayranlıkla dinliyordu, ucunu kaçırmamak için de hafifçe dudaklarını kımıldatıyordu. George, devam etti:</p>

  <p>"Andy Cuschman'ı hatırlıyor musun, Lennie? Hani ilkokula gidiyordu?"</p>

  <p>Lennie sordu:</p>

  <p>"Annesi çocuklara tatlılar yapardı, o mu?"</p>

  <p>"Evet, o. Gülünç bir şey oldu mu şıp diye hatırlarsın."</p>

  <p>George açtığı pasiyansı dikkatle kontrol ediyordu. En üst sıraya bir birli koydu ve yanına bir karo ikilisi, üçlüsü ve dörtlüsü koydu.</p>

  <p>George:</p>

  <p>"İşte o Andy şimdi kodeste. Karı yüzünden," dedi.</p>

  <p>Lennie, masanın üstünde parmaklarını tıkırdattı.</p>

  <p>"George!"</p>

  <p>"Ne var?"</p>

  <p>"George, içinde mal sahipleri gibi oturacağımız o küçük evi... sonra tavşanları almak için daha ne kadar zaman lazım?"</p>

  <p>George: "Bilmem," dedi. "Önce metelik tutmamız lazım... Ucuza kapatabileceğimiz bir küçük yer biliyorum, ama bedava vermezler adama."</p>

  <p>İhtiyar Candy usulca döndü. Gözler faltaşı gibi açılmıştı. George'u dikkatle dinliyordu.</p>

  <p>Lennie:</p>

  <p>"Anlat bana orasını, George," dedi.</p>

  <p>"Daha dün anlattım ya."</p>

  <p>"Bir daha anlat be, George."</p>

  <p>"Canım işte, beş hektar toprağı var. Küçük bir yel değirmeni, küçük bir evi, bir de kümesi var. Bir mutfağı, bir meyva bahçesi, kiraz, elma, kayısı ağaçları, ceviz ağaçları, biraz da çileği var. Yonca ekili bir köşeciği ile, onu sulamak için bol bol suyu var. Bir de domuz besleme yeri var."</p>

  <p>"Ya tavşanlar, George?"</p>

  <p>"Şimdilik tavşan yok ama, kolayca bir iki tavşan kümesi yaparım, sen de tavşanları yonca ile beslersin."</p>

  <p>"Hem de nasıl beslerim."</p>

  <p>George, ellerini kağıtlardan çekti. Sesi daha dolgunlaştı:</p>

  <p>"Bir iki domuzumuz da olur. Dedeminki gibi bir işleme yeri yaparım, domuz kestiğimiz zaman yağıyla jambonunu işleriz, sucuklar, daha bir sürü şeyler yaparız. Sonra balıklar dereye geldiği zaman, yüz kadarını tutar, tuzlayıp kuruturuz. Kahvaltıda diyetle yeriz. Bayılırım isli dere balığına. Yemiş mevsiminde konserve de yaparız. Domates konservesi yapmak kolaydır. Her pazar, tavuk veya tavşan keseriz. Belki de ineğimiz, ya da keçimiz olur, sütü o kadar koyu olur ki, kaymağımızı bıçakla keser veya kaşıkla alırız."</p>

  <p>Lennie, gözleri faltaşı gibi açılmış, dinliyordu. İhtiyar</p>

  <p>Candy de gözlerini George'dan ayırmıyordu. Lennie usulca:</p>

  <p>"Mal sahipleri gibi yaşarız," dedi.</p>

  <p>George: "Tabii," dedi. "Bahçede bir sürü sebze olacak, canımız biraz viski istese, birkaç yumurta veya başka bir şey, ya da süt satarız olur biter. İşte orada yaşayacağız. Bizim evimiz olacak orası. Durmadan dolaşmaya ve Japon aşçıların elinden yemek yemeye hiç ihtiyacımız kalmayacak. Yok, yok, kendi malımız olan bir eve sahip olacağız, koğuşta yatmayacağız artık."</p>

  <p>Lennie yalvardı: "Bana evi anlat, ne olursun, George."</p>

  <p>"Böyle işte, küçük bir evimiz, her birimiz için ayrı bir odamız olacak. Yusyuvarlak bir de küçük dökme sobamız; kışın onu yakacağız. Toprağımız çok olmayacağından, öyle fazla yorulmak zorunda kalmayacağız. Günde belki altı, yedi saat. Günde on bir saat arpa yüklemeyeceğiz. Bir şeyler ektiğimiz zaman ürünü de kendimiz toplayacağız. Ektiğimizin ne sonuç verdiğini gözümüzle göreceğiz."</p>

  <p>Lennie hararetle atıldı:</p>

  <p>"Tavşanlarımız da olacak. Onlara ben bakacağım. Nasıl bakacağım, anlat, George."</p>

  <p>"Bir çuval alıp yonca tarlasına gideceksin. Çuvalı doldurup, tavşan kümesine gireceksin."</p>

  <p>Lennie: "Çıtır çıtır yiyecekler," dedi. "Hani nasıl yerler onlar, biliyorsun ya. Gördüm ben."</p>

  <p>George devam etti: "Aşağı yukarı her altı haftada bir, yavrulayanlar olur... Böylece yemek veya satmak için bir sürü tavşan üreteceğiz. Sonra birkaç güvercin besleriz, değirmenin etrafında uçuşurlar."</p>

  <p>Büyülenmiş gibi Lennie'nin başı üstündeki duvara baktı:</p>

  <p>"Bütün bunlar bizim malımız olacak, kimse bizi kapıdışarı edemeyecek. Biri hoşumuza gitmedi mi, ona çek arabanı, diyeceğiz; haddine düşmüşse gitmesin. Bir dost çıkagelse, onun için yedek bir yatağımız bulunacak. O da kalacak tabii. Bir av köpeğimiz, iki-üç tekir kedimiz olacak, ama kediler yavru tavşanları kapar, dikkatli olmalısın."</p>

  <p>Lennie, kuwetle nefes alıyordu.</p>

  <p>"Hele bir kapmaya kalksınlar, dünyanın kaç köşesi olduğunu gösteririm onlara ben."</p>

  <p>Sakinleşti, içinden homurdanıyor, yarınki tavşanlara sataşacak yarınki kedilere gözdağı veriyordu.</p>

  <p>George, oturduğu yerde kendi hayallerinin büyüsüne kapılmış bir haldeydi.</p>

  <p>Candy, söze başladığı zaman, ikisi de suçüstü yakalanmış gibi, yerlerinden hopladılar. Candy dedi ki:</p>

  <p>"Böyle bir yer biliyor musun?"</p>

  <p>George, hemen toparlandı:</p>

  <p>"Bilirsem ne olacak?" dedi. "Sana ne?"</p>

  <p>"Yerini söyle demedim, canım. Nerede olursa olsun."</p>

  <p>"Tabii," dedi George. "Doğru. Yüz sene arasan o yeri bulamazsın."</p>

  <p>Candy, heyecanlı bir halde atıldı:</p>

  <p>"Böyle bir yere ne kadar istiyorlar acaba?"</p>

  <p>George kuşkulu gözlerle ona bakıyordu:</p>

  <p>"Eh, altı yüz kağıda alabilirim," dedi. "İçinde oturan ihtiyarlar tırıl kalmışlar, ihtiyar karının da bir ameliyata ihtiyacı var. Ama söylesene sen, sana giren çıkan var mı bu işte? Ne diye burnunu sokuyorsun bizim işimize?"</p>

  <p>Candy dedi ki:</p>

  <p>"Tek elimle pek işe yarar bir adam değilim. Elimi burada, bu çiftlikte kaybettim. Onun için ufak tefek hizmetleri bana gördürürler. Elimi kaybettiğim için bana iki yüz elli dolar verdiler. Bugüne bugün, üstüne elli dolar daha kattım, hepsi bankadadır. Üç yüz eder, ay sonunda elli kağıt daha geçecek elime. Bak, ne diyeceğim... "Hararetle eğildi: "Beni de yanınıza alsanız çocuklar, ha ne dersiniz? Bu işe üç yüz elli dolar koyabilirim. Fazla işe yaramam, ama yemek yapabilirim, tavuklara da bakarım, biraz bahçe de çapalayabilirim. Ne dersiniz ha?"</p>

  <p>George gözlerini yarı kapadı.</p>

  <p>"Bir düşüneyim," dedi. "Bunu hep yalnız ikimiz birlikte yapmayı düşünmüştük de."</p>

  <p>Candy sözünü kesti:</p>

  <p>"Bir vasiyetname hazırlarım. Kimim kimsem olmadığı için ölürsem hissemi size bırakırım. Sizin paranız var mı? Belki hemen yapabiliriz bu işi?"</p>

  <p>George, tiksinmişcesine tükürdü.</p>

  <p>"Bütün paramız on kağıt."</p>

  <p>Düşünceli bir halde ekledi: "Dinle, Lennie ile birlikte hiç masraf etmeden bir ay çalışacak olursak yüz kağıdımız olur. Eder dört yüz elli. Bu para ile işi yoluna koyabiliriz. Lennie ile sen, orası ile meşgul olursunuz, ben de kalan borcumuzu ödemek için bir iş bulurum, siz de yumurta falan satabilirsiniz."</p>

  <p>Sustular. Hayretle bakışıyorlardı. Hiçbir zaman gerçekten inanmış olmadıkları bu hayal gerçekleşmek üzereydi. George böbürlenerek: "Ulan aldık gitti be," dedi. Hayran hayran bakıyordu. Usulca tekrarladı: "Aldık gitti."</p>

  <p>Candy yatağının kenarına oturdu. Kopuk bileğini sinirli sinirli kaşıdı.</p>

  <p>"Dört sene önce sakatlanmıştım," dedi. "Nerde ise vuracaklar kıçıma tekmeyi. Artık bir odayı da süpüremeyecek hale geldim mi, beni yoksullar yurduna gönderirler. Paramı size versem, artık elimden adamakıllı iş gelmeyeceği zaman da bahçenizi çapalamama izin verirsiniz belki. Bulaşığı yıkar, bunun gibi ufak tefek işleri de görürüm. Hiç olmazsa el kapısının kahrını çekmem, kendi evimde kendi işimi görürüm."</p>

  <p>Üzüntülü bir sesle ekledi: "Bu gece köpeğime ne yaptılar, gördünüz, değil mi? Kimseye, kendine bile faydası yok, diyorlar. Beni kapıdışarı ettikleri zaman bari, biri çıksa da sevabına kafama bir kurşun sıksa. Ama kimse yapmaz bunu. Gidecek bir yerim olmayacak; hiçbir yerde iş bulamayaca­ğım. Buradan ayrılacağınız zaman otuz dolarım daha birikmiş olacak."</p>

  <p>George kalktı.</p>

  <p>"Oldu bitti bu iş," dedi. "Şu evceğizi bir hale yola koyar, gidip oraya yerleşiriz."</p>

  <p>Tekrar oturdu. Hayallerinin güzelliği ile büyülenmiş, bu güzel hayalin gerçekleşeceği günü düşünerek, kımıldamadan öyle oturuyordu.</p>

  <p>George hayalini işletiyordu.</p>

  <p>"Mesela bir yortu günüdür, ya da kasabaya bir cambazhane gelmiştir, yahut bir basketbol maçı var, ne bileyim."</p>

  <p>İhtiyar Candy başını salladı.</p>

  <p>George: "Kalkar gideriz, ne olacak?" dedi. "Kimseden izin isteyecek değiliz. Sadece: 'Hadi gidelim,' dedik mi, kalkar gideriz. İneği sağar, tavuklara biraz yem serper, kalkar gideriz."</p>

  <p>Lennie: "Tavşanlara da ot veririz. Onları beslemeyi hiç unutmam," dedi. "Ne zaman yapacağız bu işi George?"</p>

  <p>"Bir ay sonra. Tam bir ay sonra. Ne yapacağım biliyor musun? İçinde oturanlara mektup yazıp, orayı alacağımızı haber vereceğim. Kapora olarak da Candy yüz dolar gönderir."</p>

  <p>Candy: "Tabii," dedi. "İyi bir sobaları var mı?"</p>

  <p>"Evet, iyi bir sobaları var. Hem odun, hem de kömür yakan bir soba."</p>

  <p>Lennie: "Küçük köpeğimi de götürürüm," dedi. "Amanın ne hoşuna gidecek hayvanın orası, namussuzum."</p>

  <p>Dışarıda sesler yaklaşıyordu. George çabuk çabuk, dedi ki:</p>

  <p>"Kimseye bir şey söylemeyin. Üçümüzden başka kimse bilmesin. Para kazanmayalım diye defederler bizi buradan. Bütün ömrümüzce arpa taşıyacakmışız gibi davranırız, sonra günün birinde, alacağımızı alır, çekeriz arabayı."</p>

  <p>Lennie ile Candy, sevinçten yüzlerini buruşturarak başlarıyla onayladılar.</p>

  <p>Lennie kendi kendine: "Kimseye söylememeli," diye tekrarladı.</p>

  <p>Candy atıldı: "George!"</p>

  <p>"Ne var?"</p>

  <p>"Köpeğimi kendim öldürmeliydim, George. Bir yabancının köpeğimi öldürmesine izin vermemeliydim."</p>

  <p>Kapı açıldı. Slim girdi, arkasından da Curley, Carlson, Whit girdiler. Slim'in elleri katrandan kapkaraydı, fena halde kızgındı. Curley dirseğine yapışmıştı.</p>

  <p>Curley: "Kötü bir amaçla söylemedim, Slim," dedi. "Sadece bir sorayım, dedim."</p>

  <p>Slim: "İyi ama o kadar çok soruyorsun ki, nah burama geldi. Yetti yahu! Mübarek karına gözkulak olamıyorsan, suç benim mi? Şişirme kafamı be!"</p>

  <p>"Canım, kötü amaçla söylemedim, dedik ya. Belki görmüşsündür diye sordum."</p>

  <p>Carlson atıldı:</p>

  <p>"Ne diye söylemezsin evinde otursun, karı dediğin evinde oturur. Böyle koğuş koğuş sürtüp durursa, günün birinde başın belaya girer, iş işten geçmiş olur artık."</p>

  <p>Curley derhal sıçrayarak Carlson'a döndü:</p>

  <p>"Sen elalemin işine karışma, yoksa kapıyı boylarsın."</p>

  <p>Carlson güldü:</p>

  <p>"Ulan, züppe dangalak," dedi. "Slim'e çatmaya kalkıştın ama, sökmedi. Aldın ağzının payını. Tavşan gibi korkarım. Memleketin en iyi boksörüymüş, kulak asmam böyle sözlere ben. Sıkıysa gel de sataş bana, ulan bir tane koyarsam, çarşamba pazarına çeviririm suratını be."</p>

  <p>Candy de sevinçle saldırıya katıldı. Tiksinerek:</p>

  <p>"İçi vazelin dolu bir eldiven, tüh," dedi.</p>

  <p>Curley, ona öfkeli öfkeli baktı. Gözlerini ondan Lennie'ye çevirdi. Lennie hâlâ kavuşacağı çiftliğin hayaliyle mest bir halde, gülümsüyordu.</p>

  <p>Curley, bir köpek gibi Lennie'ye sokuldu:</p>

  <p>"Ne gülüyorsun ulan?"</p>

  <p>Lennie şaşkın şaşkın ona baktı:</p>

  <p>"Ha!"</p>

  <p>Curley kudurmuşcasına boşandı:</p>

  <p>"Gel buraya ulan, hergele. Kalk ayağa.Senin gibi bir orospu çocuğunu güldürür müyüm sandın kendime. Korkak kimmiş şimdi gösteririm sana ben."</p>

  <p>Lennie, sıkılmış bir halde George'a bakıyordu. Kalktı ve gerilemek istedi. Curley boks vaziyeti almıştı. Lennie'ye bir sol vurdu, sonra sağ yumruğunu tam burnuna yapıştırdı.</p>

  <p>Lennie korkudan haykırdı. Burnundan kan boşandı.</p>

  <p>"George," diye haykırdı. "Söyle şuna, dokunmasın bana, George."</p>

  <p>Duvara kadar çekildi. Curley peşinden giderek yüzüne vurmaya devam etti. Lennie ellerini kaldırıyordu, kendini savunamayacak kadar korkmuştu.</p>

  <p>George, ayağa kalkmış, bağırıyordu:</p>

  <p>"Durma, Lennie, vur sen de."</p>

  <p>Lennie kocaman elleriyle yüzünü kapadı. Korkudan inildiyordu. Haykırdı:</p>

  <p>"Söyle bıraksın, George!"</p>

  <p>Curley o zaman mide boşluğuna vurdu ve nefesini kesti.</p>

  <p>Slim yerinden kalktı:</p>

  <p>"Kalleş kerata," diye bağırdı. "Ben sana dersini vereyim de gör."</p>

  <p>George elini uzatarak Slim'i durdurdu.</p>

  <p>"Bir saniye!" diye haykırdı.</p>

  <p>Ellerini ağzının etrafına siper ederek, var gücüyle bağırdı:</p>

  <p>"Vur, Lennie!"</p>

  <p>Lennie ellerini yüzünden ayırdı ve George'u görmeye çalıştı. Curley, bu sefer gözlerine vurdu. Lennie'nin geniş yüzü kana hoyandı. George bir daha haykırdı: "Vur, korkma!"</p>

  <p>Curley yumruğunu sallarken Lennie elini yakaladı. Bir an sonra, Curley, olta ucunda sallanan bir balık gibi, yere yıkılıyordu. kapalı yumruğu Lennie'nin kocaman avuçları içinde kaybolmuştu. George koşarak yanlarına geldi.</p>

  <p>"Bırak onu, Lennie, bırak!"</p>

  <p>Ama dehşete düşen Lennie, sımsıkı tuttuğu adamın yere serilişini seyrediyordu. Lennie'nin yüzünden kan akıyordu, gözlerinden biri şişmiş ve kapanmıştı. George, suratına birkaç tokat attı. Lennie hâlâ elini açmıyordu. Curley o anda kireç gibi beyazdı, yıkıldığı yerde debelenemiyordu bile. Yumruğu Lennie'nin avucunda ezilirken sadece bağırıyordu.</p>

  <p>George durmadan haykırıyordu:</p>

  <p>"Bırak elini, Lennie, Slim, koş yardım et yoksa herifin elinden hayır kalmayacak."</p>

  <p>Lennie birdenbire avını bıraktı. Gidip duvarın bir köşesine büzüldü. Ürkek bir tavırla:</p>

  <p>"Sen dedin de yaptım, George," dedi.</p>

  <p>Lennie: "Ben bir şey yapmak istemedim," diye haykırdı, Slim'le Carlson onun üstüne eğildiler. Sonra Slim kalktı ve Lennie'ye bir dehşet duygusuyla:</p>

  <p>"Bunu doktora götürmeli," dedi. "Bütün kemikleri tuzla buz olmuş galiba."</p>

  <p>Lennie: "Ben bir şey yapmak istemedim," diye haykırdı.</p>

  <p>"Onun canını yakmak istemedim."</p>

  <p>Slim: "Carlson," dedi, "git arabayı koş. Gidip Soledad'da elini sardıralım."</p>

  <p>Carlson acele ile çıktı. Slim ağlamaklı olan Lennie'ye döndü:</p>

  <p>"Senin suçun yok," dedi. "Ne zamandır kaşınıp duruyordu hergele. Ama... ulan herifte el namına bir şey kalmamış adeta."</p>

  <p>Slim, acele dışarı çıktı, elinde bir demir kase içinde su getirdi. Kaseyi Curley'in dudaklarına götürdü.</p>

  <p>George dedi ki:</p>

  <p>"Slim, bize pasaportu verirler mi dersin? Paraya ihtiyacımız var. Curley'in babası bize pasaportu verir mi şimdi?"</p>

  <p>Slim, gülümser gibi yüzünü büzdü. Curley'in yanına diz çöktü.</p>

  <p>"Lafımı anlayacak kadar kendine geldin mi?" diye sordu.</p>

  <p>Curley başıyla onayladı.</p>

  <p>"O halde dinle," diye devam etti. "Galiba elini bir makineye kaptırdın. Başına geleni kimseye söylemezsen biz de söylemeyiz. Ama olanları anlatırsan ve bu oğlanı kovdurmaya kalkarsan, işin içyüzünü herkese anlatırız, rezil olursun."</p>

  <p>Curley: "Bir şey söylemeyeceğim," dedi.</p>

  <p>Lennie'ye bakmaktan kaçınıyordu.</p>

  <p>Dışarda bir tekerlek gürültüsü işitildi. Slim, Curley'in ayağa kalkmasına yardım etti.</p>

  <p>"Hadi, gel, Carlson, seni doktora götürecek."</p>

  <p>Curley'in dışarı çıkmasına yardım etti. Arabanın gürültüsü uzaklaştı. Bir an sonra, Slim tekrar odaya döndü. Hâlâ korku ile bir köşeye büzülmüş olan Lennie'ye baktı:</p>

  <p>"Göster bakayım ellerini!"</p>

  <p>Lennie ellerini uzattı.</p>

  <p>"Vay anasını! Gözüm korktu senden benim," dedi Slim.</p>

  <p>George atıldı:</p>

  <p>"Lennie korktu da ondan. Ne yapacağını bilemiyordu. Onunla döğüşmek akıl karı değildir, diye dememiş miydim sana? Yok, galiba Candy'ye söylemiştim bunu."</p>

  <p>Candy ciddi bir tavırla onayladı:</p>

  <p>"Tamam," dedi. "Daha bu sabah Curley, arkadaşına ilk defa sataştığı zaman dedin ki: 'Lennie'ye sataşmasa iyi eder.' İşte tastamam böyle söylemiştin bana."</p>

  <p>George, Lennie'ye döndü:</p>

  <p>"Senin bir suçun yok," dedi. "Artık korkmana gerek kalmadı. Benim dediğimi yaptın. Ama gidip biraz yüzünü yıkasan fena olmaz. Suratın berbat bir halde."</p>

  <p>Lennie incinmiş dudaklarıyla gülümsedi:</p>

  <p>"Başını derde sokmak istemiyordum," dedi.</p>

  <p>Kapıya doğru yürüdü, fakat tam kapı yanında durup döndü:</p>

  <p>"George!"</p>

  <p>"Ne var?"</p>

  <p>"Tavşanlara bakacak mıyım gene, George?"</p>

  <p>"Tabii, bir şey yapmadın ki?"</p>

  <p>"Kötü bir amacım yoktu, George."</p>

  <p>"Hadi, çek arabanı, git suratını temizle."</p>
</body>
</html>
