<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main1.css" rel="stylesheet" type="text/css" />
</head>

<body>
  <h2>1.</h2>

  <p>Özel bir sırası olmaksızın, şunları anımsıyorum:</p>

  <p>-Parlak bir bilek içi,</p>

  <p>-Gülerek, içine sıcak bir tava atılırken ıslak bir lavabodan yükselen buhar,</p>

  <p>-Yüksek bir evin su borusundan aşağı dosdoğru akıtılmadan önce, lavabo deliği çevresinde dönen sperm damlaları,</p>

  <p>-Dalgası ve çağıltısı takip halindeki yarım düzine el feneri tarafından aydınlatılan ve saçma bir şekilde, hızlı hızlı, doğal&nbsp;akışının ters doğrultusunda akan bir ırmak,</p>

  <p>-Akış doğrultusu, yüzeyi harekete geçiren sert bir rüzgârca gizlenmiş, geniş ve gri, bir başka ırmak,</p>

  <p>-Kilitli bir kapının ardında, uzun zaman önce soğumuş banyo suyu.</p>

  <p>Bu sonuncusu, gerçekte görmüş olduğum bir şey değil,- ancak sonunda anımsadığınız şeyler tanık olduklarınızla her zaman aynı olmuyor.</p>

  <p>Zaman içinde yaşıyoruz -zaman bizi tutuyor ve kalıba döküyor— ama ben bunu çok iyi anladığımı asla hissedememişimdir. Zamanın nasıl bükülüp karşıt doğrultuda aktığı ya da bir başka yerde paralel versiyonlar halinde var olabildiğine ilişkin&nbsp;şu kuramlardan söz ediyor da değilim. Hayır, ben olağan, gündelik zamandan, duvar ve kol saatlerinin: tik-tak, tık-tık diye,&nbsp;bize düzenli olarak geçmekte olduğu duygusunu verdiği şeyden bahsediyorum. Bir yelkovandan gerçeğe daha yakın bir&nbsp;başka şey var mıdır? Ne var ki bize zamanın eğilip bükülebilirliğini öğretmek, sadece en küçük hazzı ya da acıyı gerektirir.&nbsp;Bazı duygular bunu hızlandırır, bazılarıysa yavaşlatır; ara sıra&nbsp;da kaybolmuş gibi gözükür zaman, ta ki bir daha asla dönmemek üzere gerçekten de kaybolduğu son noktaya dek. Öğrencilik günlerimle çok ilgilenmiyorum, onlara herhangi bir&nbsp;nostalji de duymuyorum. Ancak okul her şeyin başladığı yer,&nbsp;bu yüzden anekdot haline gelmiş birkaç küçük olaya, zamanın&nbsp;deforme edip kesinliğe dönüştürdüğü bazı şöyle böyle anılara&nbsp;kısaca dönmem gerekiyor. Gerçek olaylardan artık emin olamıyorsam da en azından, bu olguların bıraktığı izlenimlere sadık kalabilirim. Elimden gelen en iyi şey bu.</p>

  <p>Biz üç kişiydik ve şimdi o dördüncüyü oluşturuyordu. Son derece sınırlı sayımıza bir eklemede bulunmayı beklemiyorduk: klikler ve çiftler uzun zaman önce oluşmuştu ve daha&nbsp;şimdiden okuldan hayata kaçışımızı hayal etmeye başlamıştık.&nbsp;Adı Adrian Finn'di, başlangıçta gözlerini aşağıda tutup aklındakileri kendine saklayan, uzun boylu, çekingen bir oğlandı.&nbsp;İlk bir iki gün, ona pek dikkat etmedik; okulumuzda, tam karşı kutbu olan cezalandırma tanışması şöyle dursun bir hoş geldin seremonisi de yoktu. Sadece, varlığını zihnimize yazdık ve bekledik.</p>

  <p>Hocalar onunla bizden daha fazla ilgiliydi. Zekâsını ve disiplin duygusunu ortaya çıkarmaları, daha önce ne kadar iyi bir öğrenim gördüğünü ve bir "burs materyali" olup olamayacağını&nbsp;hesap etmeleri gerekti. O güz yarıyılının üçüncü günü, İhtiyar&nbsp;Joe Hunt'la tarih dersimiz vardı; üç parçalı takım elbisesinin&nbsp;içinde, iğneleyici, alaycılık bir tatlıdillilik sergileyen tarih öğretmenimizin, yeterli ama çok da aşırı olmayan, can sıkıntısını&nbsp;sürdürmeye dayanan bir denetim sistemi vardı.</p>

  <p>"Hatırlayacaksınız ki sizden VIII. Henry'nin hükümdarlığı hakkında bazı hazırlık okumaları yapmanızı istemiştim." Colin, Alex ve ben, sorunun tıpkı olta atan birinin kullandığı yem gibi birimizin başına takılmayacağını umarak, kaçamak gözlerle birbirimize baktık. "Çağın karakteristik bir tablosunu kim&nbsp;ortaya koymayı isterdi?" Yana çevrilmiş gözlerimizden kendi&nbsp;sonuçlarını çıkardı. "Şey, belki de, Marshall. VIII. Henry'nin&nbsp;hükümdarlığını nasıl tanımlardın, Marshall?"</p>

  <p>İçimizin rahatlaması merakımıza ağır bastı çünkü Marshall, gerçek cahilliğin yaratıcılığından nasibini almamış, ihtiyatlı,&nbsp;kara cahilin tekiydi. Sonunda bir yanıt vermeden önce soruda&nbsp;gizlenmiş olası kılçıklar arandı durdu.</p>

  <p>"Kargaşa vardı, hocam."</p>

  <p>Sınıfı güçlükle kontrol edilebilir bir kıs-kıs gülme dalgası sardı, Hunt'ın kendisi de neredeyse gülümsüyordu.</p>

  <p>"Belki bunu daha ayrıntılı anlatmak isterdin, öyle değil mi?"</p>

  <p>Marshall başıyla yavaşça bir onaylama hareketi yaptı, biraz daha uzun düşündü ve ihtiyatlı davranmak için zaman olmadığı hükmüne vardı. "Şey, büyük kargaşa vardı, hocam."</p>

  <p>"O zaman, Finn'e soralım. Bu dönemi iyi biliyor musun sen?"</p>

  <p>Yeni oğlan, bir sıra ileride ve benim solumda oturuyordu. Marshall'ın budalalıklarına belirgin bir tepki göstermemişti.</p>

  <p>"Maalesef, pek bilmiyorum, hocam. Ama her türlü tarihsel olay üzerine -hatta Birinci Dünya Savaşı'nın patlak vermesi&nbsp;üzerine- bütün söylenebilecek olanı doğru bir şekilde dile getiren bir düşünce var; bu da 'bir şeylerin olduğu'."</p>

  <p>"Gerçekten oldu mu? Şey, beni işsiz bırakırdı bu, öyle değil mi?" Dalkavukça bir kahkahadan sonra, İhtiyar Joe Hunt tatil&nbsp;aylaklığımızı bağışladı ve bizleri çok eşli kraliyet kasabı konusunda bilgilendirdi.</p>

  <p>Bir sonraki teneffüste, gidip etrafta Finn'i aradım. "Ben Tony Webster." Bana sakıngan bir edayla baktı. "Hunt'a iyi oturttun."&nbsp;Neden söz ettiğimi bilmiyormuş gibi görünüyordu. "Bir şeylerin olduğu hakkında."</p>

  <p>"Aa. Evet. Anlamamış olması bayağı hayal kırıklığına uğrattı beni."</p>

  <p>Söylemesi gereken şey bu değildi.</p>

  <p>Anımsadığım bir başka ayrıntı: üçümüz, kurduğumuz bağın bir simgesi olarak, kol saatlerimizi yüzü bileğimizin içine dönük gelecek şekilde takardık. Elbette, bir özentiydi bu ama&nbsp;belki de daha fazla bir şeydi. Zamanı kişisel, hatta gizli bir şey&nbsp;gibi duyumsamamızı sağlıyordu. Adrian'ın bu jeste dikkat etmesini ve bizim gibi yapmasını bekliyorduk,- ama yapmadı.</p>

  <p>O gün daha sonra -ya da belki de bir başka gün -Cambridge'den yeni gelmiş genç bir hoca olan Phil Dixon'la iki saatlik bir İngilizce dersimiz vardı. Hocamız çağdaş metinleri kullanmaktan hoşlanıyor ve zaman zaman şöylesi ani çıkışlar yapıyordu: " Doğum, Çiftleşme ve Ölüm'- T.S. Eliot olan biten her&nbsp;şeyin bunlarla ilgili olduğunu söylüyor. Yorum yapmak isteyen&nbsp;var mı?" Bir keresinde bir Shakespeare kahramanıyla <span style="font-style:italic;">Spartak</span>üs'teki Kirk Douglas arasında benzerlikler buldu. Ted&nbsp;Hughes'un şiir sanatını tartışırken, başını proflara özgü bir&nbsp;edayla eğip, "Elbette, hepimiz, Hughes hayvanları tükettiğinde neler olup biteceğini merak ediyoruz" deyişini de anımsıyorum.</p>

  <p>Kimi zamanlar bizlere, "Beyefendiler" diye hitap ederdi. Doğal olarak, ona tapıyorduk.</p>

  <p>O öğle sonrası, üzerinde başlığı, tarihi ve yazarının adı olmayan bir şiir dağıttı, incelememiz için bize on dakika verdi, sonra da yanıtlarımızı istedi.</p>

  <p>"Senden başlayalım mı, Finn? Basitçe ifade etmen gerekirse, bu şiirin neye <span style="font-style:italic;">dair</span> olduğunu söylerdin?"</p>

  <p>Adrian başını sırasından kaldırdı. "Eros ve Thanatos, hocam."</p>

  <p>"Hmmm. Başka."</p>

  <p>"Seks ve ölüm” diye sürdürdü sözünü Finn, adeta Yunanca'yı anlamayanlar sadece sınıfın arka sıralarında oturan kalın kafalılar olmayabilirmiş gibi. "Ya da şöyle söylememi yeğlerseniz,&nbsp;aşk ve ölüm. Her halükârda, ölüm ilkesiyle çatışmaya giren&nbsp;erotik ilke. Ve o ilkeden doğan şey, hocam."</p>

  <p>Büyük olasılıkla, Dixon'ın sağlıklı olduğunu düşündüğünden daha etkilenmiş görünüyordum ben.</p>

  <p>"Webster, bizi daha fazla aydınlatın."</p>

  <p>"Ben bunun bir tahıl ambarı baykuşu hakkında bir şiir olduğunu düşünmüştüm sadece, hocam."</p>

  <p>Üçümüzle yeni arkadaşımız arasındaki farklardan biri buydu. Biz temelde, ciddi olduğumuz zamanlar dışında matrak geçiyorduk. O ise temelde, matrak geçtiği. zamanlar dışında ciddiydi. Bunu anlamamız bir süremizi aldı.</p>

  <p>Adrian, ardında koştuğu bir şey olduğunu itiraf etmeksizin grubumuzla kaynaşmaya karar verdi. Belki de kaynaşma çabasında değildi. Bize uyum sağlamak için görüşlerini de değiştirmedi.&nbsp;Sabah dualarında Alex'le ben sözcüklerin sadece mimlerini yapar, Colin sahte bir sofunun coşkulu inlemelerini taklit ederek işi&nbsp;hicivsel bir taktiğe dökmeyi yeğlerken, Finn'in litürji sözcüklerine katıldığını duyardık. Üçümüz de okul sporlarının seks dürtümüzü bastırmak için gizlice tezgâhlanmış faşistçe bir plan&nbsp;olduğunu düşünüyorduk; Adrian eskrim kulübüne katıldı ve yüksek atlama yaptı. Bizler neredeyse duyma özürlüydük, o okula klarnetiyle geldi. Colin aile hakkında sert sözler söylediğinde,&nbsp;ben politik sistemle alay ettiğimde ve Alex ise gerçekliğin algılanmış doğasına felsefi itirazlar yönelttiğinde, Adrian bize hiç&nbsp;açılmadı, en azından, başlangıçta. Bazı şeylere inandığı izlenimini veriyordu. Bizler de inanıyorduk, aradaki tek fark şuydu ki,&nbsp;bizler, bizim için kararlaştırılmış şeylerden çok, kendi seçtiğimiz&nbsp;şeylere inanmak istiyorduk. Dolayısıyla arıtıcı kuşkuculuğumuz&nbsp;olarak düşündüğümüz şeye inanmak istiyorduk.</p>

  <p>Okul Londra'nın merkezindeydi ve her gün, bir kontrol sisteminden bir başkasına geçerek kendi ayrı ilçelerimizden oraya yolculuk yapıyorduk. O zamanlar, her şey daha yalındı: daha az paramız vardı, hiçbir elektronik aygıt yoktu, modanın&nbsp;tiranlığı daha azdı ve hiç kız arkadaş yoktu. Ders çalışmak, sınavları geçmek, bir iş bulmak için elde edilen nitelikleri kullanmak ve sonra da ana babalarımızınkinden tehditkâr olmayacak&nbsp;şekilde daha doyurucu bir yaşam tarzı tutturmak olan -ki ana&nbsp;babalarımız, daha basit ve dolayısıyla daha üstün olan kendi&nbsp;yaşamlarını bizimkilerle alttan alta karşılaştırırken bunları&nbsp;onaylayacaklardı- evet, bir yaşam tarzı tutturmak olan insani&nbsp;ve oğulluk görevlerimizden bizi uzak tutacak hiçbir şey yoktu.&nbsp;Elbette bunların hiçbiri hiçbir zaman dile getirilmiyordu: İngiliz orta sınıflarının sözde rafine sosyal Darwinizmi her zaman&nbsp;örtülü kalıyordu.</p>

  <p>"Lanet olasıca orospu çocukları, ana babalar" diye yakınmıştı Colin bir pazartesi öğle yemeği vakti. "Küçükken onların kafa insanlar olduklarını düşünüyorsun, sonra da anlıyorsun ki&nbsp;tıpkı şey gibiler..."</p>

  <p>"VIII. Henry gibi mi, Col?" diye bir fikir ortaya attı Adrian. Onun ironi anlayışına alışmaya başlıyorduk, aynı zamanda da&nbsp;bu anlayışın bize karşı çıkarılabileceğine. Bizlere takılırken ya&nbsp;da ciddiyete davet ederken, bana Anthony diye hitap ederdi,-Alex, Alexandre olurdu ve adı uzatılamayan Colin de Col şeklinde kısaltılırdı.</p>

  <p>"Babamın yarım düzine karısı olsa bana vız gelirdi."</p>

  <p>"Ve inanılmaz derecede zengin."</p>

  <p>"Ve portresi Holbein tarafından yapılmış"</p>

  <p>"Ve Papaya siktir olup gitmesini söylemiş."</p>

  <p>"LOOÇ olmalarının özel bir sebebi var mı?" diye sordu Alex, Colin e.</p>

  <p>"Bayram yerine gitmemizi istiyordum. Hafta sonunu bahçeyle uğraşarak geçirmek zorunda olduklarını söylediler."</p>

  <p>Doğru: lanet olasıca orospu çocukları. Sert sözlerimizi dinlemekle birlikte söze pek ender olarak karışan Adnan'ı dışta tutuyorduk. Oysa, bize öyle geliyordu ki, onun çoğumuzdan&nbsp;daha fazla gerekçesi vardı. Annesi yıllar önce, babasını Adrian&nbsp;ve kız kardeşiyle başa çıkmak zorunda bırakarak, evi terk edip&nbsp;gitmişti. Bu, "tek ebeveynli aile" teriminin kullanıma girmesinden çok önceydi; o zamanlar "dağılmış bir yuva" ifadesi kullanılırdı ve Adrian da yuvalan dağılmış bir aileden gelen&nbsp;tanıdığımız tek kişiydi. Bunun onda fazlasıyla varoluşsal öfke&nbsp;birikimi yaratmış olması gerekirdi ama her nasılsa yaratmamıştı; annesini sevdiğini babasınaysa saygı duyduğunu söylüyordu. Üçümüz, içten içe, Adrian'ın oluşturduğu vakayı inceledik&nbsp;ve şöyle bir kurama vardık: mutlu bir aile yaşamına sahip olmanın anahtarı ortada bir aile olmamasıydı, ya da en <span style="font-style:italic;">azından,&nbsp;</span>birlikte yaşayan bir aile olmamasıydı. Bu analizi yapınca,&nbsp;Adrian a daha fazla gıpta ettik.</p>

  <p>O günlerde, yaşamlarımıza serbest bırakılmayı bekleyerek, bir çeşit kısıtlama bölmesi içinde tutulduğumuzu düşünüyorduk. Ve o bırakılma anı geldiğinde, yaşamlarımız -ve zamanın&nbsp;kendisi- hızlanacaktı. Yaşamlarımızın zaten başlamış olduğunu, bir avantajın çoktan kazanıldığını ve bir zarara da çoktan&nbsp;uğranıldığını nereden bilecektik? Aynı zamanda, serbest bırakılmamızın, sınırları önceden ayırt edilemeyen daha geniş bir&nbsp;kısıtlama bölmesinde olacağını.</p>

  <p>Bu arada, kitaplara açtık, sekse açtık, liyakate dayalı erki ve anarşistçe fikirleri savunuyorduk. Bütün politik ve toplumsal&nbsp;sistem bize yozlaşmış görünüyordu ancak haz sever kaostan&nbsp;başka bir alternatifi düşünmekten geri duruyorduk. Bununla&nbsp;birlikte Adrian bizi düşüncenin yaşama uygulanmasına, eylemlere ilkelerin kılavuzluk etmesi gerektiği anlayışına inanmaya&nbsp;itiyordu. Daha önce Alex, aramızdaki filozof olarak görülmüştü. Diğer ikimizin okumadığı şeyleri okumuştu ve sözgelimi,&nbsp;birdenbire, "Konuşamayacağımız şey konusunda susmalıyız"&nbsp;diye bir beyanatta bulunabiliyordu. Colin'le ben bu fikri bir&nbsp;süre sessizlik içinde düşünür, sonra sırıtır ve konuşmamızı sürdürürdük. Ne var ki şimdi Adrian'ın gelişi Alex'i mevkiinden&nbsp;etmişti ya da daha doğrusu bize bir başka filozof seçimi yapma&nbsp;olanağını vermişti. Alex, Russell ile Wittgenstein'ı okumuş&nbsp;idiyse,- Adrian, Camus ile Nietzsche'yi okumuştu. Ben, George&nbsp;Orwell ile Aldous Huxley'i okumuştum,- Colin, Baudelaire ile&nbsp;Dostoyevski'yi okumuştu. Bu sadece zayıf bir karikatür.</p>

  <p>Evet, elbette, iddialıydık; gençlik başka ne içindir ki? <span style="font-style:italic;">Weltanschauung</span><a href="../Text/dipnot.xhtml#dipnot1" id="not1"><sup>1</sup></a>&nbsp;ve <span style="font-style:italic;">Sturm und Drand</span><a href="../Text/dipnot.xhtml#dipnot2" id="not2"><sup>2</sup></a>&nbsp;gibi terimler kullanıyor, ''Bu, felsefi olarak aşikâr" demekten hoşlanıyor ve birbirimizi, hayal&nbsp;gücünün ilk görevinin sınırları aşmak olduğu konusunda temin&nbsp;ediyorduk. Ana babalarımız durumu farklı görüyor, çocuklarını ansızın zararlı etkiler altında kalmış masumlar olarak gözlerinde canlandırıyordu. Bu yüzden Colin in annesi benden onun&nbsp;"kara meleği" olarak söz ediyordu,- babam beni <span style="font-style:italic;">Komünist&nbsp;Manifesto'yu</span> okurken bulduğunda Alex'i kınamıştı,- Colin ise&nbsp;Alex'in annesiyle babası tarafından enikonu kanlı bir cinayet&nbsp;romanını okurken yakalandığında onlardan zılgıt yemişti. Bu&nbsp;tür vakalar eksik değildi. Seks konusunda da aynı şeyler söz&nbsp;konusuydu. Ana babalarımız, en çok korktukları şey her ne&nbsp;idiyse, birbirimiz tarafından yoldan çıkarılabileceğimizi</p>

  <p>düşünüyorlardı: yani iflah olmaz bir mastürbasyoncu, parlak bir eşcinsel, sağda solda kızları gebe bırakan pervasız bir zevk&nbsp;düşkünü. Bizim hesabımıza, yeniyetme dostluğunun yakınlığından, trendeki yabancıların uygunsuz davranışlarından, yanlış türden kızların fettanlığından endişeleniyorlardı. Kaygıları,&nbsp;bizim deneyimlerimizin ne kadar uzağına düşüyordu.</p>

  <p>Bir öğleden sonra ihtiyar Joe Hunt, Adrian'ın daha önceki meydan okuma olayına kafasını takmış gibi, bizden Birinci&nbsp;Dünya Savaşının kökenlerini tartışmamızı istedi: daha özgül&nbsp;bir ifadeyle, Arşidük Franz Ferdinand'ın katledilmesinin savaşın fitilini tutuşturmasının sorumluluğunu. O zamanlar çoğu-' muz da ya hep ya hiççiydik. Hayır'a karşı Evet demekten,&nbsp;Yergiye karşı Övgüyü çıkarmaktan, Masumiyete karşı Suçluluğu savunmaktan ya da Marshall'ın vakasını örnek alırsak, Büyük Kargaşaya karşı Kargaşayı tutmaktan hoşlanıyorduk.&nbsp;Beraberlik değil de kazanma ya da kayıpla biten bir oyundan&nbsp;hoşlanıyorduk. Bu yüzden bazıları için, adı belleğimden uzun&nbsp;zaman önce çıkmış olan Sırp tetikçi yüzde yüz bireysel sorumluluk sahibiydi: onu denklemden çıkardığınızda savaş hiçbir&nbsp;zaman patlak vermemiş olacaktı. Bazılarıysa yüzde yüz tarihsel&nbsp;güçlerin sorumluluğu görüşünü yeğliyordu, bu güçler birbiriyle çatışan ulusları kaçınılmaz bir çarpışma ortamına sürüklemişti: "Avrupa patlamayı bekleyen bir barut fıçısıydı..." Evet,&nbsp;yapılan yorumlarda hep bu tür ifadeler kullanılıyordu. Colin&nbsp;gibi daha anarşistçe düşünceleri olanlarsa, her şeyin şansa mal&nbsp;edilebileceğini, dünyanın sürekli bir kaos durumu içinde var&nbsp;olduğunu ve kendisi de hiç kuşkusuz dinsel bir kalıntı olan ilkel hikâye anlatma içgüdüsünün, olmuş ya da olmamış olabilecek şeylere geçmişe yönelik olarak anlam yakıştırdığını ileri&nbsp;sürüyordu.</p>

  <p>Hunt, hastalıklı inançsızlık yeniyetmeliğin doğal bir yan ürünüymüş gibi, zamanla alt edilecek bir şeymiş gibi, Colin'in&nbsp;her şeyi yerle bir etme girişimine başıyla kısacık bir onay işareti&nbsp;verdi. Hocalarla ana babalar bize rahatsız edici bir tonda&nbsp;kendilerinin de bir zaman genç olduklarını, bu yüzden de bu&nbsp;konularda otoriteyle konuşabileceklerini anımsatırlardı. Bu sadece bir dönem, diye ısrar ederlerdi. Bu dönemi atlatacaksınız,&nbsp;yaşam size gerçekliği ve gerçekçiliği öğretecek. Ne var ki biz&nbsp;o zamanlar onların bizler gibi olabildiklerini kabullenmeye yanaşmıyorduk ve yaşamı -aynı zamanda da hakikati, ahlaklılığı&nbsp;ve sanatı- saygınlıkları tartışmalı hale gelmiş olan büyüklerimizden çok daha açık bir şekilde kavrıyorduk.</p>

  <p>"Finn, sesin soluğun kesildi senin. Tartışmayı sen başlattın. Adeta bizim Sırp tetikçimiz oldun." Hunt yaptığı imaların etkisini göstermesi için durakladı. "Bu konuda kuşkuların olsa da&nbsp;Sırp tetikçinin masum olduğuna dair görüşlerini söylemek istemez miydin bize?"</p>

  <p>"Bilmiyorum, hocam."</p>

  <p>"Neyi bilmiyorsun?"</p>

  <p>"Şey, bir anlamda, bilmediğimin ne olduğunu bilemem. Bu, felsefi olarak aşikâr bir şey." Bir kez daha, Finn acaba ince bir&nbsp;alaya mı girişti yoksa hepimizin de ötesinde son derece ciddi&nbsp;mi diye meraka kapıldığımız şu kısa duraklamalardan biri oldu.&nbsp;"Aslında, bütün bu sorumluluk yakıştırma meselesi bir çeşit kaçamak değil mi? Başka herkes suçlanmaktan kurtulsun diye bir&nbsp;bireyi suçlamayı istiyoruz. Ya da tarihsel bir süreci bireyleri&nbsp;temize çıkarmanın bir yolu olarak suçluyoruz. Bunların hepsi&nbsp;aynı sonuçlara götüren anarşik bir kaos. Bana öyle geliyor ki,&nbsp;hepsi, de zorunlu olan bireysel bir sorumluluk zinciri var, vardı; ama herkesin basitçe başka herkesi suçlayabileceği kadar da&nbsp;uzun bir zincir değil bu. Ama elbette, benim sorumluluk yakıştırma arzum, olan bitenlerin adil bir analizinden çok, kendi&nbsp;ruh durumumun bir yansıması olabilir. Tarihin en merkezi&nbsp;önemde sorunlarından biri budur, öyle değil mi, hocam? Nesnel yoruma karşı öznel yorum sorusu, önümüze koyulan yorumu anlayabilmek için tarihçinin hikâyesini bilmemiz gerektiği&nbsp;gerçeği."</p>

  <p>Bir sessizlik oldu. Hayır, hiç de matrak geçmiyordu Finn.</p>

  <p>İhtiyar Joe Hunt saatine bakıp gülümsedi. "Finn, ben beş yıl sonra emekliye ayrılıyorum. Eğer bu görevi devralmayı düşünürsen seni referans vermekten mutluluk duyarım." Ve o da&nbsp;matrak geçmiyordu.</p>

  <p>Bir sabah toplantıda müdür, okuldan kovma ve spor yarışmalarında alınan hezimetlere sakladığı iç karartıcı sesiyle, elem verici bir haberi bizlerle paylaşmak zorunda olduğunu söyleyerek, Altı Fen'den Robson'ın hafta sonunda aramızdan ayrıldığını bildirdi. Öğrencilerin hayret ve dehşet dolu fısıldaşmaları&nbsp;arasında, bizlere Robson'ın gençliğinin baharında yaşam bahçesinden koparıldığını, vefatının bütün okul için bir kayıp olduğunu ve hepimizin de sembolik olarak cenaze töreninde yer&nbsp;alacağımızı söyledi. Aslında, bilmek istediklerimiz dışındaki&nbsp;her şeyi söyledi: nasıl ve niçin ölmüştü, eğer ölümü bir cinayet&nbsp;sonucu vuku bulmuş idiyse, onu kim öldürmüştü?</p>

  <p>"Eros ve Thanatos" diye bir yorumda bulundu Adrian günün ilk dersinden önce<span style="font-style:italic;">."</span>Thanatos yine kazandı."</p>

  <p>"Robson tam olarak Eros ve Thanatos malzemesi değildi" diye yanıt verdi Alex ona. Colin'le ben onu onaylamasına baş&nbsp;salladık. Böyle olduğunu biliyorduk çünkü iki yıl bizim sınıfımızdaydı: hayal gücünden yoksun, sanatla hiç mi hiç ilgilenmeyen, ciddi ve ölçülü bir oğlandı Robson, bu iki yıl boyunca&nbsp;hiç kimseyi incitmeden derslere girip çıkmıştı. Şimdiyse erken&nbsp;bir ölümle kendisi için bir ad yaparak bizi incitmişti. Gerçekten de gençliğinin baharında koparılmıştı yaşam bahçesinden:&nbsp;tanıdığımız Robson ot gibi biriydi.</p>

  <p>Bir hastalık, bir bisiklet kazası ya da bir gaz patlaması hiç telaffuz edilmedi ve birkaç gün sonra yayılan söylentilerde&nbsp;-Altıncı Sınıf Matematik'ten Brown adlı biriydi haberin kaynağı- otoritelerin söyleyemediği ya da söylememekte direttiği&nbsp;şeyi öğrendik: Robson, kız arkadaşını gebe bırakmış, kendini&nbsp;çatı katında asmış ve cesedi iki gün boyunca bulunamamıştı.</p>

  <p>"Kendini asmayı bileceğini hiç düşünemezdim."</p>

  <p>"Altı Fen'deydi."</p>

  <p>"Ama özel tip bir ilmek düğümü atmayı bilmen gerekir."</p>

  <p>"O sadece filmlerde olur. Ve gerçek infazlarda. Sıradan bir düğümle yapabilirsin bunu. Sadece boğulman biraz daha uzun&nbsp;zaman alır."</p>

  <p>"Kız arkadaşının nasıl biri olduğunu düşünüyorsunuz?"</p>

  <p>Bildiğimiz seçenekleri gözden geçirdik: erkekten kaçan bir bakire (şimdi sabık-bakire), aşüfte bir tezgâhtar, deneyimli bir&nbsp;olgun kadın, zührevi hastalığa yakalanmış bir fahişe. Adrian&nbsp;ilgilerimizi yeniden yönlendirene dek bu konuyu tartıştık.</p>

  <p>"Camus, intiharın gerçek tek felsefi mesele olduğunu söyledi."</p>

  <p>"Etiğin, politikanın, estetiğin, gerçekliğin doğasının ve bütün diğer şeylerin dışında." Alex'in sert karşılığında bir gerginlik izi vardı.</p>

  <p>"Tek <span style="font-style:italic;">gerçek</span> olan. Bütün Ötekilerin bağlı olduğu temel olan."</p>

  <p>Robsonın intiharının uzun bir analizinden sonra, bunun ancak sözcüğün aritmetik anlamında felsefi olarak düşünülebileceği sonucuna vardık: insan nüfusundaki bir kişilik artışa karşın, gezegendeki insan sayısını sabit tutmanın etik bir görev olduğuna karar vermiştik. Ama bütün öteki bakımlardan Robson'ın&nbsp;bizi —ve ciddi düşünmeyi— hayal kırıklığına uğratmış olduğu&nbsp;hükmüne vardık. Eylemi felsefe dışı, zevk düşkünlerine özgü&nbsp;ve sanat dişiydi: bir başka deyişle, yanlıştı. Söylentilere göre&nbsp;intihar notunda -kaynak yine Brown'dı- "Özür dilerim, anne"&nbsp;yazıyordu. Bu ifadede, güçlü bir eğitsel fırsatın kaçırılmış olduğu duygusuna kapıldık.</p>

  <p>Merkezi önemde ve değiştirilmez bir gerçek söz konusu olmasaydı belki de Robson'a bu denli sert davranmazdık: Robson bizimle yaşıttı, bizim şartlarımız açısından müstesna biri değildi, gelgelelim sadece bir kız arkadaş bulmayı becermekle&nbsp;kalmamış, aynı zamanda tartışma götürmeyecek bir şekilde, onunla seks yapmayı da başarmıştı. Lanet olasıca orospu çocuğu! Niçin biz değil de o? Niçin aramızdan hiçbirimiz bir kız arkadaş bulmayı <span style="font-style: italic;">başaramama</span> deneyimini bile yaşamış değildik?&nbsp;En azından bunun getireceği aşağılanma duygusu genel bilgeliğimize bir şeyler ekler, bize negatif anlamda böbürleneceğimiz bir şey verirdi ("Aslında, kızın sözcükleri tamı tamına:&nbsp;'karizma züğürdü sivilceli ahmak' idi"). Büyük edebiyat yapıtlarında okuduklarımızdan Aşk'ın Istırap'ı içerdiğini ve Aşk'ın yolumuza çıkacağına ilişkin örtük, hatta belki de mantıki bir vaat&nbsp;varsa, seve seve bir Istırap pratiği yapabileceğimizi biliyorduk.</p>

  <p>Korkularımızın bir başkası da buydu: Yaşam'ın Edebiyat gibi çıkmayacağı korkusu. Ana babalarımıza bir bakın, Edebiyat'ın malzemesi miydi onlar? En iyi olasılıkla, gerçek,&nbsp;hakiki, önemli şeylerin olabileceği toplumsal bir arkaplanın&nbsp;parçası olarak, seyirci ve izleyici durumuna özlem duyabilirlerdi onlar. Neler gibi? Edebiyatın sözünü ettiği şeyler gibi: aşk,&nbsp;seks, ahlak, dostluk, mutluluk, ıstırap, ihanet, zina, iyi ve kötü,&nbsp;kahramanlar ve kötü adamlar, suç ve masumiyet, hırs, güç, adalet, devrim, savaş, babalar ve oğullar, anneler ve kızlar, topluma karşı birey, başarı ve başarısızlık, cinayet, intihar, ölüm,&nbsp;Tanrı. Ve tahıl ambarı baykuşları. Elbette, başka tür edebiyatlar da vardı -kuramsal, kendine gönderme yapan, gözü yaşlı&nbsp;bir özyaşam öyküsellik içeren- ama bunların hepsi de sadece&nbsp;entelektüel mastürbasyondan ibaretti. Gerçek edebiyat, başkahramanların eylemlerinde ve düşüncelerinde gösterildiği&nbsp;gibi, psikolojik, duygusal ve toplumsal hakikatle ilgiliydi; roman zaman içinde geliştirilmiş kahramanla ilgiliydi. Zaten Phil&nbsp;Dixon da bize bunu söylemişti. Ve -Robson dışında- yaşamı&nbsp;uzaktan uzağa bir romana girmeye değecek şeyler içeren tek&nbsp;kişi Adrian'dı.</p>

  <p>"Annen babanı niye terk etti?"</p>

  <p>"Emin değilim."</p>

  <p>"Annenin başka bir herifle mi ilişkisi vardı?"</p>

  <p>"Baban boynuzlunun teki miydi?"</p>

  <p>"Babanın metresi mi vardı?"</p>

  <p>"Bilmiyorum. Bunu büyüdüğümde anlayacağımı söylediler."</p>

  <p>"Onlar hep bunu vaat ederler. Bunu şimdi açıklamaya ne dersiniz, ben de bunu söylerim." Gelgeldim, bunu hiçbir zaman söylememiştim. Ve bildiğim kadarıyla evimiz, utanç da&nbsp;duysam hayal kırıklığa da duysam, hiçbir giz içermiyordu.</p>

  <p>"Belki de annenin genç bir âşığı vardı?"</p>

  <p>"Nereden bileyim? Orada hiç karşılaşmıyoruz. Annem hep Londra'ya gelir."</p>

  <p>Umutsuzdu durum. Bir romanda, Adrian olan bitenleri ona söylendiği biçimiyle kabul etmezdi sadece. Eğer başkahraman&nbsp;bir romanda yapacağı gibi davranmıyorsa kurmacaya değer bir&nbsp;durum oluşturmanın anlamı neydi? Adrian'ın gizin peşine düşmesi ya da cep harçlığını biriktirip bir dedektif tutması gerekirdi; belki de dördümüz birden Hakikati Ortaya Çıkarma&nbsp;Araştırması'na girişmeliydik. Yoksa bu, edebiyattan çok bir çocuk öyküsü gibi mi olurdu?</p>

  <p>Yılın son tarih dersinde, uyuşuk öğrencilerine Tudor'lar, Stuart'lar, Victorian'lar ve Edwardian'larla, imparatorluğun&nbsp;yükseliş ve bunu izleyen çöküş dönemleri boyunca kılavuzluk&nbsp;etmiş olan ihtiyar Joe Hunt, bizleri tüm bu yüzyıllara şöyle&nbsp;yeniden bir bakıp bazı sonuçlar çıkarma girişiminde bulunmaya davet etti.</p>

  <p>"Belki de işe Tarih Nedir? türünden görünüşte basit bir soruyla başlayabiliriz, öyle değil mi? Bu konuda bir düşündüğün var mı Webster?"</p>

  <p>"Tarih, zafer kazananların yalanlarıdır" diye yanıt verdim, biraz fazla çabuk.</p>

  <p>"Evet, bunu söyleyeceğinden bayağı korkuyordum. Şey, Tarih'in aynı zamanda yenilenlerin öz yanılsamaları olduğunu&nbsp;hatırladığın müddetçe. Ya sen Simpson?"</p>

  <p>Colin benden daha hazırlıklıydı. 'Tarih, içinde çiğ soğan olan bir sandviçtir, hocam."</p>

  <p>"Ne sebeple?"</p>

  <p>"Kendini sadece yineler, hocam. Geğirtir. Bunu bu yıl tekrar tekrar gördük. Aynı eski hikâye, tiranlıkla başkaldırı, savaşla&nbsp;barış, refahla yoksulluk arasında aynı eski gidip gelme."</p>

  <p>"İçinde bir sandviçin alamayacağı kadar çok şey var, sence de öyle değil mi?"</p>

  <p>Yarıyıl sonu histerisiyle gerekenden daha uzunca güldük.</p>

  <p>"Finn?"</p>

  <p>" 'Tarih, belleğin kusurlarının, belgelemenin yetersizlikleriyle buluştuğu noktada üretilen kesinliktir.'"</p>

  <p>"Öyle mi, gerçekten de? Bunu nereden buldun?"</p>

  <p>"Lagrange, hocam. Patrick Lagrange. Fransız."</p>

  <p>'Tahmin etmesi zor değil. Bize bu konuda bir örnek verebilir miydin?"</p>

  <p>"Robson'ın intiharı, hocam."</p>

  <p>Soluklar algılanabilir ölçüde içe çekildi ve başlarını aldırışsızca sağa sola çeviren öğrenciler oldu. Ancak Hunt, öteki hocalar gibi, Adrian'a özel bir statü tanıyordu. Bizlerden diğerleri bir provokasyona kalkıştıklarında bu, çocukça bir kinizm, günün birinde kurtulacağımız bir şey olarak görülüp baştan defediliyordu. Her nasılsa Adrian'ın provokasyonları, hakikatin&nbsp;ardına düşen beceriksizce arayışlar olarak görülüp hoş karşılanıyordu.</p>

  <p>"Bunun meseleyle ne alakası var?"</p>

  <p>"Önemsiz olsa da tarihsel bir olay bu, hocam. Ama yeni. Bu yüzden kolaylıkla tarih olarak anlaşılması gerekir. Onun öldüğünü biliyoruz, bir kız arkadaşı olduğunu biliyoruz, kızın gebe&nbsp;olduğunu ya da bir zamanlar gebe olduğunu biliyoruz. Elimizde başka ne var? Tek bir belge parçası, üzerinde 'Özür dilerim,&nbsp;anne' yazan -en azından Brown'a göre- evet böyle yazan bir&nbsp;intihar notu. Bu not hâlâ mevcut mu? Ortadan kaldırıldı mı?&nbsp;Robson'ın gözümüze besbelli görünenler dışında başka saikleri&nbsp;ya da gerekçeleri var mıydı? Ruh hali neydi? Çocuğun ondan&nbsp;olduğundan emin olabilir miyiz? Bunu bile sonradan kısa bir&nbsp;zaman içinde öğrenemeyiz, hocam. O zaman nasıl oluyor da&nbsp;Robson'ın anne ve babası öldüklerinde ve kız arkadaşı ortadan&nbsp;kaybolduğunda ve onu zaten anımsamayı istemediğinde, bundan elli yıl sonra biri çıkıp da Robson'ın hikâyesini yazabiliyor? Buradaki problemi görüyor musunuz, hocam?"</p>

  <p>Adrian'ın bu kez fazla ileri gidip gitmediğini merak ederek, hepimiz de Hunt a baktık. O tek "gebe" sözcüğü, üzerimizde bir&nbsp;tebeşir tozu gibi asılı kalmış görünüyordu. Çocuğun babasının&nbsp;bir başkası olması konusundaki cüretkârca fikre, Boynuzlu Öğrenci Robson a gelince... Bir süre sonra, hoca şöyle yanıt verdi:</p>

  <p>"Problemi görüyorum, Finn. Ama zannederim tarihi hafife alıyorsunuz siz. Ve özel olarak da tarihçileri. Sırf tartışmış olmak için, zavallı Robson'ın tarihsel bir öneme sahip olduğunu&nbsp;farz edelim. Tarihçiler öteden beri olup biten şeylere dair doğrudan kanıt eksikliği problemiyle yüzleşmişlerdir. Alışık oldukları bir şeydir bu tarihçilerin. Şunu da unutmayın ki bu vakada&nbsp;bir soruşturma, dolayısıyla bir sorgu yargıcı raporu olacaktır.&nbsp;Robson pekâlâ bir günlük tutmuş ya da mektuplar yazmış olabilir, kullandığı kelimelerin hatırlandığı telefon konuşmaları&nbsp;yapmış olabilir. Anne ve babası aldıkları taziye mektuplarına&nbsp;cevap vermiş olabilirler. Ve şu anki ortalama ömür süresini göz&nbsp;önünde tutarsak, bundan elli yıl sonra, okul arkadaşlarının büyük bir çoğunluğuyla görüşme yapmak da hâlâ mümkün olabilirdi. Problem hayal ettiğinden çok daha az korkunç olabilirdi."</p>

  <p>"Ama hiçbir şey Robson'ın tanıklığının var olmayışını telafi edemez, hocam."</p>

  <p>"Bir bakıma, edemez. Ama bir o kadar da tarihçilerin olaya karışan kişinin kendi açıklamalarına belli bir kuşkuculukla yaklaşması gerekir. Çoğu kez en kuşkulu olan şey geleceği göz&nbsp;önünde tutarak yapılan bir beyandır."</p>

  <p>"Şayet görüşünüz buysa, hocam."</p>

  <p>"Ve zihinsel haller eylemlerden çoğu kez çıkarsanabilir. Tiranın, bir düşmanın ortadan kaldırılmasını rica ettiği elle yazılmış notlar gönderdiği durumlar pek enderdir."</p>

  <p>"Şayet görüşünüz buysa, hocam."</p>

  <p>"Şey, görüşüm bu."</p>

  <p>Konuşmaları tamı tamına böyle mi gerçekleşmişti? Neredeyse kesinlikle böyle gerçekleşmemişti. Ancak ben, konuşmalarının böyle olduğunu çok iyi anımsıyorum.</p>

  <p>Okulu bitirdik, birbirimize yaşam boyu dostluk sözü verdik ve kendi yollarımıza gittik. Adrian, hiç kimsenin şaşırmayacağı&nbsp;bir şekilde, Cambridge'e burs kazandı. Ben, Bristol'da tarih&nbsp;okudum,- Colin, Sussex'e gitti, Alex ise babasının işini sürdürdü. O günlerde herkesin -gençlerin bile- yaptığı gibi birbirimize mektuplar yazdık. Ne var ki bu haberleşme şeklinde pek&nbsp;deneyim sahibi değildik, bu yüzden de yazacaklarımızın aciliyetini çoğu kez aşırı bir çekingenlik önceliyordu. "Ayın 17'sinde göndermiş olduğun mektubunu almış bulunmakla"&nbsp;diyerekten bir mektuba başlamak, bir süre için, son derece esprili görünüyordu.</p>

  <p>Üniversitedeki üçümüz, tatil için ne zaman eve gelsek buluşmaya yemin ettik; ancak yeminlerimizi her zaman tutmadık. Ve birbirimize yazmak, ilişkilerimizin dinamiğine yeniden biçim vermiş gibiydi. Başlangıçtaki üçlü birbirine, Adriana&nbsp;yazdığından daha seyrek ve daha az coşkuyla yazdı. Onun&nbsp;dikkatini, onayı istiyorduk; ona kur yapıyor ve en iyi hikâyelerimizi önce ona anlatıyorduk. Her birimiz de ona en yakın kişi&nbsp;olduğumuzu -ve böyle olmaya layık olduğumuzu- düşünüyorduk. Ve kendimiz yeni arkadaşlıklar edinsek de Adrian'ın edinmediğine her nasılsa ikna olmuştuk: üçümüzün, onun hâlâ en&nbsp;yakın dostları olduğuna, onun bize bağımlı olduğuna. Acaba&nbsp;bu sadece bizim ona bağımlı olduğumuz gerçeğini gizlemenin&nbsp;bir yolu muydu?</p>

  <p>Derken yaşam kendi ritmini buldu ve zaman hızlandı. Bir başka deyişle, ben bir kız arkadaş buldum. Elbette daha önce&nbsp;birkaç kızla tanışmıştım ama ya onların kendilerine olan özgüvenleri beni beceriksizleştirmişti ya da gergin halleri benim&nbsp;kendi gerginliğimi pekiştirmişti. Belli ki nazik ve tatlı dilli yirmilik oğlanlardan, dizleri titreyen on sekizliklere aktarılan gizli bir erkeksi kod vardı; bu koda bir kez egemen olunduğunda&nbsp;o, sizi kızları "tavlamaya" ve bazı durumlarda da onlarla "iş bitirmeye" muktedir kılıyordu. Ne var ki ben bu kodu hiçbir zaman öğrenmedim ya da anlayamadım ve muhtemelen hâlâ da&nbsp;anlamış değilim. Benim "tekniğim" hiçbir tekniğe sahip olmamaya dayanıyordu; başkaları, hiç kuşkusuz haklı olarak, bunu&nbsp;beceriksizlik olarak görüyorlardı. En basitinden "bir içki içmeyi arzu eder miydin —sonra da dansa gideriz- ya da seni eve&nbsp;kadar geçiririm, bir kahve içmeye ne dersin?" türünden bir&nbsp;bağlama taktiği, benim asla gösteremeyeceğim bir gözü pekliği içeriyordu. Ben sadece etrafta dolanıyor ve her şeyi berbat&nbsp;etmeyi beklerken ilginç sözler etmeye çalışıyordum. Okuldaki&nbsp;ilk yarıyılımda katıldığım bir partide içkiden kendimi hüzünlü&nbsp;hissettiğimi anımsıyorum,- yanımdan geçen bir kız, halimden&nbsp;etkilenerek bana iyi olup olmadığımı sorduğunda ona, "Galiba&nbsp;ben bir manik depresifim" diye yanıt verdiğimi fark etmiştim&nbsp;çünkü o zamanlar bu, "Kendimi biraz hüzünlü hissediyorum"dan&nbsp;daha karakter sahibi biri olduğum izlenimi uyandırıyordu. Kız,&nbsp;"Bir başkasına dünyada katlanamam" diye yanıt verip de oradan çabucak sıvıştığında, kendimi neşeli kalabalıktan farklı biriymiş gibi kılmak şöyle dursun, dünyanın en kötü kız tavlama&nbsp;yöntemine başvurmuş olduğumu kavradım.</p>

  <p>Kız arkadaşımın adı Veronica Mary Elizabeth Ford'du, bu bilgiyi ondan söküp almak, bununla onun iki göbek adını kastediyorum, tam iki ayımı aldı. İspanyolca öğrenimi görüyor,&nbsp;şiirden hoşlanıyordu ve babası memurdu. 1.57 boyunda bir&nbsp;kızdı; yuvarlak, kaslı baldırları ve omuzlarına kadar gelen açık&nbsp;kahverengi saçları vardı, mavi-gri gözleri, mavi çerçeveli gözlüklerinin ardından seri ama mesafeli bir tebessümle bakıyordu. İyi biri olduğunu düşünüyordum. Şey, muhtemelen benden&nbsp;kaçmayan her kızı iyi biri olarak görürdüm. Ona kendimi hüzünlü hissettiğimi söylemeye çalışmadım çünkü hissetmiyordum.&nbsp;Benim Dansette'ime karşılık onun Black Box marka bir&nbsp;pikabı vardı ve müzikal beğenisi benimkinden daha iyiydi:&nbsp;yani, benim taptığım ve bazı koral yapıtlarının ve liedlerinin<a href="../Text/dipnot.xhtml#dipnot3" id="not3"><sup>3</sup></a>&nbsp;long-playlerine sahip olduğum Dvorak ve Çaykovski'yi küçümsüyordu. Yüzünde ara sıra beliren bir gülümseme ve daha&nbsp;da sık olarak kaş çatışlarla plak koleksiyonumu inceledi. Hem&nbsp;1812 Uvertürü'nü hem de <span style="font-style:italic;">Un homme et Une Femme</span> film müziğini&nbsp;saklamış olmam beni kurtarmadı. Kapsamlı pop plaklarıma&nbsp;ulaşmadan önce bile yeterince kuşkulu materyal vardı odamda:&nbsp;EIvis, Beatles, Rolling Stones (tabii, onlara birisi laf söyleyecek&nbsp;falan değildi) ama aynı zamanda Hollies, Animals, Moody Blues ve (daha aşağı bir düzlemde) <span style="font-style:italic;">bir çiçekten bir bahçeye hediye&nbsp;</span>adlı, iki plaklık bir Donovan seti.</p>

  <p>"Bütün bunlardan hoşlanıyor musun?" diye sordu, duygularını belli etmeyen bir sesle.</p>

  <p>"Çalarken dans etmesi iyi oluyor" diye yanıt verdim, biraz savunmaya geçerek.</p>

  <p>"Bunları çalarken dans mı ediyorsun? Burada mı? Odanda mı? Kendi kendine mi?"</p>

  <p>"Hayır, pek sayılmaz." Gerçi elbette dans ediyordum.</p>

  <p>"Ben dans etmem" dedi, birlikte çıkacak olsak kuracağımız ilişkinin kâh kurallarını koyan kâh antropologluğunu yapan bir&nbsp;tonda.</p>

  <p>O zamanlar birisiyle "çıkma" kavramının ne anlama geldiğini açıklasam iyi olacak çünkü zaman bunu değiştirdi. Geçenlerde&nbsp;kızı ona sıkıntı içinde gelmiş olan bir kadın arkadaşla konuşuyordum. Kız üniversitede ikinci yarıyılındaydı ve -açıkça ve&nbsp;kendi bilgisi dahilinde- aynı zamanda birkaç başka kızla yatan&nbsp;bir oğlanla yatmaktaydı. Oğlanın yaptığı şey hangisiyle "çıkacağına" karar vermeden önce onların hepsiyle görüşme yapmaktı.&nbsp;Kız üzgündü ama böyle bir sistemden ötürü değil -gerçi bunun&nbsp;adaletsizliğini şöyle böyle algılıyordu- sonunda seçilen o olmadığı için.</p>

  <p>Bu, kendimi, üyeleri hâlâ para alışverişi için ahşaba oyulan şalgamlar kullanmakta olan eski, gününü doldurmuş bir kültürün&nbsp;kalıntısı gibi hissetmeme yol açtı. "Benim zamanımda" -gerçi o&nbsp;zamanlar buna sahip çıkmıyordum, şimdiyse daha da az çıkıyorum- olan biten şuydu: bir kızla tanışıyordunuz, onun çekiciliğine kapılıyordunuz, ona hoş görünmeye uğraşıyordunuz, onu bir&nbsp;iki sosyal olaya katılmaya sözgelimi, puba gitmeye- davet ediyordunuz, sonra onu tek başına dışarı çıkarıyordunuz, sonra&nbsp;yine aynı şeyi yapıyordunuz, derken değişken sıcaklıkta bir iyi&nbsp;geceler öpücüğünden sonra, onunla bir şekilde resmen "çıkmış"&nbsp;oluyordunuz. Kamu önünde kendinizi ancak yarı yarıya angaje&nbsp;ettiğinizde, kızın cinsel politikasının ne olabileceğini keşfediyordunuz. Ve bu bazen, kızın bedeninin balık avlamanın yasak&nbsp;olduğu bir bölge kadar sıkı korunduğu anlamına geliyordu.</p>

  <p>Veronica zamanın öteki kızlarından çok farklı değildi. Size karşı fiziksel olarak rahat davranıyorlar, herkesin içinde kolunuza giriyorlar, yüzünüz pembeleşene dek sizi öpüyorlar ve&nbsp;tenle ten arasında aşağı yukarı beş kat elbise olduğu sürece göğüslerini size bilinçli olarak dayayabiliyorlardı. Adını hiç anmaksızın, pantolonunuzun içinde neler olup bittiğinin çok iyi&nbsp;farkındaydılar. Ve uzunca bir süre için, hepsi buydu. Bazı kızlar&nbsp;daha fazlasına izin veriyorlardı: karşılıklı mastürbasyona girişenleri ya da bilindiği şekliyle "tam yollu sekse" izin verenleri&nbsp;duymuşsunuzdur. Çok sayıda yarı boş denilecek türden ilişki&nbsp;yaşamadıkça o "tam yollu" ifadesinin önemini değerlendiremezdiniz. Sonra da ilişki sürerken, bazıları gelgeç heveslere,&nbsp;bazılarıysa vaatlere ve bağlanmalara dayanan kimi örtük avantaj sağlamalar oluyordu, ta ki şairin, "bir yüzük için çekişme"&nbsp;diye adlandırdığı şeye kadar.</p>

  <p>Daha sonraki kuşaklar bütün bunları dine ya da iffet düşkünlüğüne mal etmeye eğilimli olabiliyordu. Ama yarım yollu seks olarak adlandırılabilecek türden ilişki kurduğum kızlar ya&nbsp;da kadınlar -evet, sadece Veronica yoktu- kendi bedenleriyle&nbsp;barışıktı. Ve bazı ölçütler ortaya konacak olursa, benim bedenimle de barışıktılar.</p>

  <p>Bunu söylerken, yarım yollu seksin heyecan vermekten uzak olduğunu ya da belli şekiller dışında, hayal kırıklığı bile yaratabileceğini kastediyor değilim. Zaten&nbsp;bu kızlar analarının izin verdiğinden daha fazlasına izin veriyorlardı ve ben de babamın elde ettiğinden daha fazlasını elde&nbsp;ediyordum. En azından, öyle olduğunu varsayıyordum. Ve&nbsp;hiçbir şey olmamasındansa bir şey olması daha iyiydi. Ancak&nbsp;bu arada, Colin ile Alex, hiçbir yasak bölge politikası gütmeyen kızlarla ilişki kurmuşlardı ya da sözleriyle böyle bir şey&nbsp;olduğunu ima ediyorlardı. Öte yandan, hiç kimse seks konusunda tam hakikati söylemiyordu. Ve bu bakımdan da hiçbir&nbsp;şey değişmiş değil.</p>

  <p>Sırf merak ediyor olabilirsiniz diye söylüyorum, tam olarak bakir sayılmazdım. Liseyle üniversite arasında, verdikleri heyecan, bıraktıkları izden daha büyük olan bir-iki öğretici olay&nbsp;yaşadım. Bu yüzden daha sonra olanlar daha da tuhaf hissetmeme yol açtı: bir kızdan ne kadar çok hoşlanırsanız ve onunla ne kadar iyi uyum sağlarsanız, seks şansınız o kadar azalmış&nbsp;gibi görünüyordu. Tabii, elbette bu ancak çok sonraları dile&nbsp;getireceğim bir düşünceydi, bendeki bir şey hayır, diyen kadınların cazibesine kapılmadıkça böyle oluyordu. Ama insanda&nbsp;böyle sapkın bir içgüdü var olabilir mi?</p>

  <p>"Niye olmasın?" diye sorardınız, engelleyen bir el bileğinize yapışmışken.</p>

  <p>"Doğru gözükmüyor."</p>

  <p>Çok sayıda ıslık çalan çaydanlığın önünde, olan bitenler karşısında bir denge oluşturacak tarzda çok sayıda harlı gaz&nbsp;ocağının önünde duyulan bir konuşmaydı bu. Ve "duygulara"&nbsp;karşı hiç tartışma olmazdı çünkü kadınlar o konuda uzmandılar,&nbsp;erkeklerse kaba ve ilkeller. Bu yüzden de "Doğru gözükmüyor"&nbsp;ifadesi, kilise öğretilerinden ya da bir annenin öğüdünden çok&nbsp;daha fazla ikna gücüne ve çürütülmezliğe sahipti. Ama bunlar&nbsp;Altmışlarda olup bitmiyor muydu? diyebilirsiniz. Evet ama sadece bazı insanlar için, ülkenin sadece bazı bölgelerinde.</p>

  <p>Kitap raflarım Veronica'nın gözünde plak koleksiyonumdan daha başarılıydı. O günlerde, karton kapaklı kitaplar geleneksel biçimlerinde çıkıyorlardı: kurmaca türde kitaplar için turuncu Penguin'ler, kurmaca olmayan kitaplarda mavi Pelican'lar. Raflarınızda turuncudan çok maviye sahip olmak ciddiliğinizin bir kanıtıydı. Ve bende bir bütün olarak yeterince&nbsp;doğru başlıklar vardı: Richard Hoggart, Steven Runciman,&nbsp;Huizinga, Eysennck, Empson... bunların dışında, Larry çizgi&nbsp;roman kitaplarımın yanında John Robinson'ın <span style="font-style:italic;">Honest to God'</span>ı.&nbsp;Veronica hepsini okuduğumu düşünerek bana iltifatlarda bulundu ve çoğu yıpranmış olan kitapların elden düşme satın&nbsp;alınmış olduğundan kuşkulanmadı.</p>

  <p>Onun raflarında, ciltli kitap ve broşür olarak çok sayıda şiir vardı.- Eliot, Auden, MacNeice, Stevie Smith, Thom Gunn,&nbsp;Ted Hughes. Orwell ve Koestler in Left Book Club baskıları,&nbsp;dana derisiyle ciltlenmiş bazı on dokuzuncu yüzyıl romanları,&nbsp;Arthur Rackhams'ın bir-iki çocukluk kitabı ve <span style="font-style:italic;">I Capture the&nbsp;Castle</span> başlığım taşıyan başucu kitabı. Hepsini de okumuş olduğundan ya da sahip olunacak doğru kitaplar olduklarından&nbsp;bir an için bile şüphelenmedim. Dahası, bu kitaplar zihninin&nbsp;ve kişiliğinin organik bir devamı gibi görünüyordu oysa benimkiler bana işlevsel olarak ayrı, ilerde olmayı umduğum bir&nbsp;karakteri tanımlamaya çaba harcıyorlarmış gibi geliyordu. Bu&nbsp;uyuşmazlık beni hafif bir paniğe sürükledi ve onun şiir kitaplarına göz gezdirirken, Phil Dixon'in yazmış olduğu bir cümleye rastladım.</p>

  <p>"Elbette herkes, hayvanları tükettiğinde, Ted Hughes un ne yapacağını merak ediyor."</p>

  <p>"Öyle mi?"</p>

  <p>"Bana öyle söylediler" dedim zayıf bir sesle. Dixon'in ağzında cümle nükteli ve sofistike gözükmüştü, benim ağzımdaysa, sadece şakacı.</p>

  <p>"Şairler, romancılar gibi malzemelerini tüketmezler" diye bir uyarıda bulundu bana. "Çünkü malzeme denilen şeye aynı</p>

  <p>şekilde bağımlı değildirler. Ve sen ona bir çeşit zoolog gibi davranıyorsun, öyle değil mi? Ama zoologlar bile hayvanlardan usanmazlar, bilesin."</p>

  <p>Bana gözlük çerçevesinin üzerinden bir kaşını kaldırmış halde bakıyordu. Benden beş ay daha büyüktü ve bu bazen beş&nbsp;yıl gibi geliyordu.</p>

  <p>"İngilizce hocamın söylediği bir şeydi bu sadece."</p>

  <p>"Şimdi üniversitede olduğuna göre kendi başına düşünmeye alıştırmalıyız seni, öyle değil mi?"</p>

  <p>Bu "biz"de, beni, her şeyi yanlış anlamamış olduğumdan kuşkulandıran bir şey vardı. Veronica beni geliştirmeye uğraşıyordu sadece, ben kim oluyordum da ona itiraz edecektim? Bana sorduğu ilk şeylerden biri saatimi niçin yüzü bileğimin içine gelecek şekilde taktığımdı. Bir gerekçe ileri süremedim,&nbsp;bu yüzden de yüzünü çevirdim, normal, yetişkin insanların&nbsp;yaptığı gibi zamanı gösteren yanını dışa aldım.</p>

  <p>Çalışma, boş zamanlarımı Veronica'yla birlikte geçirme ve öğrenci odama kapanınca da onu altımda yayılmış ya da üstüme çıkmış halde hayal ettiğim, hayalarımı kuruturcasına otuz-bir çekme fantezilerinden oluşan hoşnut bir rutine girdim.&nbsp;Gündelik mahremiyet, makyaj yapma, giyeceği elbiseleri seçme, tıraş bıçağını kadınlara özgü şekilde kullanma ve bir kadının aybaşlarının gizemi ve sonuçları konusundaki şeyleri&nbsp;bilmekten gurur duymama yol açıyordu. Doğanın büyük döngüsüne böylesine bağlı olan ve tümüyle dişi olan bir şeyi sürekli anımsatan bu duruma gıpta ettiğimi ve onu tanımladığımı&nbsp;fark ettim. Duyguyu açıklamaya çalıştığımda meseleyi ancak&nbsp;bu kadar kötü ortaya koymuş olabilirim.</p>

  <p>"Sen sahip olmadığın şeyleri sadece romantize ediyorsun. Mesele sadece, sana, senin hamile olmadığını söylemekten&nbsp;ibaret."</p>

  <p>İlişkimiz göz önünde tutulursa, bu açıklama bana biraz densizce geldi.</p>

  <p>"Şey, Nasıra'da yaşamadığımızı umuyorum ben."</p>

  <p>Bunu, çiftlerin bir şeyi tartışmama konusunda üstü kapalı bir şekilde anlaştıkları, şu duraklama anlarından biri izledi. Zaten tartışacak ne vardı? Belki de sadece uzlaşmanın yazılı olmayan koşulları. Benim görüş açımdan, seks yapmıyor oluşumuz,&nbsp;ilişkimizi, bir kadınla yakın bir içli dışlılık yaşamaktan başka bir&nbsp;şekilde düşünmekten Remize çıkarıyordu beni; o ise, pazarlığın&nbsp;kendi payına düşen parçası olarak, bu ilişkinin nereye gittiğini&nbsp;sormayacaktı adama. En azından ben pazarlığın bu olduğunu&nbsp;düşünüyordum. Ama şimdi olduğu gibi o zaman da çoğu şeyde&nbsp;yanıldım. Sözgelimi, onun niçin bakire olduğunu sanmıştım ki!&nbsp;Bunu ona hiç sormamıştım, o da bana hiç söylememişti. Öyle&nbsp;olduğunu sanıyordum çünkü benimle yatmamakta diretiyordu:&nbsp;peki, bunun mantığı nerede?</p>

  <p>Tatilde bir hafta sonu, ailesiyle tanışmaya davet edildim. Kent'te, Orpington hattı üzerinde, tam son dakikada doğayı&nbsp;betona çevirmeye son veren ve o zamandan beri de kendinden&nbsp;hoşnut bir şekilde kır statüsüne sahip çıkan, şu banliyölerden&nbsp;birinde yaşıyorlardı. Charing Cross'tan bindiğim trende, valizimin -sahip olduğum tek valizin- çok büyük olmasından ötürü, beni potansiyel bir hırsız gibi göstermesinden kaygı&nbsp;duydum. İstasyonda, Veronica beni babasıyla tanıştırdı, babası&nbsp;arabasının bagaj kapısını açtı, valizi elimden aldı ve güldü.</p>

  <p>"Taşınmayı planlıyormuşsun gibi bir halin var, delikanlı.”</p>

  <p>İriyarı, etli ve kırmızı yüzlüydü, bana çok kaba biriymiş gibi geldi. Soluğu bira mı kokuyordu? Günün bu saatinde?&nbsp;Nasıl olur da bu adam böylesine ufak tefek bir kızın babası&nbsp;olabilirdi?</p>

  <p>Humber Super Snipe'ım başkalarının aptallıklarından usanç dolu bir sabırsızlık duyarak sürüyordu. Ben arkada tek başıma&nbsp;oturuyordum. Ara sıra, muhtemelen bana hitap ederek, birtakım şeyler söylüyordu ama ben ona yanıt vermem gerekip&nbsp;gerekmediğini bilemiyordum. "AzizMichael Kilisesinin tuğlalarıyla çakmaktaşları, Victoria dönemi restoratörleri tarafından</p>

  <p>bir hayli onarılmış." "Bizim kendi Cafe Royal'ımız <span style="font-style:italic;">voilâ'"(işte!)</span>&nbsp;"Sağında gördüğün, dönemi yansıtan ahşap çerçeveli ve alçılı mimarideki seçkin aşırı serbestliğe iyi dikkat et." Bir ipucu bulabilir miyim diye Veronica'nın profiline baktım <span style="font-style:italic;">ama</span> hiçbir&nbsp;ipucu bulamadım.</p>

  <p>Önünde çakıltaşlı ufak bir yol bulunan, kırmızı tuğlalı ve asma kiremitli, müstakil bir evde yaşıyorlardı. Bay Ford sokak&nbsp;kapısını açtı ve belli bir kişiye yönelmeksizin öylesine bağırdı:</p>

  <p>"Oğlan bir aylığına geldi."</p>

  <p>Koyu renkli mobilyanın ve abartılı bir saksı bitkisinin yaprakları üzerindeki kasvet verici parlaklık dikkatimi çekti. Veronica'nın babası konukseverliğin uzak yasalarına yanıt veriyormuşçasına valizimi kavradı, ağırlığını gülünç bir edayla&nbsp;abartarak onu bir çatı katı odasına taşıdı ve sonra da yatağın&nbsp;üzerine attı. Lavabo olarak tesis edilmiş küçük bir musluğa işaret etti.</p>

  <p>"İstersen gece oraya işe."</p>

  <p>Yanıt olarak başımı salladım. Babacan bir erkeksilik mi taslıyordu yoksa bana aşağı sınıftan bir ayaktakımı imişim gibi mi davranıyordu, anlayamadım.</p>

  <p>Veronica'nın erkek kardeşi Jack'i okumak daha kolaydı: çoğu şeye gülen ve kız kardeşine takılan, şu sporcu, sağlıklı&nbsp;gençlerden biriydi. Bana sanki, onda şöyle böyle bir merak&nbsp;uyandıran ama kendi beğenisine göre asla ilk sergilenecek&nbsp;nesnelerden olmayan bir nesneymişim gibi davranıyordu.&nbsp;Veronica'nın annesi, çevresindeki bu afra tafralara kulak asmıyordu; o bana derslerim hakkında sorular sordu ve uzun süre&nbsp;mutfakta gözden kayboldu. Sanıyorum kırklı yaşlarının başında olmalıydı ama tabii benim gözüme, tıpkı kocası gibi, orta&nbsp;yaşa çoktan adım atmış gibi görünüyordu. Veronica'ya pek&nbsp;benzemiyordu: daha geniş bir yüzü vardı, saçları, yüksek alnının üzerinde bir kurdeleyle bağlanmıştı, boyu da ortalamadan&nbsp;biraz daha uzundu. Sanki biraz sanatçı havası da vardı, gerçi&nbsp;bu izlenimin tamı tamına nasıl uyandığını -takılan renkli&nbsp;eşarplar, dalgın bir eda, opera aryaları mırıldanma- araya giren&nbsp;uzaklıktan söyleyecek durumda değildim.</p>

  <p>O kadar rahatsızdım ki bütün hafta sonunu kabız geçirdim: başlıca olgusal anım da budur. Dolayısıyla geriye kalanlar,&nbsp;açıklanmaya muhtaç görünebilecek izlenimlerden ve yarı anılardan oluşuyor: sözgelimi Veronica'nın, beni evine davet etmiş olmasına karşın, önceleri aile üyeleri arasına çekilip beni&nbsp;inceleme eylemlerine katılıyor gibi görünmesi; gerçi bunun&nbsp;güvensizliğimin nedeni mi yoksa sonucu mu olduğunu bulunduğum noktadan belirleyemiyorum. O cuma akşam yemeğinde, toplumsal ve entelektüel kimlik kartım sorgu konusu edildi,&nbsp;kendimi sanki bir mahkemenin önüne çıkmışım gibi hissettim.&nbsp;Sonra televizyonda haberleri izledik ve yatana dek beceriksiz&nbsp;bir şekilde dünya olaylarını tartıştık. Şayet bir romanda yer&nbsp;alan karakterler olmuş olsaydık, evin reisi geceleyin sokak kapısını kilitledikten sonra acaba evde bir aşna fişne var mı diye&nbsp;katlar arasında gizli gizli birtakım gezinmelere falan çıkmış&nbsp;olabilirdi. Ama roman karakterleri değildik, Veronica o ilk akşam bana bir iyi geceler öpücüğü bile vermedi, ihtiyaç duyduğum her şeye sahip olduğumu görüp havlular hakkında bir&nbsp;özür de dilemedi. Belki de erkek kardeşlerinin alaylarından&nbsp;korkuyordu. Bu yüzden soyundum, yıkandım, lavaboya saldırgan bir şekilde işedim, pijamamı giydim ve uzun süre uyanık&nbsp;yattım.</p>

  <p>Kahvaltıya indiğimde, bir tek Bayan Ford ortalıktaydı. Veronica herkesi evde uyumak isteyeceğime inandırdığından, diğerleri yürüyüşe çıkmışlardı. Bayan Ford'un yumurtalı domuz pastırması yaparken, yalap şalap şekilde bir şeyler kızartıp kırdığı yumurtanın sarısı tavaya dökerken beni incelediğini sezebildiğimden, buna gösterdiğim tepkiyi çok iyi gizlemiş&nbsp;olamam. Kız arkadaşların anneleriyle konuşma konusunda deneyimli değildim.</p>

  <p>"Uzun süredir mi burada yaşıyorsunuz?" diye sordum sonunda, gerçi yanıtını zaten biliyordum.</p>

  <p>Kadın durakladı. Kendine bir bardak çay koydu, tavaya bir yumurta daha kırdı, üzerinde tabaklar yığılı olan bir büfeye&nbsp;yaslandı ve şöyle dedi:</p>

  <p>"Veronica'nın çok fazla tepene çıkmasına izin verme."</p>

  <p>Ne yanıt vereceğimi bilemiyordum. İlişkimize bir müdahalede bulunulmasına içerlemeli miydim yoksa itirafçı bir tavır takınıp Veronica'yı "tartışsa" mıydım? Bu yüzden, biraz hoşnutsuz bir şekilde:</p>

  <p>"Ne demek istiyorsunuz, Bayan Ford?" dedim.</p>

  <p>Bana baktı, tepeden olmayan bir şekilde gülümsedi, başını hafifçe salladı ve: "Burada on yıldır yaşıyoruz" dedi.</p>

  <p>Bu yüzden sonuç olarak onunla da ötekilerle olduğu kadar kafam karışık bir durumdaydım, gerçi en azından o, benden&nbsp;hoşlanıyormuş gibi görünüyordu. Ricada bulunmadığım ya da&nbsp;istemediğim halde tabağıma bir yumurta daha aktardı. Kırılan&nbsp;yumurtanın artıkları hâlâ tavanın içindeydi; onları gelişigüzel&nbsp;bir şekilde çöp torbasının içine yolladı, sonra da kızgın tavayı&nbsp;ıslak lavaboya fırlatırcasına atıverdi. Su cızırdadı ve temasla su&nbsp;buharı yükseldi, bu küçük olaya neden olmaktan zevk almışçasına güldü.</p>

  <p>Veronica'yla erkekler döndüklerinde, daha fazla incelenmeyi, hatta belki de bir numara ya da oyun bekliyordum; böyle olmak yerine iyi uyuyup uyumadığım ve rahat olup olmadığımla ilgili nazik sorularla karşılaştım. Bunun, beni kabul edilmiş hissettirmesi gerekirdi, oysaki daha çok, sanki benden&nbsp;usanmış gibi bir halleri vardı ve hafta sonu da şimdi sadece&nbsp;sona erdirilmesi gereken bir şeydi! Belki de sadece paranoyadan ibaretti bunlar. Ancak işin olumlu yanında, Veronica'nın&nbsp;daha açık bir şekilde sevecenleşmesi vardı, çay içerken elini&nbsp;kolumun üzerine koyup saçlarımla oynamaktan mutlu görünüyordu. Sohbetin bir noktasında, erkek kardeşine doğru dönüp&nbsp;şöyle dedi:</p>

  <p>"Başaracak, öyle değil mi?"</p>

  <p>Jack bana göz kırptı, göz kırpmasına karşılık vermedim. Bunu yapmak yerine, bir yanım evden havlu çalmak ya da halının üzerinde çamurlu ayakkabılarla yürümek arzusuyla dolup&nbsp;taştı.</p>

  <p>Gelgeldim, her şey çoğu kez neredeyse normal gözüküyordu. O akşam Veronica beni yukarıya odama çıkardı ve doğru dürüst bir iyi geceler öpücüğü verdi. Pazar öğle yemeğinde,&nbsp;yanında çok sayıda Noel ağacı parçacıklarına benzer biberiye&nbsp;filizleriyle birlikte kuzu kızartması budu vardı. Anne ve babamdan görgü kurallarını öğrendiğimden, ne kadar leziz olduğunu söyledim. Derken Jack'in, Amma da uyuz herif! dercesine&nbsp;babasına göz kırptığını fark ettim. Ancak Bayan Ford bana teşekkür ederken Bay Ford, "Duy, duy, onu destekliyorum" diyerek kıkırdadı.</p>

  <p>Hoşça kalın demek için aşağı indiğimde, Bay Ford valizimi kavrayıp karısına, "Umarım kaşıkları saymışsındır, sevgilim?"&nbsp;dedi. Kadın yanıt verme zahmetine katlanmadı, adeta paylaştığımız bir sırrımız varmış gibi, bana sadece gülümsedi. Birader&nbsp;Jack yolun açık olsun demeye gelmedi, Veronica'yla babası&nbsp;arabanın önüne oturdular, ben yine arkada oturdum. Bayan&nbsp;Ford sundurmaya yaslanmıştı, başının üzerinde, eve tırmanan&nbsp;bir morsalkımın üstüne güneş ışığı düşüyordu. Bay Ford arabayı vitese takıp da tekerlekleri çakılın üzerinde döndürürken,&nbsp;hoşça kal demek için el salladım, kadıncağız insanların normalde yaptıkları gibi avcunu kaldırarak değil de bel hizasında&nbsp;bir çeşit ufki jestle karşılık verdi. İçimden onunla daha çok konuşmuş olmayı diledim.</p>

  <p>Bay Ford'un Chislehurst harikalarını ikinci bir kez anlatmasını engellemek için, Veronica'ya, "Annenden hoşlandım" dedim.</p>

  <p>"Galiba bir rakibin var, Vron" dedi Bay Ford, soluğunu teatral bir edayla içe çekerek. "Bir düşünsene, benim de var gibi. Tan&nbsp;vakti birbirimize çekilmiş tabancalar... ne dersin, delikanlı?"</p>

  <p>Trenim pazar günleri her zaman rastlanan yol çalışmalarından ötürü gecikti. Eve ikindi vakti vardım. Bayağı uzun uzun sıçtığımı anımsıyorum.</p>

  <p>Bir iki hafta sonra, Veronica şehre geldi, bu sayede onu okul arkadaşlarımdan oluşan çetemle tanıştırabildim. Hiç kimsenin&nbsp;de sorumluluğunu üstlenmek istemediği amaçsız bir gün geçirdik. Tate civarında gezindik, sonra Buckingham Sarayı na yürüdük ve Konuşmacılar Köşesi ne doğru yönelerek Hyde Park a&nbsp;girdik. Ama konuşan hiç kimse yoktu, bu yüzden dükkânlara&nbsp;bakarak Oxford Caddesi boyunca yürüdük ve sonunda aslanların arasında Trafalgar Meydanına vardık. Bizi gören turist olduğumuzu düşünürdü.</p>

  <p>Önceleri, arkadaşlar acaba Veronica'ya nasıl tepki gösteriyorlar diye izliyordum ne var ki çok geçmeden Veronica'nın onlar hakkında ne düşündüğüyle daha çok ilgilenir oldum.&nbsp;Colin'in şakalarına benden daha rahatça gülüyordu ki bu beni&nbsp;rahatsız etti, Alex'e babasının nasıl olup da çok para kazandığını sordu (Alex beni şaşırtarak, babasının deniz taşımacılığı sigortasıyla uğraştığını söyledi ona). Adrian'ı sona sakladığına&nbsp;memnun görünüyordu. Ona Adrian'ın Cambridge'e gittiğini&nbsp;söyledim, Veronica ona çeşitli adlar saydı. Adrian bunların bir&nbsp;ikisini başıyla onaylayarak şöyle dedi:</p>

  <p>"Evet, ne çeşit insanlar olduklarını bilirim."</p>

  <p>Bu karşılık bana çok kaba geldi ama Veronica alınmadı. Bunu yapmak yerine, üniversitedeki kolejlerin, profesörlerin&nbsp;ve çay evlerinin adlarını öyle bir andı ki kendimi dışlanmış hissettim.&nbsp;&nbsp;&nbsp;&nbsp;</p>

  <p>"Nasıl oluyor da üniversite hakkında bu kadar çok şey bilebiliyorsun?" diye sordum.</p>

  <p>"Jack de oraya gidiyor."</p>

  <p>"Jack mi?"</p>

  <p>"Kardeşim, anımsamıyor musun?"</p>

  <p>"Bir bakayım... Babandan daha genç olan, o değil miydi?"</p>

  <p>O kadar kötü bir espri olmadığını düşündüm ne var ki Veronica gülümsemedi bile.</p>

  <p>"Jack ne okuyor?" diye sordum, yaptığım gafı telafi etmeye uğraşarak.</p>

  <p>"Manevi bilimler" diye yanıt verdi. "Adrian gibi."</p>

  <p>Adrian'ın okuduğu her ne haltsa, onu iyi biliyorum, çok teşekkür ederim, demek istedim. Böyle yapmak yerine bir süre somurttum ve filmler hakkında Colin'le konuştum.</p>

  <p>Öğle sonuna doğru fotoğraflar çektik, Veronica "arkadaşlarımın göründüğü bir fotoğraf" çekilmesini rica etti. Üçü birden ileriye atılıp kibarca poz verdiler, bunun üzerine Veronica onları yeniden düzene soktu: en uzun iki kişi olan Colin'le Adrian, Veronica'nın iki yanında ve Colin'in arkasında da, Alex yer&nbsp;aldı. Veronica çıkan resimde gerçek halinden daha da ufak tefek görünüyordu. Yıllar sonra, bu fotoğrafı yeniden incelediğimde, yanıtlar ararken, onun hiçbir zaman yüksek ökçeli&nbsp;ayakkabılar giymemiş olduğu gerçeği aklıma takıldı. Eğer insanların söylediklerinize dikkat etmesini istiyorsanız, sesinizi&nbsp;yükseltmeniz değil de alçaltmanız gerektiğine ilişkin bir şeyler&nbsp;okumuştum bir yerde: gerçekte, asıl dikkati çeken şey buydu.&nbsp;Belki onunki de boy açısından benzer türde bir numaraydı.&nbsp;Gerçi onun böyle numaralardan hoşlanıp hoşlanmadığı hâlâ&nbsp;çözememiş olduğum bir sorudur. Onunla çıktığım zamanlarda,&nbsp;hareketleri bana hep içgüdüselmiş gibi görünüyordu. Öte yandan ben kadınların manipülatif oldukları ya da olabildikleri&nbsp;fikrine hep direnmişimdir. Bu nokta size, benim hakkında,&nbsp;onun hakkında söylediğinden daha çok şey söyleyebilir. Bu&nbsp;geç aşamada onun her zaman hesapçı biri olduğuna karar vermek zorunda olsam bile, bunun meseleye yardımı dokunacağından emin değilim. Bununla şunu kastediyorum: bana&nbsp;yardımı dokunup dokunmayacağını.</p>

  <p>Veronica'yı Charing Cross'a kadar geçirdik ve sanki Chislehurst'e değil de Semerkant'a yolculuk ediyormuşçasına sözde kahramanca bir edayla trene bindirip uğurladık. Sonra&nbsp;istasyon otelinin barında oturduk ve bira içip kendimizi yetişkin&nbsp;insanlar gibi hissettik.</p>

  <p>"İyi kız" dedi Colin.</p>

  <p>"Çok iyi" diye ekledi Alex.</p>

  <p>"Bu, felsefi olarak aşikâr bir şey!" Az daha bağırıyordum. Şey, biraz fazla heyecanlanmıştım. Adrian'a doğru döndüm.&nbsp;" 'Çok iyi’ nitelemesi üzerine bir katkın olacak mı?"</p>

  <p>"Gerçekte seni kutlamam için bana ihtiyacın yok, öyle değil mi, Anthony?"</p>

  <p>"Var, ne diye ihtiyacım olmasın ki?"</p>

  <p>"O zaman elbette kutluyorum."</p>

  <p>Ne var ki tavrı, benim ihtiyaç duymamı ve diğer iki kişinin ' buna pezevenklik etmesini eleştirir gibiydi. Biraz paniğe kapıldım, günün çözülüp dağılmasını istemiyordum. Gerçi geriye&nbsp;bakınca, çözülüp dağılan günün kendisi değil, dördümüzdü.</p>

  <p>"Demek Birader Jackie Cambridge'de karşılaştın?"</p>

  <p>"Onunla tanışmadım, hayır, böyle bir tanışmayı da beklemiyorum. O, son yılını okuyor. Ama onun adını işittim, bir okul dergisinde onun hakkında bir şeyler okudum. Ve arkadaşlık ettiği kişiler hakkında, evet."</p>

  <p>Meseleyi açık bir şekilde bu noktada kesmek istiyordu ama ben kesmesine izin vermedim.</p>

  <p>"Peki, onun hakkında ne düşünüyorsun?"</p>

  <p>Adrian durakladı. Birasından bir yudum aldı ve sonra ani bir parlamayla, "İngilizlerin ciddi olma konusunda ciddi olmamalarından <span style="font-style:italic;">nefret</span> ediyorum. Bundan <span style="font-style:italic;">gerçekten nefret</span> ediyorum" dedi.</p>

  <p>Bir başka ruh hali içinde, bunu üçümüze vurulmuş bir darbe olarak görebilirdim. Böyle olmak yerine, içimde titreşen bir&nbsp;şey bana haklı çıktığımı söylüyordu.</p>

  <p>Veronica'yla ben, bütün ikinci yılımız boyunca birlikte çıkmayı sürdürdük. Bir akşam, belki biraz sarhoş, elimi külotunun içinden aşağılara kaydırmama izin verdi. Orasını burasını yoklarken kendimi müthiş gururlu hissettim. Parmağımı içine sokmama izin vermiyordu ama bunu izleyen günler boyunca, tek&nbsp;sözcük etmeden, haz almanın bir yolunu geliştirdik. Öpüşerek,&nbsp;döşemeye uzanırdık, ben saatimi çıkarır, sol kol yenimi yukarı&nbsp;sıvar, elimi külotunun içine sokar ve yavaş yavaş uyluklarından&nbsp;aşağı doğru biraz kaydırırdım, sonra da elimi yassı bir şekilde&nbsp;döşemenin üzerine koyardım, Veronica gelene kadar benim&nbsp;araya sıkışmış bileğime sürtünürdü. Birkaç hafta boyunca bu,&nbsp;kendimin efendisi gibi hissetmeme yol açtı ne var ki odama geri&nbsp;dönünce otuzbir çekmelerimi bazen kırgınlık duygusu kaplardı.&nbsp;Şimdi kendimi acaba ne çeşit bir avantajlı çıkma çabasına sokmuştum? Daha iyi mi yoksa daha kötü bir çaba mı? Anlayamadığım bir başka şey keşfettim: varsayımsal olarak, kendimi ona&nbsp;yakın hissetmem gerekirdi ama hissetmiyordum.</p>

  <p>"Peki, ilişkimizin nereye gittiğini hiç düşündüğün oluyor mu?"</p>

  <p>Bunu öylesine, beklenmedik bir şekilde söyledi. Çaya gelmiş, yanında da dilimlenmiş meyveli kek getirmişti.</p>

  <p>"Senin düşündüğün oluyor mu?"</p>

  <p>"Önce ben sordum."</p>

  <p>Şöyle düşündüm ki bu bir centilmenin tepkisi olmayabilir: elimi külotundan içeri bu sebeple mi sokmaya izin verdin?</p>

  <p>"İlişkimizin bir yere gitmesi gerekir mi?"</p>

  <p>"İlişkilerin anlamı bu değil midir?"</p>

  <p>"Bilmiyorum. Yeterince ilişki yaşamadım."</p>

  <p>"Bak, Tony" dedi. "Ben kokuşmam."</p>

  <p>Bu söylediğini bir süre düşündüm ya da düşünmeye uğraştım. Ne var ki gözümün önüne, üzerinde kalın bir cüruf tabakası ve uçuşan sivrisineklerle dolu kokuşmuş bir su imgesinden başka şey gelmiyordu. Bu tür şeyleri tartışma konusunda pek&nbsp;becerikli olmadığımı kavradım.</p>

  <p>"Demek kokuştuğumuzu düşünüyorsun, öyle mi?"</p>

  <p>Gözlük çerçevesi üzerinden kaş kaldırma tikini bir kez daha yaptı ki artık bunu pek şık bulmuyordum. Sözümü şöyle sürdürdüm:</p>

  <p>"Kokuşmak ile bir yere gitmek arasında bir şey var mı?"</p>

  <p>"Ne gibi?"</p>

  <p>"Güzel vakit geçirmek gibi. Yaşanılan günden zevk almak, bunun gibi şeyler?" Ama bunu söylemiş olmak artık yaşanılan&nbsp;günden zevk <span style="font-style:italic;">alıp almadığım</span> konusunda beni meraka sevk etti.&nbsp;Şunu da düşündüm: ne söylememi istiyor?</p>

  <p>"Peki, birbirimize uygun olduğumuzu düşünüyor musun?"</p>

  <p>"Sanki yanıtlarını biliyormuşsun gibi bana sorular sorup duruyorsun. Ya da istediğin yanıtı biliyormuşsun gibi. Peki, bunun ne olduğunu niye söylemiyorsun bana? Ben sana, bunun benim de yanıtım olup olmadığını söylerim."</p>

  <p>"Son derece korkak birisin, öyle değil mi, Tony?"' "Sanırım daha çok şeyim... kavga etmekten hoşlanmıyorum."</p>

  <p>"Şey, kendine ait öz imgeni bozmak istemezdim."</p>

  <p>Çayımızı bitirdik. Arta kalan iki dilim keki sarıp bir kutuya koydum. Veronica beni dudaklarımın ortasından değil de köşeye yakın bir yerinden öptü ve sonra ayrıldı. Zihnimde bu,&nbsp;ilişkimizin sonunun başlangıcıydı. Yoksa durumu böyle göstermek ve böylelikle de suçu dağıtmak için onu bu şekilde mi&nbsp;anımsadım sadece? Bir mahkeme salonunda nelerin olup bittiği&nbsp;ve söylenildiği sorulacak olsa, sadece "gitmek" "kokuşmak" ve&nbsp;"kavga etmekten hoşlanmayan biri" sözcüklerine tanıklık edebilirdim. O zamana dek kendimi hiçbir zaman kavga etmekten&nbsp;hoşlanmayan -ya da onun karşıtı- biri olarak düşünmemiştim.&nbsp;Bisküvi kutusunun gerçekliği üzerine de yemin edebilirdim:&nbsp;üzerinde Kraliçe nin gülümseyen bir profiliyle, Burgonya kırmızısı rengindeydi.</p>

  <p>Bristol'da bütün yaptığımın çalışmak ve Veronica'yı görmek olduğu izlenimini uyandırmak istemiyorum. Ama aklıma çok&nbsp;az başka anı geliyor. Gelenlerden bir tanesi -tek, belirgin bir&nbsp;olay- Severn Bore'u<a href="../Text/dipnot.xhtml#dipnot4" id="not4"><sup>4</sup></a>&nbsp;gördüğüm geceydi. Yerel gazetede, onu&nbsp;en iyi nerede ve ne zaman yakalamak gerektiğine ilişkin bir&nbsp;zaman çizelgesi yayımlanırdı. Ama benim ilk denememde, verilen talimata itaat edermiş gibi görünmüyordu su. Derken, bir&nbsp;akşam Minsterworth'de, bizden bir grupla birlikte saat gece&nbsp;yarısını geçene kadar ırmak kıyısında bekledik ve sonunda&nbsp;ödüllendirildik. Bir iki saat boyunca ırmağın, bütün iyi ırmaklar gibi, denize tatlı tatlı akışını gözlemledik. Ay'ın kesik kesik&nbsp;ışımasına birkaç güçlü el fenerinin ara sıra beliren keşif hareketleri yardımcı oluyordu. Derken bir fısıltı oldu, herkes boynunu ileriye doğru uzattı ve ırmak fikrini değiştiriyormuş gibi&nbsp;görünürken rutubet ve soğuğa ilişkin her türlü düşünce aklımızdan uçtu gitti, altmış yetmiş santim ya da bir metre boyundaki bir dalga bize doğru geliyor, su kıyıdan kıyıya, ırmağı&nbsp;çaprazlamasına aşıp geçiyordu. Kabaran su bizimle aynı hizaya geldi, öteye doğru sürüklendi ve yön değiştirerek uzaklara&nbsp;yöneldi; arkadaşlardan bazıları su yanlarından hızla geçerken&nbsp;bağırarak, sövüp sayarak ve tökezleyerek onun ardına düştüler;&nbsp;ben tek başıma ırmak kıyısında kaldım. O anın üzerimde bıraktığı etkiyi doğru dürüst aktarabileceğimi sanmıyorum. Devasa bir kasırgaya ya da depreme benzemiyordu (gerçi bunların&nbsp;hiçbirine de tanık olmadım ya), evet, doğa şiddet ve yıkıcılığa&nbsp;bürünmüş, bizi kendi yerimize yerleştiriyordu. Adeta evrenin&nbsp;küçük bir kaldıraç koluna basılmış ve burada, sadece bu dakikalar boyunca, doğa ve onunla birlikte zaman, tersine çevrilmiş gibiydi; her şey tamamen yanlış göründüğü ve öyle bir&nbsp;duygu yarattığı için, daha da rahatsız ediciydi. Ve bu olağanüstü olayı hava karardıktan sonra görmek onu daha da gizemli, daha da öte dünyasal kılıyordu.</p>

  <p>Ayrıldıktan sonra, benimle yattı.</p>

  <p>Evet, biliyorum. Şöyle düşündüğünüzü tahmin ediyorum: Zavallı aptal, bunun gelmekte olduğunu nasıl görmedi? Ama&nbsp;görmedim işte. İlişkimizin bittiğini, ilgilendiğim bir başka kız&nbsp;(partilere yüksek ökçeli ayakkabılarla giden normal boylu bir&nbsp;kız) olduğunu düşünüyordum. Onun hiçbir noktada geldiğini&nbsp;görmedim: rastlantı eseri Veronica'yla pubda karşılaştığımızda (publardan hoşlanmazdı), benden ona evine kadar eşlik&nbsp;etmemi istediğinde, yarı yolda durup öpüştüğümüzde, odasına varıp da ben ışığı açtığımda o yeniden söndürdüğünde, külotunu çıkarıp bana bir Durex Fetherlite paketi uzattığında ya&nbsp;da benim titreyen parmaklarımdan bir tanesini alıp yerine&nbsp;yerleştirdiğinde ya da hızla bitirilen işin geri kalan süresi boyunca.</p>

  <p>Evet, bunu bir kez daha söyleyebilirsiniz: seni gidi zavallı aptal. Peki kamışınıza prezervatif takarken onun hâlâ bir bakire mi olduğunu düşünüyordun? Biliyorsunuz, garip bir şekilde,&nbsp;böyle düşünüyordum. Bende kaçınılmaz olarak eksik olan, şu&nbsp;dişilik içgüdülerinden biri olabileceğini düşünüyordum bunun.&nbsp;Şey, belki de öyleydi.</p>

  <p>"Kendini dışarı çekerken onu çıkartmamalısın" diye fısıldadı Veronica (belki de <span style="font-style:italic;">benim</span> bakir olduğumu düşünüyordu?). Derken ayağa kakıp banyoya yürüdüm, dolmuş olan prezervatif ara sıra uyluklarımın iç tarafına doğru hafifçe çarpıyordu.&nbsp;Ondan kurtulurken bir karara ve bir sonuca vardım: hayır, gitti, hayır.</p>

  <p>"Seni gidi bencil orospu çocuğu" dedi Veronica, bir sonraki buluşmamızda.</p>

  <p>"Evet, şey, nasıldı?"</p>

  <p>"Buna neredeyse ırza geçmek denir."</p>

  <p>"Böyle bir şey olabileceğini sanmıyorum."</p>

  <p>"Şey, bana daha önceden söyleme nezaketini gösterebilirdin."</p>

  <p>"Önceden bilmiyordum."</p>

  <p>"A, demek o kadar kötüydü?"</p>

  <p>"Hayır, iyiydi. Sadece..."</p>

  <p>"Sadece ne?"</p>

  <p>"Benden hep ilişkimizi düşünmemi istiyordun ve şimdi belki de düşündüm."</p>

  <p>"Bravo. Senin için zor olmuş olmalı."</p>

  <p>Düşündüğüm şuydu: bütün bu zaman içinde onun göğüslerini bile görmüş değilim. Onlara dokundum ama onları görmedim. Aynı zamanda, Dvorak ve Çaykovksi konusunda da tamamen yanılıyor. Dahası, <span style="font-style:italic;">Un Homme et Une Femme</span> longplayimi istediğim kadar çalabileceğim. Açıkça.</p>

  <p>"Özür dilerim?"</p>

  <p>"Tanrı aşkına, Tony, şimdi dikkatini bile toplayamıyorsun. Kardeşim senin hakkında haklıydı."</p>

  <p>Benden Birader Jack'in ne söylemiş olduğunu sormamı beklediğini biliyordum ama ona bu hazzı vermek istemedim. Ben sessiz kalınca, sözünü sürdürdü:</p>

  <p>"Ve o şeyi söyleme."</p>

  <p>Yaşam her zamankinden daha çok bir tahmin oyununa benziyordu.</p>

  <p>"Hangi şey?"</p>

  <p>"Hâlâ dost kalabileceğimiz hakkındaki konu."</p>

  <p>"Benden söylememi beklediğin şey bu mu?"</p>

  <p>"Tanrı aşkına, <span style="font-style:italic;">düşündüğün, hissettiğin, demek istediğin</span> şeyleri söylemen beklenebilir senden."</p>

  <p>"Pekâlâ. O halde, bunu söylemeyeceğim, benden söylemem beklenen şeyi. Çünkü hâlâ dost kalabileceğimizi sanmıyorum."</p>

  <p>"Bravo" dedi sesinde acı alay okunan bir şekilde. "Bravo."</p>

  <p>"Ama o zaman sana bir soru sorayım. Beni yeniden kazanmak için mi benimle yattın?"</p>

  <p>"Artık sorularına yanıt vermem gerekmiyor."</p>

  <p>"O halde, birlikte çıktığımız vakitlerde benimle yatmamakta niçin diretiyordun?"</p>

  <p>Yanıt gelmedi.</p>

  <p>"Çünkü yatman gerekmiyor muydu?"</p>

  <p>"Belki de istemiyordum."</p>

  <p>"Belki de yatman gerekmediği için istemiyordun."</p>

  <p>"Şey, hangisine inanmak işine geliyorsa ona inanabilirsin."</p>

  <p>Ertesi gün, bana vermiş olduğu bir süt güğümünü Oxfam<a href="../Text/dipnot.xhtml#dipnot5" id="not5"><sup>5</sup></a> dükkânına götürdüm. Güğümü pencerede göreceğini umuyordum. Ne var ki kontrol etmek için durduğumda, onun yerinde&nbsp;bir başka şey duruyordu: ona Noel hediyesi olarak vermiş olduğum küçük, renkli bir Chislehurst taşbaskısı.</p>

  <p>Hiç olmazsa farklı konularda öğrenim görüyorduk ve Bristol birbirimizle ancak ara sıra rastlaşacağımız kadar büyük bir kentti. Rastlaştığımızda da ancak bir ön suçluluk olarak adlandırabileceğim bir şeyin duygusu alt ederdi beni: Veronica'nın&nbsp;beni adamakıllı suçlu hissettirecek bir şeyler söyleyeceği ya da&nbsp;yapacağı beklentisi. Ancak benimle konuşmaya hiçbir zaman&nbsp;gönül indirmedi, bu yüzden de bu kaygı yavaş yavaş kayboldu.&nbsp;Ve ben kendime, suçluluk duyacak herhangi bir şey yapmadığımı söylüyordum: her ikimiz de kendi eylemlerimizden sorumlu, az çok yetişkin kişilerdik ve yürümeyen bir ilişkiye&nbsp;özgürce girmiştik. Hiç kimse gebe kalmamıştı, hiç kimse öldürülmemişti.</p>

  <p>Yaz tatilinin ikinci haftasında, üstünde Chislehurst pulu bulunan bir mektup geldi. Zarfın üzerindeki tanıdık olmayan el yazısını inceledim, harflerin birbirine birleştirildiği, biraz&nbsp;özensiz bir yazıydı. Bir kadının elinden çıkmışa benziyordu:&nbsp;hiç kuşkusuz, annesinin el yazısıydı. Bir başka ön suçluluk duygusu patlak verdi: belki de Veronica bir sinir krizi geçirmiş,&nbsp;depresyona girmiş, hatta kendini yalnız ve terk edilmiş hissetmişti. Ya da belki de bir peritonit ameliyatı geçirmişti ve hasta&nbsp;yatağından beni soruyordu. Ya da belki de... ama ben bile bunların kendini fazla önemseyen fanteziler olduğunu söyleyebilirdim. Mektup gerçekten de Veronica'nın annesinden&nbsp;geliyordu, kısaydı ama şaşırtıcı bir şekilde, hiç de suçlama tonu&nbsp;taşımıyordu. Ayrıldığımızı duyduğu için üzgündü ve kendime&nbsp;daha uygun birini bulacağımdan da emindi. Ama bunu, benim&nbsp;aynı şekilde düşük karaktere sahip birisine müstahak bir alçak&nbsp;olduğum anlamında söyler gibi görünmüyordu. Daha çok, tersini kastediyordu: benim bütün bu şeylerin bayağı dışında olduğumu ve benim için en iyi şeyleri umduğunu. Keşke o&nbsp;mektubu saklasaydım, bir kanıt, bir doğrulama olurdu. Böyle&nbsp;olacağına, tek kanıt belleğimde kalmış: yumurta kıran, bana bir&nbsp;yumurta daha pişiren ve kızına hiç ilişmememi söyleyen, dertsiz ve enikonu delişmen bir kadının oluşturduğu kanıt.</p>

  <p>Son yılım için Bristol'a geri döndüm. Yüksek ökçeli ayakkabılar giyen normal boylu kız, bu işlerle hayal ettiğimden daha az ilgiliydi, bu yüzden çalışmaya konsantre oldum. Birincilik&nbsp;notlarını alacak bir beyne sahip olduğumdan kuşkuluydum&nbsp;ama bir 2:1 almaya da kararlıydım. Cuma geceleri, pubda kendime bir akşam molası izni veriyordum. Bir seferinde, sohbet&nbsp;ettiğim bir kız benimle birlikte eve geldi ve gece kaldı. Her şey&nbsp;hoş bir şekilde heyecan verici ve etkiliydi ama hiçbirimiz diğerimizle daha sonra temasa geçmedik. Bunu o zamanlar şimdi&nbsp;düşündüğümden daha az düşündüm. Sanırım insanın kendini&nbsp;rahatlatmasına yönelik böylesi bir davranış hem şimdi hem de&nbsp;o zamanlar için, bizden sonra gelen kuşaklara hiç mi hiç dikkat&nbsp;etmeye değmeyen bir şey olarak gelecektir: sonuçta, o zamanlar "Altmışlar" değil miydi? Evet, öyleydi ama söylediğim gibi,&nbsp;nerede olduğunuza ve kim olduğunuza bağlıydı. Küçük bir tarih dersi vermemde şayet bir sakınca yoksa, şunu söyleyeyim:&nbsp;çoğu insan "Altmışları, Yetmişlere kadar yaşamadı. Bu da&nbsp;mantıksal olarak, Altmışlar da çoğu insanın hâlâ Ellileri ya da&nbsp;benim durumumda, her iki on yıldan küçük parçaları yan yana&nbsp;yaşamakta olduğu anlamına geliyordu. Bu ise kafaları oldukça&nbsp;karıştırıyor.</p>

  <p>Mantık: evet, mantık nerede? Sözgelimi, hikâyemin bir sonraki anında nerede? Son yılımın aşağı yukarı ortalarında,&nbsp;Adrian'dan bir mektup aldım. Her ikimiz de finaller için sıkı&nbsp;çalıştığımızdan, birbirimize gitgide daha ender mektup yazıyorduk. Elbette yüksek bir not almayı bekliyordu. Peki, sonra&nbsp;ne olacaktı? Mezuniyet sonrası bir iş, bunu da herhalde akademik&nbsp;bir çalışma ya da kamusal alanda beyninin ve sorumluluk&nbsp;duygusunun en iyi şekilde kullanılacağı bir görev izleyecekti.&nbsp;Bana memuriyetin (en azından, yüksek mevkilerdeki memuriyetin) çalışmak için büyüleyici bir seçenek olduğu çünkü insanın her zaman ahlaki kararlar vermesi gerektiği söylenmişti.&nbsp;Belki de memuriyet Adrian'a uyardı. Ben onu kesinlikle dünyevi bir insan ya da bir serüvenci olarak görmüyordum, tabii,&nbsp;entelektüel anlamda serüvenci olmanın dışında. Adı ya da resmi, gazetelerde çıkacak türden bir insan değildi o.</p>

  <p>Bundan sonra söyleyeceklerimi söylemeyi ertelemekte olduğumu herhalde tahmin edebiliyorsunuzdur. Pekâlâ, ağzımdaki baklayı çıkarayım: Adrian bana, benden Veronica'yla çıkma izni istemek için yazdığını söyledi.</p>

  <p>Evet, niçin Veronica ve niçin o zaman, dahası, izin istemek niye? Aslında, kendi belleğime olabildiğince sadık kalmam gerekirse (ki bu mektubu da saklamamıştım) Veronicayla zaten&nbsp;çıkmakta olduklarını, bunun er geç benim dikkatimi çekecek&nbsp;bir durum olduğunu söylemişti Adrian; bu yüzden durumu&nbsp;onun ağzından duymam daha iyiymiş gibi görünüyordu. Aynı&nbsp;zamanda da bu haberler benim için bir sürpriz olabilecekken,&nbsp;benim bunu anlayabileceğimi ve kabulleneceğimi umuyordu&nbsp;çünkü eğer kabullenmezsem, o zaman hareketlerini ve kararlarını yeniden gözden geçirmesinin bir dostluk borcu olduğunu&nbsp;belirtiyordu. Ve son olarak da bu mektubu yazması gerektiği&nbsp;konusunda Veronicayla görüş birliği içinde olduğunu, aslında,&nbsp;kısmen onun önerisiyle yazdığını.</p>

  <p>Tasavvur edebileceğiniz gibi, ahlaki kaygıları konusunda yazdıkları çok hoşuma gitti, şayet saygı gösterilmesi gereken&nbsp;bir centilmenlik kodunun ya da daha da iyisi, modern bir etik&nbsp;ilkenin çiğnenmiş olduğunu düşünüyorsam, o zaman, doğal ve&nbsp;mantıki olarak, onu becermeyi bırakacağını ima ediyordu. Tabii, Veronica'nın beni oyuna getirdiği gibi onu oyuna getirmediğini varsayarsak. Mektuptaki ikiyüzlülüğün can alıcı noktası,&nbsp;zaten ortaya çıkaramayacağım ya da uzunca bir süre çıkaramayacağım,&nbsp;bir şeyi söylemesi değildi sadece, bana Veronica'nın&nbsp;nasıl olup da en akıllı arkadaşımla ve üstelik, biraderi Jack gibi&nbsp;Cambridge'li bir arkadaşla ilişkiye girdiğini bildirmesiydi. Ayrıca, şayet Adrian'ı görmeyi aklımdan geçiriyorsam Veronica'nın&nbsp;her an tetikte olduğu konusunda da beni uyarıyordu ki bunun,&nbsp;Adrian'ı bir daha görmeme kararı almam gibi arzulanan bir etkisi oldu. Bir günlük ya da bir gecelik çalışma için bayağı iyi&nbsp;işti doğrusu. Bir kez daha şunu da vurgulayayım ki, bu benim o&nbsp;zaman olup bitenleri şimdi okuyuşum. Ya da daha doğrusu, yıllar önce olup bitenleri o zaman okuyuşuma ilişkin olan şimdiki&nbsp;anım.</p>

  <p class="bolum_arasi">* * *</p>

  <p>Ama sanırım bende, hayatta kalma, kendini koruma içgüdüsü var. Belki de Veronica'nın korkaklık, benimse kavgayı sevmezlik diye adlandırdığım şeydir bu. Zaten bir şeyler bana, ilişkiye girmeme konusunda uyarı oldu, en azından, şimdi girmeme konusunda. Elimin altındaki, en yakın kartpostalı aldım&nbsp;-Clifton Asma Köprüleri'nden bir tanesi- ve şöylesi sözcükler&nbsp;yazdım: "Ayın 21'i tarihini taşıyan mektubunu almış bulunuyorum. Bu satırların altında imzası olan kişi iltifatlarını sunmayı&nbsp;ve benim açımdan her şeyin çok iyi olduğunu bildirmeyi arzu&nbsp;ediyor, ahbap." Budalaca ama belirsizlikten uzak ve de şimdilik&nbsp;işe yarar. Hiç mi hiç aldırış etmediğimi iddia edecektim, özellikle de kendime. Derslerime sıkı çalışacak, duygularımı bastıracak, pubdan eve hiç kimseyi götürmeyecek, gerektiği gibi ve&nbsp;zamanda mastürbasyon yapacak ve layık olduğum dereceyi&nbsp;almaya çalışacaktım. Bütün bunları yaptım (evet, 2:1 aldım).</p>

  <p>Sınavlarımı tamamladıktan sonra birkaç hafta okulda kalmayı sürdürdüm, farklı bir grupla dostluk kurdum, düzenli olarak içki ve biraz da esrar içtim ve çok az düşündüm. Veronica'nın benim hakkımda Adrian'a söylemiş olabileceği şeyi hayal etmek dışında: "Bekâretimi aldı ve sonra da beni hemen yüzüstü&nbsp;bıraktı. Bu yüzden de her şey bir ırza geçme gibi gözüküyordu,&nbsp;anlıyor musun?" Veronica'nın onu yağladığım -bunun başlangıcına tanık olmuştum— ve ona yaltaklanarak beklentileri üzerinde oynadığım hayal ettim. Dediğim gibi, bütün akademik&nbsp;başarısına karşın Adrian dünyevi bir kişi değildi. Bir süre boyunca kendime acıyan bir sıklıkla yeniden okuduğum mektubunun kendinden hoşnut tonu buradan kaynaklanıyordu.&nbsp;Sonunda ona doğru dürüst bir yanıt verdiğimde, o budalaca&nbsp;"eski mektup" dilini artık hiç kullanmadım. Anımsadığım kadarıyla, ortak ahlaki kaygıları konusunda düşündüğüm şeyden&nbsp;uzun uzun söz ettim ona. Ona aynı zamanda ihtiyatlı olması&nbsp;öğüdünde bulundum çünkü kanımca Veronica uzun yıllar önce bir travma yaşamıştı. Sonra ona yeniden iyi şanslar diledim,&nbsp;mektubunu boş bir ocakta yaktım (melodramatik, kabul ediyorum ancak gençliği, hafifletici bir sebep olarak ileri süreceğim)&nbsp;ve şimdi her ikisinin de yaşamımdan sonsuza dek çıkmış olduğuna karar verdim.</p>

  <p>"Travma" sözcüğünü kullanmakla ne demek istedim? Sadece bir tahmindi, gerçek bir kanıtım yoktu. Ama geri dönüp de o&nbsp;mutsuz hafta sonuna ne zaman bakacak olsam, bunun sadece,&nbsp;oldukça saf, genç bir adamın, kendini daha burjuva ve sosyal&nbsp;statü olarak daha başarılı bir aile içinde rahatsız hissetmesi meselesi olmadığını anladım. Elbette bunun da bir payı vardı. Ancak Veronica'yla onun bana bir paryaymışım gibi davranan&nbsp;hantal ve baskıcı babası arasında bir suç ortaklığı olduğunu&nbsp;sezebiliyordum. Aynı zamanda da yaşamına ve davranışlarına&nbsp;açık bir şekilde eşsiz bir şey olarak baktığı Birader Jack ve Veronica arasında. Veronica herkesin arasında benim hakkımda:&nbsp;"Başaracak, öyle değil mi?" diye sorduğunda -ki bu som her&nbsp;yinelenişinde daha da tepeden bakan bir hal alıyordu- hükmü&nbsp;verecek olan, atanmış yargıç kardeşi Jack'ti. Öte yandan,&nbsp;Veronica'yla onu kuşkusuz olduğu gibi tanıyan annesi arasında&nbsp;hiçbir suç ortaklığı görmüyordum. Bayan Ford beni kızına karşı uyarmak için o ilk şansı nasıl buldu? Çünkü o ilk sabah -varışımdan sonraki ilk sabah- Veronica herkese benim yataktan çıkmak istemediğimi söylemiş ve sonra da babası ve erkek kardeşiyle birlikte çekip gitmişti. Böyle bir uydurmayı doğrulayacak hiçbir konuşma geçmemişti aramızda. Yataktan hiç&nbsp;çıkmamazlık etmedim. Şimdi bile böyle bir şey yaptığım yok.</p>

  <p>Adrian'a yazdığımda, "travma" sözcüğüyle neyi kastettiğim konusunda kendim de hiç emin değildim. Ve aradan neredeyse&nbsp;bir ömürlük zaman geçmişken ancak birazcık daha eminim.&nbsp;Kayınvaldem, bereket versin ki o bu hikâyenin bir parçası değil, benim hakkımda pek iyi şeyler düşünmezdi ama azından&nbsp;çoğu şeyde olduğu gibi bu konuda da samimiydi. Bir keresinde, gazeteleri ve televizyon haberlerini dolduran bir başka çocuk istismarı vakası ortaya çıktığında, "Galiba hepimiz de&nbsp;istismar edildik" diye bir şeyler söyledi. Bununla, Veronica'nın&nbsp;günümüzde "uygunsuz davranış" diye adlandırdıkları şeyin&nbsp;kurbanı olduğunu mu söylemek istiyordu: banyo yaparken ya&nbsp;da yatma vaktinde birayı fazla kaçırmış babasının ona gizli bir&nbsp;şehvetle bakması, erkek kardeşinin ona kardeşliği aşan bir dokunuşla temas etmesi gibi bir şeyler? Bunu nereden bilebilirdim? Temel bir kayıp anı, sevginin en çok ihtiyaç duyulduğu&nbsp;anda geri çekilmesi, çocuğun bir şeyler çıkarsadığı, tesadüfen&nbsp;işitilmiş bir konuşma... <span style="font-style:italic;">buna</span> benzer şeyler mi söz konusuydu?&nbsp;Bir kez daha, bilebilecek durumda değilim. Anlatılanlara ya da&nbsp;belgelere dayanan hiçbir kanıtım yok. Ancak İhtiyar Joe&nbsp;Hunt'ın Adrianla zihinsel durumları tartışırken söylediklerini&nbsp;anımsıyorum: zihinsel durumların eylemlerden çıkarsanabileceğini. Yani, Tarih’teki VIII. Henry ve bütün bunlar. Oysa özel&nbsp;yaşamda sanırım tersi doğru: şu anki zihinsel durumlardan geçmiş eylemleri çıkarsayabileceğiniz.</p>

  <p>Hepimizin de şu ya da bu şekilde travma yaşadığımıza kesinlikle inanıyorum. Kusursuz ana babalar, kardeşler, komşular, arkadaşlar dünyası dışında nasıl olur da böyle şeyler yaşamazdık? Sonra çoğu şeyin bağlı olduğu, bu travmaya nasıl tepki&nbsp;gösterdiğimiz sorusu var: bu travmayı kabullenmemiz ya da&nbsp;bastırmamız ve bunun başkalarıyla olan ilişkilerimizi nasıl etkilediği. Bazıları travmayı kabul edip onu hafifletmeye uğraşıyor,&nbsp;bazılarıysa yaşamlarını travma görmüş başkalarına yardım ederek geçiriyor ve bir de esas kaygısı, ne pahasına olursa olsun&nbsp;kendilerine daha fazla zarar verilmesinden kaçınmak olanlar&nbsp;var. Bunlar acımasız olanlardır ve dikkat edilmesi gereklidir.</p>

  <p>Bunların saçma olduğunu düşünebilirsiniz; vaaz veren, kendini haklı çıkarmaya uğraşan kişilerin söyledikleri saçmalıklar. Veronica'ya deneyimsiz tipik bir erkek gibi davrandığımı, vardığım bütün "sonuçlarımın" tersine çevrilebilir olduğunu düşünebilirsiniz. Sözgelimi, "Ayrıldıktan sonra, benimle yattı"&nbsp;ifadesi kolaylıkla "Benimle yattıktan sonra, ben ondan ayrıldım" ifadesine çevrilebilir. Ford'ların, kendilerine fesatça sahte&nbsp;travma kuramları yakıştırdığım normal orta sınıf bir İngiliz ailesi olduğunu ve Bayan Ford'un, benim adıma anlayışlı davranmak bir yana, kendi kızını bir anneye hiç de yakışmayacak bir&nbsp;şekilde kıskandığına da karar verebilirsiniz. Hatta kendi "kuramımı" kendime uygulamamı, uzun yıllar önce hangi travmalara&nbsp;uğradığımı ve bunun sonuçlarının neler olabileceğini de sorabilirsiniz bana: sözgelimi, güvenilebilirliğimi ve doğru sözlülüğümü nasıl etkileyebileceğini. Dürüst olmak gerekirse, buna&nbsp;yanıt verebileceğimden emin değilim.</p>

  <p>Adrian'dan herhangi bir yanıt beklemiyordum, almadım da.Ve şimdi Colin'le Alex'i kendi başlarına görme fikri çekiciliğini daha da yitirdi. Uç ve sonra da dört kişi olmuşken, yeniden üç&nbsp;kişi olmaya dönmek nasıl mümkün olabilirdi? Eğer ötekiler&nbsp;kendi gruplarını oluşturmak istiyorlardıysa yolları açık olsundu. Benim kendi yaşamımı sürdürmem gerekiyordu. Ben de&nbsp;öyle yaptım.</p>

  <p>Yaşıtlarımın bazıları Gönüllü Denizaşırı Hizmet saflarında yer alarak Afrika'ya gittiler, orada ilkokul öğrencilerine öğretmenlik yaptılar, kerpiç duvarlar inşa ettiler, ben o denli yüce gönüllü değildim. O zamanlar, ayrıca, bir şekilde, uygun bir&nbsp;akademik derecenin, insana er geç uygun bir iş olanağı sağlanacağını düşünüyorduk. Öğrenci odamda kendi etrafımda dönerken, Mick Jagger'la birlikte düet yapıp, <span style="font-style:italic;">"Ti-yi-yi-yime&nbsp;</span>yanımda, evet yanımda" diye şarkının sözlerini uzata uzata terennüm ederdim. Bu yüzden diğerlerini doktor, avukat olarak&nbsp;yetişmeleri ve memuriyet sınavlarına girmeleri için serbest bırakarak, kendim dosdoğru Amerika Birleşik Devleri ne gittim&nbsp;ve altı ay boyunca oralarda takıldım. Garsonluk yaptım, çit&nbsp;boyadım, bahçıvanlık yaptım ve birden fazla eyalette araba&nbsp;teslimatıyla uğraştım. Cep telefonu, e-posta ve Skype'dan önceki o yıllarda, yolculuk yapanlar kartpostal göndermek olarak&nbsp;bilinen ilkel haberleşme sistemine bağımlıydılar. Öteki yöntemlere -uzun mesafeli telefon konuşması, telgraf- "Sadece&nbsp;Acil Kullanım İçin" başvurulurdu. Bu yüzden anne ve babam&nbsp;beni meçhul ülkelere uğurlamış oldular, hakkımda edindikleri&nbsp;haberlerse, "Evet, sağ salim vardı", "Son haber aldığımızda,&nbsp;Oregon'daydı" ya da "Birkaç hafta sonra dönmesini bekliyoruz" gibisinden ifadelerle sınırlıydı. Bu yöntem zorunlu olarak&nbsp;daha iyiydi diye söylemiyorum, bunun karakteri güçlendirdiğinden de asla söz edilemezdi; sadece benim durumumda,&nbsp;muhtemelen, annemle babamın bir tuş ötemde olmamalarını&nbsp;sağlıyor, onların kaygılarını ve uzun menzilli hava raporlarını&nbsp;dillendirmelerine, beni su taşkınlarına, salgın hastalıklara ve&nbsp;sırt çantalı turistleri kollayan sapıklara karşı uyarmalarının&nbsp;önünü kesmiş oluyordu.</p>

  <p>Oradayken bir kızla tanıştım: Annie. Amerikalıydı, benim gibi yolculuk yapıyordu. Kendi ifadesiyle işi pişirdik ve üçü ayı&nbsp;birlikte geçirdik. Yün örgülü gömlekler giyiyordu, gri yeşil&nbsp;gözleri ve dostane bir havası vardı; kolaylıkla, çabucak sevgili&nbsp;oluverdik, talihime inanamıyordum. Bunun ne kadar basit olduğuna da inanamıyordum: dost olmak ve yatak arkadaşı olmak, gülmek ve birlikte içki ve biraz esrar içmek, dünyanın bir&nbsp;bölümünü yan yana görmek ve sonra da birbirimizi suçlamadan ya da kınamadan ayrılmak. Rüzgâr ne yandan esiyorsa o yana git, derdi ve söylediğinde de ciddiydi. Daha sonra geriye&nbsp;bakınca, bendeki bir şeyin, söz konusu bu kolaylıktan ötürü&nbsp;şoke olup olmadığını ve bir şeylerin kanıtı olarak daha fazla&nbsp;karmaşıklığı gerektirip gerektirmediğini merak ettim?.. Peki,&nbsp;neyin kanıtıydı bunlar? Derinliğin mi, ciddiliğin mi? Gerçi,&nbsp;Tanrı biliyor ya, derinlik ya da ciddilik telafisi olmaksızın da&nbsp;karmaşıklık ve güçlükle karşılaşabilirsiniz. Çok daha sonraları,&nbsp;"Rüzgâr ne yandan esiyorsa o yana git" düsturunun da bir soru&nbsp;sorma ve benim veremediğim özel bir yanıt arama yolu olup&nbsp;olmadığını tartışırken buldum kendimi. Ne var ki bütün bunlar&nbsp;mazi olup gitti. Annie hikâyemin bir parçasıydı, bu hikâyenin değil.</p>

  <p>Anne ve babam bir güçlük çıkması durumunda temasa geçmeyi düşünüyordu ama benim nerede olduğum konusunda fikirleri yoktu. Gerçek bir aciliyet durumunda -bir annenin ölüm döşeğinde olması halinde- sanırım Dışişleri Bakanlığı,&nbsp;Washington'daki elçilikle temasa geçerdi, onlar Amerikalı yetkilileri durumdan haberdar ederlerdi, yetkililer de ülkenin dört&nbsp;bir yanındaki polis güçlerinden ülkeye gelişinde olduğundan&nbsp;biraz daha kendine güvenli, güneşten yanmış neşeli bir İngiliz'i&nbsp;aramaya koyulurlardı. Günümüzde bütün gereken bir SMS&nbsp;mesajı göndermek.</p>

  <p>Eve vardığımda, annem beni kolları biraz katı ve yüzü pudralı bir halde kucakladı, dosdoğru banyoya yolladı ve sonra da bana, hâlâ benim "en sevdiğim yemek" olarak sözü geçen ve&nbsp;benim de damak beğenim konusunda onu bir süredir bilgilendirmediğim için böyle kabullendiğim yemeği pişirdi.</p>

  <p>"İlkin şu ikisini açsan iyi edersin."</p>

  <p>Üstte olanın içinde Alex'den gelen kısa bir not vardı. "Sevgili Tony" diye başlıyordu. "Adrian öldü. Kendini öldürdü. Annene telefon ettim, senin nerede olduğunu bilmediğini söylüyor. Alex."</p>

  <p>"Ağzına sıçayım" dedim, anne ve babamın önünde ilk kez küfür ederek.</p>

  <p>"Buna üzüldüm, oğlum." Babamın yorumu tamı tamına olması gereken bir yorum gibi gözükmüyordu. Ona baktım ve kelliğin kalıtsal olup olmadığım, babadan oğula geçip geçmeyeceğini merak ettiğimi fark ettim.</p>

  <p>Her ailenin farklı bir şekilde gerçekleştirdiği şu ortak duraklamalardan sonra annem, "Sence çok akıllı olduğu için mi böyle yaptı?" diye sordu.</p>

  <p>"Elimde zekânın intiharla bağıntısını kuran istatistikler yok" diye yanıt verdim.</p>

  <p>"Evet, Tony, elinde yok ama ne demek istediğimi biliyorsun."</p>

  <p>"Hayır, aslında, hiç bilmiyorum."</p>

  <p>"Şey, meseleyi şöyle düşün: sen akıllı bir çocuksun ama böyle bir şey yapacak kadar da akıllı değilsin."</p>

  <p>Düşünmeksizin gözlerimi yüzüne çevirdim. Yanlış bir şekilde, yüreklenmiş olarak, sözünü sürdürdü:</p>

  <p>"Ama eğer çok akıllıysan, sanırım dikkatli olmazsan seni gafil avlayabilecek bir şeyler çıkabilir."</p>

  <p>Böyle bir kuramın peşine takılmaktan kaçınmak için Alex'in ikinci mektubunu açtım. Adrian'ın bu işi çok etkili bir şekilde&nbsp;yaptığını ve geriye gerekçelerinin tam bir dökümünü bıraktığını söylüyordu. "Buluşup konuşalım. Charing'deki X Otel'in barında, olur mu? Beni telefonla ara. Alex."</p>

  <p>Valizimi açtım, eşyalarımı yeniden düzenledim, anne ve babama yolculuk hikâyelerimi anlattım, yeniden rutin şeyler ve kokularla, evin küçük hazları ve büyük sıkıcılıklarıyla haşır neşir oldum. Ama zihnim ikide bir, Robson'ın yaşamlarımız&nbsp;başlamazdan önce, çatı katında kendini astığı vakitlerde, kendimizi kaptırdığımız şu ateşli ve masum tartışmalara dönüp&nbsp;duruyordu. İntiharın her özgür kişinin hakkı olduğu bize felsefi anlamda aşikâr bir şey olarak görünmüştü: ölümcül bir hastalık ya da bunamayla karşı karşıya kalındığında mantıki bir edim, işkence ya da başkalarının kaçınılmaz ölümleriyle karşı karşıya kalındığında kahramanca bir edim, karşılıksız aşkın öfkesi içindeyse görkemli bir edimdi (bakınız: Büyük Edebiyat).&nbsp;Bu kategorilerin hiçbiri de Robson'ın sefil denecek ölçüde vasat eylemi için geçerli değildi.</p>

  <p>Bunların hiçbiri Adrian için de geçerli değildi. Sorgu yargıcı için bıraktığı mektupta intihar gerekçelerini açıklamıştı Adrian: yaşamın istenmeden bağışlanmış bir armağan olduğunu, düşünen insanın hem yaşamın doğasını hem de bu doğanın&nbsp;birlikte geldiği koşulları incelemek için felsefi bir görevi olduğunu ve eğer bu kişi hiç kimsenin istememiş olduğu bu armağandan vazgeçmeye karar verirse, o kararın sonuçları üzerinde hareket etmenin ahlaki ve insani bir görev olduğunu söylüyordu. Mektubun sonunda bu söylediklerinin kanıtlanması gerektiğini dile getiren bir ifade vardı. Adrian sorgu yargıcından&nbsp;argümanlarını herkesin öğrenmesini istemiş ve görevli de onun&nbsp;dileğini yerine getirmişti.</p>

  <p>Sonunda, "Bunu nasıl yaptı?" diye sordum.</p>

  <p>"Banyoda bileklerini kesti."</p>

  <p>"Yüce Tanrım! Bu bir çeşit... Eski Yunanlara özgü bir intihar değil mi? Yoksa o baldıran otu muydu?"</p>

  <p>"Daha çok Romalılara özgü bir şey, diyebilirim. Toplar damarı açmak. Ve bunun nasıl yapılacağını da biliyordu.&nbsp;Çaprazlama kesmen gerekir. Eğer düz kesersen, bilincini kaybedebilirsin, derken yara kapanır ve sen de her şeyi berbat etmiş olursun."</p>

  <p>"Belki de bunu yapmak yerine kendini boğarsın."</p>

  <p>"Öyle bile olsa, ikincilik ödülü" dedi Alex. "Adrian birincilik ödülü isterdi." Hakliydi: alınan notlarda birincilik, intiharda&nbsp;birincilik.</p>

  <p>Kendini mezuniyet sonrası iki arkadaşla birlikte paylaştığı bir dairede öldürmüştü. Ötekiler hafta sonu için başka yere&nbsp;gitmişlerdi, bu yüzden Adrian'ın intiharını hazırlayacak çok&nbsp;vakti olmuştu. Sorgu yargıcına mektubunu yazmış, banyo kapısına "GİRMEYİN -POLİSİ ÇAĞIRIN- ADRIAN" yazılı bir not iliştirmiş, banyo küvetini doldurmuş, kapıyı kilitlemiş, bileklerini sıcak suyun içinde kesmiş, kanı ölene dek akıtmıştı. Bir&nbsp;buçuk gün sonra bulunmuştu.</p>

  <p>Alex bana <span style="font-style:italic;">Cambridge Evening News</span> den kesilmiş bir gazete kupürünü gösterdi: " 'Gelecek Vaat Eden' Genç Adamın Trajik&nbsp;Ölümü." Muhtemelen o manşeti sürekli olarak basılmaya hazır&nbsp;tutmuşlardı. Sorgu yargıcının soruşturma sonunda verdiği hüküm, Adrian Finn'in (22) kendini "akli dengesi bozulmuşken"&nbsp;öldürdüğüydü. Bu geleneksel ifadenin beni ne denli kızdırdığını anımsıyorum: Adrian'ın dengesini asla yitirmeyecek bir akla&nbsp;sahip olduğuna kalıbımı basardım. Gelgeldim hukukun gözünde, kendinizi öldürürseniz tanım gereği aklınız başınızda&nbsp;değildi, en azından bu edimi yerine getirdiğiniz vakitte. Hukuk, toplum ve din, aklı başında, sağlıklı olup da kendinizi öldürmenizin olanaksız olduğunu söylüyordu. Belki de bu&nbsp;otoriteler, intiharın akıl yürütme mantığının, sorgu yargıcının&nbsp;maaşını ödeyen devlet tarafından organize edildiği biçimiyle&nbsp;yaşamın doğası ve değerini şüpheyle sorgulamasından korkuyordu. Sonra, aklınızı geçici olarak yitirdiğiniz ilan edildiğine&nbsp;göre kendinizi öldürme gerekçelerinizin de delice olduğu varsayılıyordu. Bu yüzden ben, Adrian'ın, eski ve modern filozoflara yaptığı göndermelerle birlikte, yaşamın sadece başınıza&nbsp;gelmesine izin veren, değersiz edilgenliğine müdahale eden&nbsp;edimin üstünlüğü konusundaki argümanına pek fazla dikkat&nbsp;edildiğinden kuşkuluyum.</p>

  <p>Adrian polisten kendilerine rahatsızlık verdiği için özür dilemiş ve sorgu yargıcına, son sözcüklerini herkesin bilmesi olanağını tanıdığı için teşekkür etmişti. Aynı zamanda yakılmayı ve küllerinin serpilmesini istedi çünkü bedenin hızla ortadan&nbsp;kaldırılmasının da bir filozofun aktif seçimi olduğunu ve toprağın içinde yatar halde doğal çürümeyi beklemeye yeğlenebileceğim savunuyordu.</p>

  <p>"Gittin mi cenaze törenine?"</p>

  <p>"Davetli değildim. Colin de değildi. Sadece ailesi vardı. Bildik şeyler."</p>

  <p>"Ne düşünüyorsun?"</p>

  <p>"Şey, ailenin hakkı, sanıyorum."</p>

  <p>"Hayır, o konuda değil. Adrian'ın gerekçeleri hakkında."</p>

  <p>Alex birasından bir yudum aldı. "Müthiş etkileyici mi yoksa müthiş bir zaman kaybı mı olduğuna karar veremedim."</p>

  <p>"Peki sen? Karar verebildin mi?"</p>

  <p>"Şey, her ikisi de olabilir."</p>

  <p>"Benim anlayamadığım şey" dedim, "bunun kendi içinde bütünlüğü olan bir şey mi olduğu -bencilce bir kibir demek falan istemiyorum ama bilirsin işte, Adrian'ı ilgilendiren bir şey yoksa, başka herkesin örtük bir eleştirisini de içeren bir şey mi olduğu. Bizim eleştirimizi." Alex’e baktım.</p>

  <p>"Şey, her ikisi de olabilir."</p>

  <p>"Bunu söylemeyi kes."</p>

  <p>"Acaba felsefe hocaları ne düşündüler? Kendilerini herhangi bir şekilde sorumlu hissettiler mi? Sonuçta, eğittikleri onun beyniydi."</p>

  <p>"Onu son ne zaman gördün?"</p>

  <p>"Ölmeden aşağı yukarı üç ay önce. Tam oturduğun yerde. Bu yüzden sordum."</p>

  <p>"Demek Chislehurst'e gidiyordu. Nasıl görünüyordu?"</p>

  <p>"Neşeli. Mutlu. Kendisi gibi, hatta daha da öyle. Birbirimize hoşça kal derken, âşık olduğunu söyledi bana."</p>

  <p>Lanet olasıca kancık, diye düşündüm. Tüm dünyada bir erkeğin âşık olabileceği ve yine de hayatı yaşanmaya değmez bulabileceği bir kadın var idiyse, bu Veronica'ydı.</p>

  <p>"Onun hakkında ne söyledi?"</p>

  <p>"Hiçbir şey. Nasıl biri olduğunu bilirsin."</p>

  <p>"Ona bir mektup yazdığımı, bu mektubu uygun bir yerine sokmasını belirttiğimi söyledi mi sana?"</p>

  <p>"Hayır ama beni şaşırtmıyor bu."</p>

  <p>"Ne, ona mektup yazışım mı yoksa bunu sana söylememesi mi?"</p>

  <p>"Şey, her ikisi de olabilir."</p>

  <p>Şöyle hafifçe iteledim Alex'i ancak birasını dökecek kadar.</p>

  <p>Evde, duyduklarım üzerinde biraz kafa yoracak vakit bulmuşken, annemin sorularını savuşturmak zorunda kaldım.</p>

  <p>"Neler öğrendin?"</p>

  <p>Olan bitenleri ona biraz anlattım.</p>

  <p>"Zavallı polisler için çok nahoş olmuş olmalı. Yapmak zorunda kaldıkları şeyler. Bir kız meselesi var mıydı oğlanın?"</p>

  <p>İçimdeki bir ses: Elbette, Veronica'yla çıkıyordu, demek istiyordu. Bunu demek yerine, sadece: "Alex son buluşmalarında onun mutlu olduğunu söyledi" dedim.</p>

  <p>"Peki niçin yaptı bu işi?"</p>

  <p>Ona, ilgili filozofların adlarını dışta bırakarak kısanın da kısası bir hikâye anlattım. İstenmeyen bir armağanı reddetmenin, edilginliğe karşı eylemin anlamını açıklamaya çalıştım. Annem bütün bunları dinlerken başını sallayıp durdu.</p>

  <p>"Görüyorsun, haklıydım."</p>

  <p>"Nasıl haklıydın, anne?"</p>

  <p>"Çok <span style="font-style:italic;">akıllıydı</span> o oğlan. Eğer o kadar akıllı olursan kendini herhangi bir şeye inandırabilirsin. Sağduyu denen şeyi ardında&nbsp;bırakırsın sadece. Onu gafil avlayan şey beyni, bu yüzden yaptı bunu."</p>

  <p>"Evet, anne."</p>

  <p>"Bütün söyleyeceğin bu mu? Aynı görüşte olduğunu mu söylüyorsun?"</p>

  <p>Yanıt vermemek sinirlerime hâkim olmanın tek yoluydu.</p>

  <p>Bunu izleyen birkaç günü Adrian'ın ölümüyle ilgili tüm görüş açılarını bütün cepheleriyle düşünmeye çalışarak geçirdim. Kendim bir elveda mektubunu hiç de beklemezken, Colin ve&nbsp;Alex adına hayal kırıklığına uğradım. Peki, Veronica konusunda şimdi nasıl düşünmem gerekiyordu? Adrian onu seviyordu&nbsp;ancak kendini öldürmüştü: bu nasıl açıklanabilirdi? Çoğumuz için, ilk aşk deneyimi, bu deneyim başarısızlıkla sonuçlansa bile -belki de özellikle başarısızlıkla sonuçlandığında- yaşama&nbsp;geçerlilik kazandıran, onun yaşanmaya değer olduğunu doğrulayan bir vaadi içerir. Gerçi daha sonraki yıllar bu görüşü değiştirebilir, aramızdan bazıları ondan hepten vazgeçebilir ama&nbsp;aşk bir kez kapıyı çaldı mı onun gibi hiçbir şey yoktur, öyle&nbsp;değil mi? Anlaştık mı?</p>

  <p>Ne var ki Adrian aynı görüşte değildi. Belki farklı bir kadın olsaydı... ya da belki öyle değildi, son buluşmalarında Adrian'ın&nbsp;kendinden geçmiş durumuna tanıklık etmişti Alex. Araya giren&nbsp;aylar içinde korkunç bir şey mi olmuştu? Ama eğer öyle olsaydı, Adrian bunu mutlaka gösterirdi. O aramızdaki hakikat arayışçısı ve filozoftu: belirttiği gerekçeler onlar idiyse, gerçek&nbsp;gerekçeleri de bunlardı.</p>

  <p>Veronica konusunda, Adrian'ı kurtaramadığı için onu kınamaktan, ona acımaya geçtim: Veronica bu ilişkiden zaferle çıkarak bir avantaj sağlamıştı ama hele olan bitenlere bir bakın. Taziyelerimi mi dile getirmem gerekirdi? Ama böyle yapsam&nbsp;ikiyüzlü biri olduğumu düşünürdü. Onunla temas kurmaya çalışacak olsam ya yanıt vermezdi ya da her şeyi bir şekilde öyle&nbsp;çarpıtırdı ki, sonunda doğru düşünemez olurdum.</p>

  <p>Sonunda, gerçekten de doğru düşündüğümü fark ettim. Bir başka deyişle, Adrian'ın gerekçelerini anladığımı, onlara saygı&nbsp;duyduğumu ve ona hayran olduğumu. Benden daha iyi bir kafası ve daha güçlü bir mizacı vardı; mantıklı düşünüyor ve sonra da mantıksal düşüncenin sonuçlarına dayanarak hareket&nbsp;ediyordu. Oysa çoğumuz sanırım tam karşıtını yapıyoruz: içgüdüsel bir karar veriyoruz, sonra da onu doğrulamak için bir&nbsp;usyürütme altyapısı oluşturuyoruz. Ve sonuca da sağduyu diyoruz. Adrian'ın eyleminin geriye kalanlarımızın örtük bir&nbsp;eleştirisi olduğunu mu düşünüyordum? Hayır. Ya da en azından, böyle bir niyeti olmadığından eminim onun. Adrian insanlara çekici gelebiliyordu ama hiçbir zaman adeta müritleri&nbsp;olmasını istiyormuş gibi davranmadı, hepimizin de kendi&nbsp;başlarımıza düşünmemize inanıyordu. Yaşamış olsaydı, çoğumuzun yaptığı ya da yapmaya uğraştığı gibi "yaşamdan zevk"&nbsp;'alabilir miydi? Belki de alırdı; ya da belki de eylemlerini, savunduğu düşüncelerle uzlaştırmakta başarısız kalmaktan suçluluk ve pişmanlık duymuş olabilirdi.</p>

  <p>Ve yukarda saydıklarımın hiçbiri, Alex'in de ifade ettiği gibi, bütün bunların hâlâ lanet olasıca korkunç bir kayıp olduğu gerçeğini değiştirmiyor.</p>

  <p>Bir yıl sonra, Colin'le Alex yeniden bir araya gelmeyi önerdiler. Adrian'ın ölüm yıldönümünde, üçümüz Charing Cross Otelinde içki içmek üzere buluştuk, sonra da bir Hint restoranında yemeğe gittik. Dostumuza ilişkin hatıraları aklımıza getirmeye ve onu övgüyle yâd etmeye uğraştık. Onun ihtiyar Joe&nbsp;Hunt'a işsiz olduğunu söylediğini ve Phil Dixon'a da Eros ve&nbsp;Thanatos hakkında şeyler öğrettiğini anımsadık. Geçmişimizi&nbsp;şimdiden bir anekdota dönüştürüyorduk. Adrian'ın Cambridge'e&nbsp;burs kazanma haberini sevinçle kutladığımızı hatırladık. Onun&nbsp;hepimizin evine gelmesine rağmen hiçbirimizin de onun evine&nbsp;gitmemiş olduğunu fark ettik ve babasının ne yaptığını da -acaba hiç sormuş muyduk?- bilmiyorduk. Otelin barında şarap&nbsp;bardaklarını ve yemeğin sonunda da bira bardaklarını onun şerefine kaldırdık. Dışarı çıkınca birbirimizin omuzlarına vurduk&nbsp;ve bu anma törenini her yıl yinelemeye yemin ettik. Ne var ki&nbsp;yaşamlarımız şimdiden, farklı doğrultularda ilerliyordu ve&nbsp;Adrian'ın paylaşılan anısı bizi bir arada tutmak için yeterli değildi. Belki de ölümündeki gizem eksikliği, davasının daha kolay bir şekilde kapatılmış olduğu anlamına geliyordu. Onu&nbsp;elbette tüm yaşamımız boyunca anımsayacaktık. Ama ölümü -Cambridge gazetesinin rutin bir şekilde vurguladığı gibi- "trajik" olmaktan çok ibret alınacak bir ölümdü ve böylelikle bizden&nbsp;oldukça çabukça uzaklaşıyor, zaman ve tarih içindeki yerini&nbsp;alıyordu.</p>

  <p>Şimdi evden ayrılmış ve bir sanat kurumunun yönetim bölümünde stajyer olarak çalışmaya başlamıştım. Derken Margaret'la tanıştım; evlendik ve üç yıl sonra Susie doğdu. Büyük bir konut kredisi borcuna girerek küçük bir ev satın aldık, her gün&nbsp;Londra'ya gidip geliyordum. Stajyerliğim uzun bir kariyere&nbsp;dönüştü. Yaşam geçip gitti. Bir İngiliz, bir keresinde evliliğin,&nbsp;önce pudingin servis edildiği uzun ve sıkıcı bir yemek olduğunu söylemişti. Sanıyorum, çok kinikçe bir söz bu. Ben evliliğimden zevk aldım ama belki de benim kendi iyiliğim için çok&nbsp;sessiz, çok huzur doluydu bu evlilik. Bir on yıl kadar sonra&nbsp;Margaret restoran işleten bir herifle ilişki kurdu. Adamdan fazla hoşlanmadım -ya da daha özel olarak yemeklerinden- ama&nbsp;''adamdan zaten hoşlanmazdım, öyle değil mi? Susienin velayeti paylaşıldı. Bereket versin ki, bu ayrılıktan çok etkilenmişe&nbsp;benzemiyordu ve şimdi anlıyorum ki, kendi travma kuramımı&nbsp;ona hiç uygulamadım.</p>

  <p>Boşandıktan sonra, birkaç ilişkim oldu ama ciddi bir şey yoktu. Margaret'a her zaman yeni kız arkadaşımdan söz ederdim. O zamanlar doğal bir şey gibi görünüyordu bu. Şimdi&nbsp;bazen merak ediyordum da acaba onu kıskandırma girişimi&nbsp;miydi bu ya da belki de bir kendini koruma edimi, yeni ilişkiyi çok ciddileşmekten engellemenin bir yoluydu. Bundan başka, daha da boşalan yaşamımda, belki de fikirlerimi daha&nbsp;gerçekleştirilebilir göstermek için "proje" diye adlandırdığım&nbsp;çeşitli fikirler geliştirdim. Bunların hiçbiri de gerçekleşmedi.&nbsp;Şey, önemi yok bunun ya da hikâyemin herhangi bir bölümünün.</p>

  <p>Susie büyüdü ve insanlar ona Susan demeye başladılar. Yirmi dördüne geldiğinde, bir nikâh dairesi koridorunda koluna girdim. Ken bir doktor, şimdi biri oğlan biri kız iki küçük çocukları var. Cüzdanımda taşıdığım fotoğraflarında olduklarından hep daha genç görünüyorlar. Sanırım, "felsefi olarak aşikâr&nbsp;bir şey" dememek için, normal, diyorum. Ama insan bazı sözleri yinelediğini fark ediyor. Sözgelimi, "Ne çabuk büyüyorlar,&nbsp;öyle değil mi?" ifadesi. Aslında bütün demek istediğiniz: zaman benim için bugünlerde daha hızlı geçiyor.</p>

  <p>Margaret'ın ikinci kocası pek de sakin biri çıkmadı. Margaret'a bayağı benzeyen, gelgeldim yaşça, ki bu çok önemli, on yıl daha küçük başka birisiyle ilişki kurdu. Margaret'Ia dost kaldık, aile toplantılarında buluşuyoruz ve bazen de öğle yemeği&nbsp;yiyoruz. Bir keresinde, bir iki bardak bir şeyler içtikten sonra,&nbsp;duygusallaştı ve yeniden bir araya gelebileceğimizi söyledi.&nbsp;Onun ifadesiyle, daha tuhaf şeyler oldu. Hiç kuşkusuz oldu&nbsp;ama ben şimdi kendi rutinime alışmış biriydim ve yalnızlığımdan hoşlanıyordum. Ya da sadece, belki de böyle bir şey yapacak kadar tuhaf biri değilim. Bir iki kez birlikte tatile çıkmaktan&nbsp;söz ettik ama sanırım her ikimiz de bunu ötekinin planlamasını, bilet ve otel rezervasyonu işlerini ayarlamasını bekliyorduk.&nbsp;Bu yüzden hiçbir zaman olmadı.</p>

  <p>Şimdi emekliyim. Mal mülkle birlikte kendi dairem var. Birlikte içki içtiğim birkaç arkadaşla ilişkimi sürdürüyorum ve bazı kadın arkadaşlarım da var, elbette, platonik (Onlar da bu&nbsp;hikâyenin bir parçası değiller). Yerel tarih derneğinin üyesiyim, gerçi metal detektörlerin topraktan çıkardıkları şeyler&nbsp;beni artık bazılarından daha az heyecanlandırıyor. Bir süre&nbsp;önce, yerel hastanedeki kütüphanenin yöneticiliğini yapmaya&nbsp;gönüllü oldum, koğuşlarda dolaşarak birtakım kitaplar dağıtıyorum, birtakım kitaplar getirtiyorum, tavsiyelerde bulunuyorum. Bu beni enerjik kılıyor ve yararlı bir şey yapmak da iyi bir&nbsp;şey, aynı zamanda, bazı yeni insanlarla tanışıyorum. Hasta insanlar elbette, aynı zamanda ölüm döşeğinde olan insanlar.&nbsp;Ama en azından, kendi sıram geldiğinde hastanedeki yolumu&nbsp;öğrenmiş olacağım.</p>

  <p>Ve bu bir yaşam, öyle değil mi? Bazı başarılar ve bazı hayal kırıklıkları. Benim için ilginç bir şey oldu yaşam, gerçi başkaları, yaşamı bu kadar ilginç bulmasalar şikâyet etmezdim ya da&nbsp;çok şaşırmazdım. Belki bir bakıma, Adrian ne yaptığını biliyordu.&nbsp;Kendi yaşamımı herhangi bir şey yüzünden özleyeceğimden falan da değil, anlıyorsunuz ya.</p>

  <p>Hayatta kaldım. "Hikâyeyi anlatmak için hayatta kaldı"-insanlar öyle söylerler, değil mi? Bir zamanlar İhtiyar Joe Hunt'a akıcı ama samimiyetten uzak bir dille söylediğim gibi:&nbsp;Tarih, zafer kazananların yalanlan değildir; şimdi bunu biliyorum. Tarih daha çok, çoğu ne zafer kazanmış ne de yenilgiye&nbsp;uğramış olan hayatta kalanların anılarıdır.</p>
</body>
</html>
