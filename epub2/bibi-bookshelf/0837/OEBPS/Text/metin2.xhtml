<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main1.css" rel="stylesheet" type="text/css" />
</head>

<body>
  <h2>2.</h2>

  <p>Hayatta daha sonraları, biraz huzur beklersiniz, değil mi?</p>

  <p>Buna layık olduğunuzu düşünürsünüz. Ben de düşündüm. Ama öte yandan liyakatin ödülünün hayatın işi olmadığını anlamaya başlarsınız.</p>

  <p>Bundan başka, gençken, yaşın getireceği olası acıları ve kasvetleri öngörebileceğinizi düşünürsünüz. Kendinizi tek başınıza, boşanmış, dul kalmış olarak hayal edersiniz; çocuklar sizden uzakta büyümekte, dostlar ölmektedir. Statü kaybını, arzu kaybını ve arzulanabilirliğin kaybını hayal edersiniz. Daha da&nbsp;öteye gidip kendi yaklaşan ölümünüzü, çevrenize hangi dostlarınızı toplarsanız toplayın ancak tek başına yüzleşilebilen ölümü düşünebilirsiniz. Ama bütün bunlar ileriye bakmak oluyor.</p>

  <p>Yapmayı başaramadığınız şey, ileriye bakmak ve sonra da kendinizi o gelecek noktasından geriye bakarken hayal etmek. Zamanın getirdiği yeni heyecanları öğrenmek. Sözgelimi,&nbsp;hayatınıza tanık olanlar azalırken, şimdi ya da bir zamanlar ne&nbsp;olduğunuz hakkında daha az doğrulama, dolayısıyla daha az&nbsp;kesinlik olduğunu keşfetmek. Düzenli olarak kayıtlar tutmuş&nbsp;olsanız bile -sözcükler, sesler ve resimlerle- yanlış türden bir&nbsp;kayıt tutma işine girişmiş olduğunuzu fark edebilirsiniz.&nbsp;Adrian'ın alıntı yaptığı cümle neydi? "Tarih, belleğin kusurlarının, belgelemenin yetersizlikleriyle buluştuğu noktada üretilen&nbsp;o kesinliktir."</p>

  <p>Hâlâ çok sayıda tarih kitabı okuyorum ve hiç kuşkusuz kendi ömrümde meydana gelmiş olan bütün resmi tarihi -komünizmin çöküşü, Bayan Thatcher, 9/11, küresel ısınma— normal bir korku, kaygı ve ihtiyatlı iyimserlik karışımıyla takip ettim.&nbsp;Ne var ki bu konuda, Eski Yunan ve Roma ya da Britanya İmparatorluğu yahut Rus Devrimi'nde olan biten olaylar konusunda hissettiğim şeylerin aynısını asla hissetmedim, buna&nbsp;hiçbir zaman tam olarak güvenmedim. Belki de sadece, üzerinde az çok görüş birliğine varılmış tarih konusunda kendimi&nbsp;daha güvende hissediyorum. Ya da belki de yine o aynı paradoks söz konusu: burnumuzun dibinde olan tarihin en açık seçik tarih olması gerekir ancak en çok uçucu olan da o. Zaman&nbsp;içinde yaşıyoruz, zaman bizi bağlıyor ve tanımlıyor ve zamanın tarihin de ölçüsü olması gerekir, öyle değil mi? Ama zamanı anlayamazsak, onun yürüyüşü ve ilerleyişindeki gizemleri&nbsp;kavrayamazsak, tarihten yana, hatta ondan payımıza düşen&nbsp;kendi küçük, kişisel, büyük ölçüde belgelenmemiş parçamız&nbsp;açısından, ne şansımız kalır?</p>

  <p>Biz gençken, otuz yaşının üstündeki herkes orta yaşlı, ellinin üstündeki herkes ihtiyar gözüküyordu. Ve geçip giden zaman, o kadar da yanılmadığımızı doğruluyor. Gençken son derece kesin ve kaba olan şu küçük yaş farklılıkları, aşınıp gidiyor. Sonunda hepimiz de aynı kategoriye ait oluyoruz, genç&nbsp;olmayanlar kategorisine. Kendim buna hiçbir zaman fazla aldırış etmedim.</p>

  <p>Ama bu kuralın istisnaları var. Bazı insanlar için gençlikte kurulan zaman farklılıkları gerçekte hiçbir zaman ortadan&nbsp;kalkmıyor: titrek aksakallı ihtiyarlar olsalar bile yaşlılar yaşlı&nbsp;olarak kalıyor. Bazı insanlar için, diyelim beş aylık bir fark, karşıt yöndeki kanıtlar ne olursa olsun, insanın, erkek ya da kadın,&nbsp;kendini ötekinden sapkın bir şekilde, hep daha bilge ya da&nbsp;daha bilgili olarak düşüneceği anlamına geliyor. Ya da belki de&nbsp;karşıt yöndeki kanıtlardan <span style="font-style:italic;">dolayı</span> demem gerekirdi. Herhangi&nbsp;bir nesnel bir gözlemci için şu son derece açık ki denge marjinal olarak daha genç kişiye kaymış bulunduğu için, öteki üstünlük varsayımını daha da güçlü bir şekilde koruyor. Daha da&nbsp;nevrotik olarak.</p>

  <p>Aklıma gelmişken söyleyeyim, hâlâ bir hayli Dvorak çalıyorum. Senfonileri o kadar değil, bugünlerde yaylı dörtlülerini yeğliyorum. Ne var ki Çaykovski, gençlikte insanı büyüleyen,&nbsp;orta yaşta hâlâ belli bir etkiyi koruyan ancak daha sonraları,&nbsp;sıkıcı değilse bile bir şekilde daha az ilginç görünen şu dehaların yolundan gitmiş bulunuyor. Veronica'nın haklı olduğunu&nbsp;söylüyor falan değilim. Gençleri büyüleyebilen bir deha olmanın hiçbir yanlış yanı yok. Daha çok, bir dehanın büyüsüne&nbsp;kapılamayan gençlerin bir yanlışları var. Bu arada, <span style="font-style:italic;">Un bomme et&nbsp;Une Femme</span> film müziğinin bir deha eseri olduğunu düşünmüyorum. O zamanlar da düşünmüyordum. Öte yandan, ara sıra&nbsp;Ted Hughes'u anımsıyor ve aslında, hayvanları hiçbir zaman&nbsp;gerçekten de tüketmemiş oluşuna, gülümsüyorum.</p>

  <p>Susie'yle aramız iyi. Yeterince iyi, yani. Ama genç kuşaklar artık temas halinde olma ihtiyacını, hatta zorunluluğunu bile&nbsp;hissetmiyorlar. En azından, ''görme"deki gibi "temas halinde olma" zorunluluğunu değil. Bir e-posta babacığıma yeterli olur, ne yazık ki babam SMS göndermeyi öğrenemedi. Evet, şimdi&nbsp;emekli, şu gizemli "projeleriyle etrafta hâlâ bir şeyler araştırıp&nbsp;duruyor, herhangi bir şeyi sona erdirebileceğinden de kuşkuluyum ama en azından beyni aktif tutuyor, golf oynamaktan&nbsp;daha iyidir, evet geçen hafta oraya gelmeyi planlamıştık ki bir&nbsp;şey çıktı. İnşallah Alzheimer'a yakalanmaz, gerçekte en büyük&nbsp;kaygım bu çünkü şey, annemin onu yanına alması pek olası&nbsp;gözükmüyor, öyle değil mi? Hayır: abartıyorum, yanlış bir&nbsp;imge oluşturuyorum. Susie'nin böyle duyguları yoktur, bundan&nbsp;eminim. Tek başına yaşamanın kendine acıma ve paranoya anları oluyor. Susie'yle ben iyi geçiniyoruz.</p>

  <p>Bir arkadaşımızın -Margaret'la ben, evli olduğumuzdan daha uzun bir süredir boşanmış olmamıza karşın bunu hâlâ içgüdüsel olarak söylüyorum- bir punk rock grubunda çalan bir&nbsp;oğlu vardı. Şarkılarından herhangi birini dinleyip dinlemediğini sordum ona. "Her Gün Pazar" adlı bir şarkının adını andı.&nbsp;Yeniyetmeliğe özgü aynı can sıkıntısının kuşaktan kuşağa devam ettiğini düşünerek gönül rahatlığıyla güldüğümü anımsıyorum. Aynı zamanda ondan kaçmak için acı, alay dolu aynı&nbsp;esprinin kullanıldığını da. "Her Gün Pazar", bu sözcükler beni&nbsp;kendi durgunluk yıllarıma, yaşamın başlamasının o korkunç&nbsp;bekleyişine geri götürdü. Arkadaşıma grubun öteki şarkılarının&nbsp;neler olduğunu sordum. Hayır, diye yanıt verdi kadın arkadaşımız, şarkıları o, tek şarkıları. Peki şarkı nasıl devam ediyor?&nbsp;diye sordum. Nasıl yani? dedi. Şey, sonraki dize ne? Anlamıyorsun galiba? dedi. Şarkı <span style="font-style:italic;">ondan</span> ibaret. O dizeyi tekrar tekrar&nbsp;yineliyorlar, ta ki şarkı sona erene dek. Gülümsediğimi anımsıyorum. "Her Gün Pazar" bundan fena bir kitabe olmazdı, öyle&nbsp;değil mi?</p>

  <p>Adımın ve adresimin bir pencere içinde gösterildiği şu uzun beyaz zarflardan biriydi. Sizi bilmem ama zarfları açma konusunda hiç aceleci davranmam ben. Bir zamanlar, böylesi mektuplar boşanmamda bir başka acılı aşama anlamına geliyordu, 'bu yüzden onlara karşı sakınımlıyım. Günümüzde, acınacak kadar az kazanç getiren hisse senetleriyle bağlantılı bir vergi belgesi olabilir içlerinde. Emekli olduğumda satın aldığım bir hisse&nbsp;ya da zaten gönderdiğim para havaleleriyle sürekli desteklediğim şu hayır kurumundan ekstra bir rica. Bu yüzden o zarfı, dairede sağa sola atılmış kâğıtları, yeniden kullanım amacıyla -son&nbsp;zarfa kadar- topladığım ana değin unuttum. Sonunda bunun,&nbsp;adını hiç duymadığım bir avukatlık firması olan Coyle, Innes &amp;&nbsp;Black<span style="font-size: 16px;">'</span>den gelen bir mektup olduğu ortaya çıktı. Eleanor Marriott adında biri <span style="font-style: italic;">"Bayan Sarah Ford'un (müteveffa) mülkü konusunda"&nbsp;</span>diye yazmıştı. Durumu kavramam bir süremi aldı.</p>

  <p>Son derece kolay varsayımlarla yaşıyoruz, öyle değil mi? Sözgelimi, o anı, olaylar artı zamana eşit. Ama bundan çok&nbsp;daha tuhaf. Bir anının, unuttuğumuzu düşündüğümüz şey olduğunu söyleyen kimdi? Ve zamanın saptayıcı değil de daha çok&nbsp;bir çözücü gibi etkidiği, hepimiz için besbelli bir şey olmalı.&nbsp;Ama buna inanmak uygun değil, yararlı değil, yaşamlarımızı&nbsp;sürdürmemize yardımcı olmuyor, bu yüzden onu duymazdan&nbsp;geliyoruz.</p>

  <p>Benden adresimi onaylamam ve pasaportumun bir fotokopisini vermem istendi. Beş yüz sterlin ve iki "belge" bırakılmış olduğundan haberdar edildim. Bunu çok kafa karıştırıcı buldum. Bir kere, vaftiz adını ne bildiğim ne de unutmuş olduğum&nbsp;birinden, ölüme bağlı bir bağış almış olmak. Beş yüz sterlin son&nbsp;derece özgül bir tutar gibi gözüküyordu. Yok denecek bir şey&nbsp;sayılmazdı ama çok büyük de değildi. Belki de Bayan Ford'un&nbsp;vasiyetini ne zaman hazırladığını öğrenirsem bu, bir anlam taşıyacaktı. Gerçi vasiyet çok uzun bir zaman önce hazırlanmış&nbsp;olsaydı, paranın ulaşacağı tutar şimdi çok daha büyük olurdu&nbsp;ve bu, daha da az anlam taşırdı.</p>

  <p>Fotokopisini çektirdiğim belgeleri iliştirerek, kimliğimin doğruluğunu ve adresimi teyit ettim. Vasiyetin ne zaman hazırlanmış olduğunu bana söyleyip söyleyemeyeceklerini sordum. Derken bir akşam oturup kırk yıl kadar önce Chislehurst'te&nbsp;geçen o aşağılayıcı hafta sonunu zihnimde yeniden canlandırmaya uğraştım. Bir teşekkür ya da ödüle değer gözükebilecek&nbsp;herhangi bir anı, olayı ya da sözü araştırmaya koyuldum. Ne&nbsp;var ki belleğim gitgide, görünüşte gerçeği barındıran verileri&nbsp;küçük varyasyonlarla yineleyen bir mekanizmaya dönüştü.&nbsp;Dikkatimi geçmişe yönelttim, bekledim, belleğimi hileyle&nbsp;farklı bir yola sokmaya uğraştım. Ama bunlar hiçbir şeye yaramıyordu. Ben, Bayan Sarah Ford'un (müteveffa) kızıyla bir yıl&nbsp;kadar bir süre çıkmış olan, kocası tarafından tepeden bakılan,&nbsp;oğulları tarafından kibirli bir şekilde yakından incelemeye alınan ve kızları tarafından da manipüle edilmiş olan birisiydim.&nbsp;Benim için o zamanlar acılı bir şeydi bu ama daha sonraki beş&nbsp;yüz sterlinin anaç özrünü hiç de gerektirmiyordu.</p>

  <p>Zaten, o acı sürmedi. Daha önce de söylediğim gibi, bende belli bir kendini koruma içgüdüsü var. Veronica yi başarılı bir&nbsp;şekilde zihnimden, hikâyemden attım. Bu yüzden zaman beni&nbsp;biraz çabukça orta yaşa getirdiğinde ve geriye bakıp da yaşamımın nasıl geçip gittiğini incelemeye, geçmemiş olduğum&nbsp;yolları, şu insanı uyuşukluğa sevk eden, yıkıcı ya öyle yapsaydımları gözden geçirmeye başladığımda, Veronica'yla her şey&nbsp;nasıl olurdu diye -daha iyi durumlar şöyle dursun, daha kötü&nbsp;durumlar için bile- hayaller kurduğumu asla fark etmedim.&nbsp;Annie'yle evet ama Veronica'yla hayır. Ve boşanmış olsak bile&nbsp;Margaret'la geçirdiğim yıllardan ötürü hiç pişmanlık duymadım. Ne denli uğraşırsam uğraşayım -ki bu çok zor değildi—&nbsp;sonunda fantezilerimde benim yaşamım olmuş bir yaşamdan,&nbsp;belirgin bir şekilde farklı bir yaşamı pek ender olarak kurdum.&nbsp;Bunun kendinden bir hoşnut kalma hali olduğunu sanmıyorum, daha çok bir hayal gücü, hırs ya da başka bir şeyin eksikliği bu.&nbsp;Sanıyorum gerçek bu, evet. Sonunda kendi yaşamımda&nbsp;yaptığım şeyleri yapmamış olacak kadar tuhaf biri değilim.</p>

  <p>Avukatın mektubunu hemen okumadım. Bunu yapmak yerine üzerinde adım yazılı olan uzun, krem renkli zarfa baktım. El yazısını daha önce sadece bir kez görmüştüm ama yine de&nbsp;tanıdık bir yazıydı. Bay Anthony Webster, harflerin yukarıya&nbsp;ve aşağıya inen uzatmalarındaki dekoratif öğeler, beni sadece&nbsp;bir hafta sonu süresince tanımış olduğum birisinin anılarına&nbsp;götürdü. El yazısı, şeklinden çok özgüveninde, belki de benim yapmadığım şeyleri yapacak kadar "tuhaf" olan bir kadım&nbsp;akla getiriyordu. Ama bu şeylerin ne olmuş olabileceğini bilemiyor ya da tahmin edemiyordum. Zarfın önünde, tam orta&nbsp;yerin üst kısmında, iki-üç santimlik bir seloteyp vardı. Onun&nbsp;aşağıya doğru inmesini ve ekstradan bir mühür eklentisini&nbsp;bekliyordum ne var ki seloteyp, zarfın üstteki kenarı boyunca&nbsp;kesilmişti. Herhalde mektup bir zamanlar başka bir şeye iliştirilmişti.</p>

  <p>Sonunda, mektubu açıp okudum: "Sevgili Tony, mektuba iliştirilen şeyi almanın doğru olduğunu düşünüyorum. Adrian&nbsp;senden hep sıcak sözlerle bahsetti, belki de bunu, acılı olsa da&nbsp;uzun zaman öncesine ait ilginç bir andaç olarak göreceksin.&nbsp;Sana aynı zamanda biraz para bırakıyorum. Bunu garip bulabilirsin, doğrusunu söylemek gerekirse kendi davranış saiklerimden pek de emin değilim. Her halükârda, uzun seneler önce&nbsp;ailemin sana davranış tarzından ötürü özür dilerim ve yattığım&nbsp;mezarın ötesinden bile, sana iyi dileklerde bulunuyorum. Sevgilerle, Sarah Ford. P.S. Tuhaf gözükebilir ama sanırım hayatının son anları mutluydu."</p>

  <p>Bağış para doğrudan ödenebilsin diye avukat banka hesabımın ayrıntılarını istedi. Kadın aynı zamanda bana bırakılmış olan "belgelerin" birincisini iliştirdiğini ekliyordu. İkincisi hâlâ&nbsp;Bayan Ford'un kızının mülkiyetindeydi. Bunun, kesilen seloteyp parçasının bir açıklaması olduğunu anladım. Bayan Marriott şu anda bu ikinci parçayı elde etmeye uğraşıyordu. Ve&nbsp;sorduğum soruya yanıt olarak, Bayan Ford'un vasiyetinin beş&nbsp;yıl önce hazırlanmış olduğunu belirtiyordu.</p>

  <p>Margaret iki tür kadın olduğunu söylerdi: karakteri hemen anlaşılanlar ve gizem içerenler. Bir erkeğin sezdiği, bir erkeği&nbsp;çeken ya da çekmeyen ilk şey buydu. Bazı erkekler bir tipin,&nbsp;bazılarıysa ötekinin çekimine kapılıyorlar. Margaret -size söylememe gerek yok- karakteri hemen anlaşılanlar takımındandı&nbsp;ancak zaman zaman bir gizem havası taşıyanlara ya da bunu&nbsp;yaratanlara gıptayla bakabiliyordu.</p>

  <p>"Senden olduğun gibi hoşlanıyorum" dedim ona bir keresinde.</p>

  <p>"Ama beni şimdi çok iyi tanıyorsun" diye yanıt verdi. Altı 'yedi yıldır evliydik. "Biraz daha... bilinmez olmamı tercih etmez miydin?"</p>

  <p>"Senin gizemli bir kadın olmanı istemiyorum. Sanırım bundan nefret ederdim. Erkekleri tuzağa düşürmek için ya sadece bir yüz, bir oyun, bir teknik oluyor ya da gizemli bir kadın&nbsp;kendine karşı bile gizemli oluyor ki en kötüsü de bu."</p>

  <p>"Tony, gerçekten insani ilişkileri çok iyi bilen biri gibi konuştun."</p>

  <p>"Şey, böyle biri değilim" dedim, tabii, bana takılmakta olduğunun farkında olarak. "Ömrümde o kadar çok kadın tanımış değilim."</p>

  <p>"Kadınlar konusunda çok şey bilmeyebilirim ama neye benzediğimi biliyorum."</p>

  <p>"Bunu söylemedim ben, bunu da kastetmiyorum. Ama sanırım nispeten çok az sayıda kadın tanıdığım için onlar konusunda ne düşündüğümü biliyorum. Ve onlarda nelerden hoşlandığımı. Daha çok tanımış olsaydım, daha çok kafam&nbsp;karışırdı."</p>

  <p>"Şimdi bunu bir iltifat olarak mı alayım yoksa almayayım mı emin değilim" dedi Margaret.</p>

  <p>Bütün bunlar elbette evliliğimizin bozulmasından önceydi. Ama eğer Margaret daha gizemli biri olmuş olsaydı bu evlilik daha uzun sürmezdi, sizi -ve onu- bu konuda temin&nbsp;edebilirim.</p>

  <p>Ve yıllar içinde ondaki bir şeyler bana da geçti. Sözgelimi, onu tanımamış olsaydım, avukatla sabırlı bir mektuplaşma işine girişebilirdim. Ancak pencereli bir başka zarfın gelmesini&nbsp;sessiz sakin beklemek istemiyordum. Bunu yapmak yerine, Bayan Eleanor Marriott'a telefon edip bana bırakılan öteki belgeyi sordum.</p>

  <p>"Vasiyette bir günce olarak geçiyor."</p>

  <p>"Bir günce mi? Bayan Ford'un güncesi mi?"</p>

  <p>"Hayır. Adını bir kontrol edeyim." Bir duraklama. "Adrian Finn."</p>

  <p>Adrian! Güncesi Bayan Ford'un eline nasıl geçmişti? Ki bu, avukat için bir soru sayılmazdı. Bütün söylediğim, "Adrian, bir&nbsp;dosttu" oldu. Sonra, "Herhalde gönderdiğiniz mektuba iliştirilmişti" dedim.</p>

  <p>"Bundan emin olamam."</p>

  <p>"Günceyi gerçekten gördünüz mü?"</p>

  <p>"Hayır, görmedim." Tavrı, yardıma yanaşmayan birinin tavrından çok, özellikle ihtiyatlı davranan birinin tavrıydı.</p>

  <p>"Veronica Ford günceyi alıkoymak için herhangi bir gerekçe gösterdi mi?"</p>

  <p>"Ondan ayrılmaya henüz hazır olmadığını söyledi."</p>

  <p>Doğru. "Ama günce benim, öyle değil mi?"</p>

  <p>"Vasiyette kesinlikle size bırakıldı."</p>

  <p>Hmm. Şu iki önermeyi ayıran yasal bir incelik olup olmadığını merak ettim. "Onun... eline nasıl geçtiğini biliyor musunuz?"</p>

  <p>"Anladığım kadarıyla, son yıllarda annesinden uzakta yaşıyordu. Saklamak için çeşitli şeyler aldığını söyledi. Eve hırsız girer diye. Mücevherat, para, belge."</p>

  <p>"Bu, yasal mı?"</p>

  <p>"Şey, yasadışı değil. Pekâlâ ihtiyatlı bir davranış olarak görülebilir."</p>

  <p>Pek fazla mesafe kaydediyor gibi değildik. "Şunu bir açıklığa kavuşturayım. Bu belgeyi, günceyi size devretmesi gerekirdi. Onu istediniz.ve o, ondan vazgeçmeyi reddediyor."</p>

  <p>"Şimdilik, evet, durum bu."</p>

  <p>"Bana adresini verebilir misiniz?"</p>

  <p>"Bunu yapabilmek için ondan izin almam gerekir."</p>

  <p>"O zaman bu izni bir zahmet alabilir misiniz?"</p>

  <p>Avukat gibi birisiyle konuştuğunuzda, bir süre sonra kendiniz gibi görünmekten çıkıp sonunda onun gibi göründüğünüz hiç dikkatinizi çekti mi?</p>

  <p>Yaşayacak ne kadar az zamanınız kalırsa, onu o kadar az 'boşa harcamak istiyorsunuz. Mantıki, öyle değil mi? Gerçi tasarruf ettiğiniz vakitleri nasıl kullandığınız... şey, bu da gençlikte muhtemelen öngöremeyeceğiniz başka bir şey. Sözgelimi&nbsp;ben her şeye çekidüzen vermekle çok vakit geçiririm, üstelik&nbsp;dağınık bir insan bile değilimdir. Yaşın getirdiği mütevazı tatminlerden biri bu. Düzenliliği amaçlıyorum, yeniden kullanım&nbsp;yapıyorum, değerini artırmak için dairemi temiz tutuyorum ve&nbsp;dekore ediyorum. Vasiyetimi hazırladım; kızım, damadım, torunlarım ve eski karımla ilişkilerim kusursuz olmasa bile en&nbsp;azından düzene oturmuş durumda. Ya da kendimi böyle olduğuna inandırdım. Kavgadan hoşlanmazlık durumuna, hatta bir&nbsp;dinginlik durumuna eriştim. Çünkü her şeyi idare ediyorum.&nbsp;Karışıklıktan hoşlanmıyorum ve arkamda bir karışıklık bırakmaktan hoşlanmıyorum. Bilmek istersiniz diye söylüyorum,&nbsp;tercihimi yakılmaktan yana kullandım.</p>

  <p>Bu yüzden telefon ederek Bayan Marriott'ı yeniden aradım ve Bayan Ford'un öteki çocuğunun, Jack olarak bilinen John'un&nbsp;iletişim kurabileceğim numaralarını istedim. Margaret'ı arayıp&nbsp;öğle yemeği yiyebileceğimiz boş bir günü olup olmadığını sordum. Ve kendi avukatımla da randevulaştım. Hayır, bu kendini&nbsp;çok fazla önemsemek gibi oluyor. Eminim ki Birader Jack,&nbsp;"avukatım" diye adlandırdığı birine sahip olurdu. Benim vasiyetimi&nbsp;mahallenin avukatı hazırladı, çiçekçinin üstünde küçük&nbsp;bir bürosu var ve son derece işbilir birine benziyor. Vaftiz adımı kullanmaya hiç girişmediği ve kendininkini kullanmamı&nbsp;önermediği için de ondan hoşlanıyorum. Bu yüzden onu sadece T.J. Gunnell olarak tanıyorum ve adının ilk harflerinin ne&nbsp;olabileceği konusunda kafa bile yormuyorum. Biliyor musunuz&nbsp;korktuğum bir şey var? Hastanede yaşlı bir insan olmak ve hiç&nbsp;tanışmadığım hemşirelerin beni Anthony ya da daha da kötüsü, Tony diye çağırmaları. Şunu kolunuza takıvereyim, Tony.&nbsp;Şu yulaf lapasından biraz daha alın, Tony. Dışarıya çıktınız mı,&nbsp;Tony? Hiç kuşkusuz, bunlar olduğu zaman, hemşire takımıyla&nbsp;aşırı içli dışlı olma, kaygı listemin çok aşağılarında yer alabilir.</p>

  <p>Margaret'la ilk tanıştığımda, biraz tuhafça bir şey yaptım. Veronica'yı hayat hikâyemden tümüyle sildim. Annie gerçek&nbsp;ilk kız arkadaşımmış gibi davrandım. Biliyorum ki çoğu erkek&nbsp;tanıştığı kız ve yaptığı seks sayısını abartır, ben tam tersini&nbsp;yaptım. Bir çizgi çekip her şeye yeniden başladım. Margaret,&nbsp;bir başlangıç yapma konusunda bu denli yavaş davranmış olmama biraz şaşırdı, bekâretimi kaybetmek açısından değil, ciddi bir ilişki kurmak açısından; ama aynı zamanda, o vakitler&nbsp;biraz büyülendiğimi de düşündüm. Bir erkekte çekingenliği çekici bulduğu yolunda bir şeyler söyledi Margaret.</p>

  <p>Daha tuhaf olan yan şuydu ki hikâyemi bu şekilde anlatmak kolaydı çünkü zaten kendime söylediğim de buydu. Veronica'yla geçirmiş olduğum zamanı bir başarısızlık olarak görüyor&nbsp;-onun horgörüşü, benim aşağılanmam- ve onu kayıtlardan silip atıyordum. Sakladığım hiç mektup olmamıştı, sadece tek&nbsp;bir fotoğraf elimdeydi ve buna da yıllardır bakmamıştım.</p>

  <p>Ne var ki evliliğimizin üzerinden bir iki yıl geçtikten sonra hem kendimi daha iyi hissedip hem de ilişkimizde daha çok özgüven kazanınca, Margaret'a gerçeği söyledim. Bana&nbsp;kulak verdi, ilgili sorular sordu ve anladı. Fotoğrafı görmek&nbsp;istedi -Trafalgar Meydanı'nda çekilmiş olanı- onu inceledi,&nbsp;başını salladı, hiç yorum yapmadı. Sorun değildi. Eski kız arkadaşım için övgü sözcükleri duymak şöyle dursun, herhangi&nbsp;bir şey beklemeye de hiç hakkım yoktu. Ki her halükârda,&nbsp;bunu istemiyordum. Ben sadece geçmişe bir sünger çekmek&nbsp;ve Margaret'ın bu konuda söylediğim tuhaf yalanı bağışlamasını istiyordum. O da bunu yaptı.</p>

  <p>Bay Gunnell, suskun kalmaya aldırış etmeyen, sakin, çok zayıf ve uzun bir adam. Ne de olsa maliyeti müvekkilleriyle&nbsp;konuşmaktan fazla değil.</p>

  <p>"Bay Webster.”</p>

  <p>"Bay Gunnell.”</p>

  <p>Böylelikle, Bay Gunnell, parasını ödediğim mesleki tavsiyeyi bana verirken, önümüzdeki kırk beş dakika boyunca birbirimize karşılıklı Bay, diye hitap edip durduk. Polise gidip onları, kısa bir zaman önce annesini kaybetmiş, olgun yaştaki bir kadına karşı hırsızlık suçlamasında bulunmaya ikna etmeye uğraşmanın, kendi kanısına göre aptalca olacağını söyledi. Bunu&nbsp;beğendim. Verdiği tavsiyeyi değil, onu dile getiriş tarzını. "Aptalca": "tavsiye etmeye değmez” ya da "uygun kaçmaz"dan çok&nbsp;daha iyi bir ifadeydi. Beni aynı zamanda, Bayan Marriott'ın&nbsp;başının etini yememem konusunda uyardı.</p>

  <p>"Avukatlar başlarının etlerinin yenmesinden hoşlanmazlar mı, Bay Gunnell?"</p>

  <p>"Eğer o kişi müvekkilse durum farklı olur diyelim. Ama bu durumda faturaları ödeyen Ford ailesi. Mektupların bir dosyanın dibine nasıl kaydığını görseniz şaşırırdınız.</p>

  <p>Saksı bitkilerinin, yasal bir otoriteyi yansıtan rafların, fazla göze çarpmayan bir İngiliz manzara resminin ve de dosya dolaplarının bulunduğu krem renge boyanmış büroya bakındım.&nbsp;Gözlerimi yeniden Bay Gunnell'a çevirdim.</p>

  <p>"Bir başka deyişle, kaçığın teki olduğumu düşünmeye başlamasına izin vermemeliyim."</p>

  <p>"Aa, asla böyle bir şey düşünmezdi, Bay Webster. Zaten 'kaçık' sözcüğü de yasal bir terminoloji sayılmaz."</p>

  <p>"Siz bunun yerine ne diyebilirdiniz?"</p>

  <p>'' 'Sıkıntıya sokucu' sözcüğünde anlaşabiliriz. Yeterince güçlü bir ifade."</p>

  <p>"Doğru. Peki bir başka nokta. Bir mülkün düzene konulması ne kadar zaman alır?"</p>

  <p>"Şayet az çok sorunsuz bir mülkse... on sekiz ay, iki yıl."</p>

  <p>İki yıl mı! Günceyi o kadar süre bekleyemezdim.</p>

  <p>"Şey, önce esas işle uğraşırsınız ama her zaman sürüncemede kalan şeyler olur. Kayıp hisse sertifikaları. Gelir İdaresiyle mutabık kalınan rakamlar. Ve bazen mektuplar yerine ulaşmaz."</p>

  <p>"Ya da dosyanın dibine kayar."</p>

  <p>"O da olur, Bay Webster."</p>

  <p>"Başka tavsiyeniz var mı?"</p>

  <p>"Yerinizde olsam 'çalmak' sözcüğünü telaffuz etmekte dikkatli davranırdım. Meseleyi gereksiz yere kutuplaştırabilir bu."</p>

  <p>"Ama kadının yaptığı bu olmuyor mu? Bir şeyler apaçık ortadayken bana yasal yaptırımları hatırlatmak."</p>

  <p><span style="font-style:italic;">" Res ipsa loquitur."</span><a href="../Text/dipnot.xhtml#dipnot6" id="not6"><sup>6</sup></a></p>

  <p>"Aynen o."</p>

  <p>Bay Gunnell durakladı. "Şey, cezai meselelerle pek sık uğraşmıyorum ama hırsızlık söz konu olduğunda kullanılacak anahtar ifade, hatırladığım kadarıyla, maliki çalınan şeyden&nbsp;'sürekli olarak mahrum etme niyeti.' Bayan Ford'un niyetleri ya&nbsp;da aklından geçenler konusunda elinizde bir ipucu var mı?"</p>

  <p>Güldüm. Veronica'nın aklından geçenler konusunda bir ipucuna sahip olmak benim kırk yıl önceki problemlerimden biriydi. Bu yüzden muhtemelen tümüyle yanlış bir şekilde güldüm. Bay Gunnell tavrımı fark etmemiş olacak bir adam değildir.</p>

  <p>"İşinize burnumu sokmayı arzu etmem, Bay Webster ama acaba geçmişte sizinle Bayan Ford arasında medeni hukukla&nbsp;ilgili, hatta daha doğrusu cezai bir davayı gerektirebilecek bir&nbsp;şeyler olmuş olabilir mi?"</p>

  <p>Benimle Bayan Ford arasında bir şeyler mi? Aile fotoğrafları olduğunu düşündüğüm bir şeyin arkasına gözlerimi dikmiş&nbsp;dikkatle bakarken birdenbire zihnime belli bir imge geldi.</p>

  <p>"Her şeyi daha da açıklığa kavuşturdunuz, Bay Gunnell. Faturanızı ödediğimde, hizmetinizin bedelini fazlasıyla karşılayacağım."</p>

  <p>Gülümsedi. "Aslında, gerçekten de dikkat ettiğimiz bir şeydir bu. Bazı durumlarda."</p>

  <p>Bayan Marriott iki hafta sonra, bana, Bay John Ford'a ulaşmam için bir e-posta adresi bulabildi. Bayan Veronica Ford kendi iletişim adreslerinin verilmesine yanaşmamıştı. Bay John&nbsp;Ford da açık bir şekilde ihtiyatlı davranıyordu: hiçbir telefon&nbsp;numarası yoktu, hiçbir posta adresi yoktu.</p>

  <p>Birader Jack'in, aldırışsız ve özgüvenli bir edayla bir kanepenin üzerinde oturduğunu anımsıyorum. Veronica önce saçlarımı şöyle bir karıştırmıştı ve "Başaracak, değil mi?" diye soruyordu. Derken Jack bana göz kırpmıştı. Göz kırpışma karşılık vermemiştim.</p>

  <p>Gönderdiğim e-postada resmiydim. Taziyelerimi sundum. Gerçekte olduğundan daha mutlu anılarım olmuş gibi davrandım Chislehurst'ta. Durumu açıkladım ve Jack'den, kız kardeşini ikinci "belgeyi" devretmeye ikna etmek için ne nüfuzu varsa&nbsp;kullanmasını istedim. İkinci belge derken eski okul arkadaşım&nbsp;Adrian Finn'in güncesini kastediyordum.</p>

  <p>Aşağı yukarı on gün sonra Birader Jack e-posta kutumda boy gösterdi. Yolculuk etmek, yarı emeklilik, Singapur'un&nbsp;nemi, Wi-Fi ve siber kafeler konularında uzun bir girizgâh vardı. Derken: "Her neyse, yeterince gevezelik ettim. Aramızda&nbsp;kalsın, maalesef kız kardeşimin bekçisi değilim, hiçbir zaman&nbsp;da olmadım. Fikrini değiştirmeyi yıllar önce bir yana bıraktım.</p>

  <p>Ve samimiyetle söylüyorum, senin adına iyi bir laf etmek, kolaylıkla tam tersi bir etki yapabilirdi. Bu çetrefilli durumda sana iyi şans dilemek istemediğimden değil. Aa-çek-çek arabam geliyor, elimi çabuk tutmalıyım. Selamlar, John Ford." diye sürüyordu.</p>

  <p>Acaba bütün bunlarda niçin inandırıcı gözükmeyen bir şeyler olduğunu hissettim? Onu hemen niçin, evde -Surrey'de, bir golf sahasına açılan bir burjuva malikânesinde- sessiz sakin&nbsp;oturmuş bana gülerken gözlerimin önüne getirdim? İnternet&nbsp;sunucusu aol.com diye bir şeydi ve bu da benim için hiçbir&nbsp;anlam ifade etmiyordu, e-postasının zaman bilgilerine baktım&nbsp;hem Singapur hem de Surrey için gerçeğe yakın gözüküyordu.&nbsp;Birader Jack'in beni gelirken gördüğünü ve biraz dalga geçtiğini niçin hayal ettim? Belki de bu ülkede sınıfa ilişkin küçük&nbsp;farklılıklar zamana yaş farklılıklarından daha çok direniyor.&nbsp;Ford'lar o zamanlar Webster'lardan daha burjuva bir aileydi ve&nbsp;pekâlâ o şekilde de kalacaklardı. Yoksa bütün bunlar benim bir&nbsp;paranoyamdan mı ibaretti?</p>

  <p>Hiç kuşkusuz, nazik bir şekilde yeniden e-posta gönderip ondan Veronica'nın iletişim adreslerini bir kez daha rica etmek&nbsp;dışında yapılacak bir şey yoktu.</p>

  <p>İnsanlar, "O hoş bir kadındır" dediklerinde genelde, "O bir zamanlar hoş bir kadındı” demek istiyorlar. Ama ben aynı şeyi&nbsp;Margaret hakkında söylediğimde, söylediğim şeyde ciddiyim.&nbsp;Margaret değiştiğini düşünüyor -biliyor- ve değişti de ama&nbsp;benim için olmaktan çok başkaları için değişti. Doğal olarak,&nbsp;restoran idarecisi için konuşamam. Ama durumu şöyle ifade&nbsp;edebilirim: o sadece gitmiş olanı görüyor, ben sadece aynı kalanı görüyorum. Saçlarını artık yarı beline kadar bırakmıyor,&nbsp;Fransız usulü bir topuz şeklinde yukarıda da toplamıyor; şimdi&nbsp;saçları kıpkısa kesilmiş halde ve akların da gözükmesine izin&nbsp;veriyor. Bir zamanlar giydiği köylü elbiseleri yerlerini hırkalara&nbsp;ve iyi terzi elinden çıkmış pantolonlara bıraktı. Bir zamanlar sevdiğim çillerin bazıları şimdi karaciğer lekelerine yakınlaştı. Ama baktığımız yine aynı gözler, öyle değil mi? Öteki kişiyi&nbsp;onlarda bulduk ve hâlâ da buluyoruz. İlk tanıştığımızda, birlikte yattığımızda, evlendiğimizde, halayına gittiğimizde, ortaklaşa ev kredisi aldığımızda, alışveriş yaptığımızda, yemek&nbsp;pişirdiğimizde, tatile çıktığımızda, birbirimizi sevdiğimizde ve&nbsp;birlikte bir çocuk sahibi olduğumuzda, aynı başta yer alan aynı&nbsp;gözler. Ve ayrıldığımızda da aynılardı.</p>

  <p>Ama sadece gözler de değil, içgüdüsel jestler, insanı kendi kılan çok sayıda davranış tarzı aynı kaldığı gibi, kemik yapısı&nbsp;da aynı kalıyor. Ve araya giren bunca zaman ve mesafeden&nbsp;sonra bile, onun bana karşı davranış tarzı da.</p>

  <p>"Peki, nedir bütün bu mesele, Tony?"</p>

  <p>Güldüm. Henüz yemek listesine bakmamıştık bile ancak soruyu vakitsiz bulmadım. Margaret böyledir. İkinci bir çocuk&nbsp;konusunda emin olmadığını söylediğinde, benimle birlikte çocuk sahibi olmaktan mı emin olmadığını söylüyorsun? Boşanmanın niçin suçu bölüşmekle ilgili olduğunu düşünüyorsun?&nbsp;Şimdi yaşamının geriye kalan bölümünde ne yapacaksın? Eğer&nbsp;benimle gerçekten tatile çıkmayı isteseydin, biletleri ayırtman&nbsp;iyi olmaz mıydı? Peki, nedir bütün bu mesele, Tony?</p>

  <p>Bazı kişiler, sanki hâlâ korkuyorlarmışçasına partnerlerinin önceki sevgilileri konusunda güvensizdirler. Margaret'la benim için söz konusu değildi bu. Tabii benim durumumda, hepsi de sıraya girmiş ve çift çift yürüyen eski kız arkadaşlar&nbsp;kuyruğu var değildi tam olarak. Eğer Margaret kendine, onlara&nbsp;takma adlar verme iznini tanımış olsa, buna hakkı vardı, öyle&nbsp;değil mi?</p>

  <p>"Aslında, bütün bunlar Veronica Ford'la ilgili bir mesele."</p>

  <p>"Meyveli Kek mi?" Bunu diyeceğini biliyordum, bu yüzden gerilemedim. "Bunca yıldan sonra işe geri mi döndü? <span style="font-style:italic;">Bunların&nbsp;</span>tamamen dışına çıkmıştın, Tony."</p>

  <p>"Biliyorum" diye yanıt verdim. Sonunda Margaret'a Veronica'dan bahsedebilmeyi başardığımda, birazcık kıvırmış, kendimi daha çok, aldatılmış ve Veronica'yı da olduğundan daha değişken göstermiştim. Ancak bu takma ada zemin hazırlayan&nbsp;benim kendi sözlerim olduğu için, buna itiraz edemezdim. Yapabileceğim tek şey, onu benim kullanmamamdı.</p>

  <p>Ona hikâyeyi, neler yaptığımı, olan bitenlere nasıl yaklaştığımı anlattım. Daha önce de söylediğim gibi, yıllar içinde Margaret'tan bana bir şeyler geçmişti, belki de bu yüzden konuşmamızın çeşitli noktalarında benimle görüş birliği içindeydi ya da söylediklerimi cesaret verircesine başıyla onayladı.</p>

  <p>"Meyveli Kek'in annesinin sana niçin beş yüz sterlin bırakmış olduğunu düşünüyorsun?"</p>

  <p>"En küçük bir fikrim bile yok."</p>

  <p>"Peki, erkek kardeşinin seni oyuna getirmiş olabileceği aklından geçiyor mu?"</p>

  <p>"Evet. Ya da en azından, bana karşı doğal davranmadığı."</p>

  <p>"Ama onu hiç tanımıyorsun, öyle değil mi?"</p>

  <p>"Doğru, onunla sadece bir kez karşılaştım. Sanırım bütün aileden kuşkulanıyorum."</p>

  <p>"Peki, annenin günceyle niçin ortaya çıktığını düşünüyorsun?"</p>

  <p>"Hiçbir fikrim yok."</p>

  <p>"Belki de Adrian, Meyveli Kek'e güvenmediği için onu annesine bıraktı."</p>

  <p>"Bir anlam ifade etmiyor bu."</p>

  <p>Bir sessizlik oldu. Yedik. Derken Margaret bıçağını hafifçe benim tabağıma tıklattı.</p>

  <p>"Peki, şayet hâlâ evlenmemiş olduğunu varsaydığımız Bayan Veronica Ford bu kafeye yürüyüp girse ve masamıza da otursa, uzun süre önce boşanmış Bay Anthony Webster nasıl&nbsp;tepki gösterirdi?"</p>

  <p>Margaret her zaman meselenin bam teline dokunuyor, öyle değil mi?</p>

  <p>"Onu görmüş olmaktan özellikle hoşlanacağımı sanmıyorum."</p>

  <p>Ses tonumdaki resmiyet ya da bir şey Margaret'ın gülümsemesine neden oldu. "Merakın mı uyandı? Kollarını sıvamaya ve saatini çıkarmaya başla?"</p>

  <p>Yüzüm kızardı. Altmışlarındaki kel bir adamın yüzünü kızardığını görmemişsinizdir. Aa, oluyor, uzun saçları ve yüzünde lekeler olan on beşlik bir delikanlıya olduğu gibi oluyor. Ve daha ender görüldüğü için, yüzünüzü kızartan kişiyi dosdoğru,&nbsp;yaşamın uzun bir mahcubiyetler dizisinden başka bir şey olarak algılanmadığı zamanlara geri götürüyor.</p>

  <p>"Keşke söylememiş olsaydım sana bunu."</p>

  <p>Bir çatal dolusu roka ve domates salatası aldı.</p>

  <p>"Bağrınızda... söndürülmemiş bir ateş olmadığından emin ' misiniz Bay Webster?"</p>

  <p>"Tamamen eminim."</p>

  <p>"O zaman, seninle temas kurmadıkça bu işin ardına düşmezdim ben. Çeki bozdur, beni masrafsız bir tatile götür ve bu meseleyi unut. Adam başına ellişer sterlinle dosdoğru Manş&nbsp;Adalarına gidebiliriz.</p>

  <p>"Bana takıldığında hoşuma gidiyor" dedim. "Bunca yıldan sonra bile."</p>

  <p>Öne doğru eğildi ve hafifçe elime dokundu. "Birbirimizden hâlâ hoşlanmamız güzel bir şey. Ve şu tatil rezervasyonunu&nbsp;asla yapmayacağını biliyor olmam da hoş."</p>

  <p>"Bu konuda ciddi olmadığını bildiğim için sadece."</p>

  <p>Gülümsedi. Ve bir an için, adeta bilmecemsi bir ifade takındı. Ne var ki Margaret, Gizemli Kadın olmaya götüren ilk adım olan, bilmece yaratma denilen şeyi beceremez. Parayı iki&nbsp;kişilik bir tatile harcamamı isteseydi, bunu söylerdi. Evet, anlıyorum ki, gerçekten de dediği tam buydu, ama...</p>

  <p>Ama her neyse, "Kadın bana ait bir şeyi çaldı" dedim biraz sızlanarak.</p>

  <p><span style="font-style:italic;">"O</span> şeyi istediğini nereden biliyorsun?"</p>

  <p>"Adrian ın güncesi. O benim dostum. Dostumdu. Benim."</p>

  <p>"Eğer dostun bu günceye sahip olmanı isteseydi onu kırk yıl önce sana bırakır ve erkek ya da kadın her türlü aracıyı ortadan&nbsp;Kaldırırdı.</p>

  <p>"Evet."</p>

  <p>"İçinde ne olduğunu düşünüyorsun?"</p>

  <p>Hiçbir fikrim yok. Günce benim sadece. O an, kararlılığımın bir başka sebebini gördüm. Günce kanıttı, doğrulamaydı, doğrulama olabilirdi. Belleğin sıradan yinelemelerini sekteye&nbsp;uğratabilirdi. Bir şeylere ansızın start verebilirdi, gerçi bunun&nbsp;ne olabileceği konusunda hiç fikrim yoktu.</p>

  <p>"Şey, Meyveli Kek'in yaşadığı yeri her zaman öğrenebilirsin. Yeniden Bir Araya Gelen Dostlar Derneği, telefon rehberi, özel dedektif. Git etrafta ara, kapı zillerini çal, aradığın kişiyi sor."</p>

  <p>"Yok."</p>

  <p>"Geriye hırsızlık yapmak kalıyor" diye bir fikir ortaya attı neşeyle.</p>

  <p>"Şaka ediyorsun."</p>

  <p>"O zaman arkasını bırak. Tabii, nasıl derler, ileriye bir adım atabilmek için geçmişinden gelen ve yüzleşmen gereken bazı&nbsp;meselelerin yoksa. Ama pek senin yapabileceğin bir şeye benzemiyor bu, öyle değil mi, Tony?"</p>

  <p>"Hayır, öyle olduğunu sanmıyorum" diye yanıt verdim, oldukça dikkatli bir şekilde. Çünkü psişik gevezelikler bir yana, bir yanım bunda bir gerçek payı olup olamayacağını merak&nbsp;ediyordu. Bir sessizlik oldu. Tabaklarımız masadan kaldırıldı.&nbsp;Margaret beni okumakta hiç problem yaşamıyordu.</p>

  <p>"Bu kadar inatçı olman çok dokunaklı. Bulunduğumuz yaşa vardığımızda, altımızdaki zemini kaybetmemenin yollarından&nbsp;biri bu sanırım."</p>

  <p>"Yirmi yıl önce daha farklı bir tepki göstermiş olacağımı sanmıyorum."</p>

  <p>"Muhtemelen göstermezdin." Hesabı istemek için bir işaret yaptı. "Ama sana Caroline'le ilgili bir hikâye anlatayım. Hayır,&nbsp;onu tanımazsın. Ayrılmamızdan sonra edindiğim bir arkadaş.&nbsp;Kocası, iki küçük çocuğu ve evinde çalışan, emin olamadığı bir&nbsp;çocuk bakıcısı vardı. Öyle bir şeylerden fena halde şüpheleniyor falan değildi. Kız çoğunlukla nazik davranıyor, çocuklar&nbsp;da şikâyet etmiyorlardı. Mesele, Caroline'nin çocuklarını kiminle bıraktığını gerçekten bilmiyor oluşu meselesiydi sadece. Bu&nbsp;yüzden bir arkadaşına, bir kadın arkadaşına -hayır, ben değilim— kendisine bir tavsiyede bulunup bulanamayacağını sordu.&nbsp;'Eşyalarını karıştır' dedi arkadaşı. 'Ne yapayım?' 'Şey, bu konuda besbelli çok gerginsin. Kız akşam iznini alana dek bekle,&nbsp;odasına bir göz gezdir, mektuplarını oku. Ben olsam böyle yapardım.' Böylelikle bakıcının evde olmadığı bir sonraki seferde, Caroline onun eşyalarını karıştırdı. Ve kızın güncesini&nbsp;buldu. Günceyi okudu. Ve şöylesi hakaret sözcükleriyle karşılaştı: 'Gerçek bir cadı için çalışıyorum.' Sonra, 'Kocası kafa biri&nbsp;-onu kıçıma bakarken yakaladım- ama karı budala bir kancık.'&nbsp;Sonra, 'Şu zavallı küçük çocuklara yaptığını biliyor mu?' Gerçekten, <span style="font-style:italic;">gerçekten</span> serf ifadeler vardı.</p>

  <p>"Peki ne oldu?" diye sordum. Çocuk bakıcısını kovdu mu?</p>

  <p>"Tony" diye yanıt verdi eski karım, "Hikâyenin püf noktası bu değil ki."</p>

  <p>Başımla onayladım. Margaret, kredi kartının köşesini aşağıya doğru iterek hesabı kontrol etti.</p>

  <p>Yıllar içinde gözlemlemiş olduğu iki şeyi daha söyledi: hiç de gizemli olmayan ama sadece kocalarının onları anlamamasıyla böyle bir özellik kazanan kadınlar olduğunu. Ve ona göre,&nbsp;meyveli keklerin, üzerinde Kraliçe nin başı bulunan teneke kutulara konulması gerektiğini. Ona, Bristol'daki hayatımın ayrıntılarından da söz etmiş olmalıyım.</p>

  <p>Bir iki hafta geçti, e-posta kutumda yine Birader Jack'in adı boy gösterdi. "İşte sana Veronica'nın e-postası ama benden aldığını belli etme. Uç bilge maymunu da aklından çıkarma: hiçbir&nbsp;şey görmedim, hiçbir şey duymadım, hiçbir şey konuşmadım.</p>

  <p>Benim düsturum bu zaten. Mavi semalar, Sydney Harbour Bridge manzarası, neredeyse. Aa, işte çek-çek arabam da geliyor. Selamlar, John F."</p>

  <p>Şaşırdım. Onun yardımcı olmaktan kaçınacağını beklemiştim. Oysa, o ve yaşamı hakkında ne biliyordum? Sadece uzun zaman önce birlikte geçirilmiş kötü bir hafta sonunun anılarından çıkarsadığım şeyleri. Doğduğu ortam ve eğitimiyle bana&nbsp;karşı avantajlı olduğunu ve onun da bunu, bugüne değin hiç&nbsp;çaba harcamadan koruduğunu varsaymıştım hep. Adrian'ın&nbsp;onun hakkında bir öğrenci dergisinde bir şeyler okuduğunu&nbsp;ama onunla tanışmayı beklemediğini (ama Veronica'yla da çıkmayı beklememiş olduğunu) söylediğini anımsıyordum. Derken, farklı, daha sertçe bir tonda "İngilizlerin ciddi olma&nbsp;konusunda ciddi olmamalarından <span style="font-style:italic;">nefret</span> ediyorum" diye eklemişti. Bunun neye dayandığını asla bilmiyordum çünkü aptalca, bunu hiç sormamıştım.</p>

  <p>Zaman sizi ele verir derler, öyle değil mi? Belki de zaman Birader Jack'i ele vermiş ve onu ciddiyet eksikliğinden dolayı&nbsp;cezalandırmıştı. Şimdi Veronica'nın kardeşi için farklı bir yaşam tablosu çizmeye başladım, bu yaşamda öğrencilik yılları&nbsp;belleğinde mutluluk ve umutla dolu olarak ışıl ışıl parlıyordu;&nbsp;aslında, yaşamının kısa bir süresi ve hepimizin de özlem duyduğu, o uyum duygusunu kazandığı bir dönemdi bu. Jack'in,&nbsp;mezun olduktan sonra, şu çokuluslu şirketlerden birine torpille&nbsp;yerleştirildiğini hayalimde canlandırdım. Başlangıçta yeterince&nbsp;başarılı olduğunu ve sonra, neredeyse farkına varılmadan, o kadar da başarılı olmadığını hayalimde canlandırdım. Kulüplere&nbsp;üyeliği olan, kibar tavırlara sahip bir adamdı, gel gör ki değişen&nbsp;bir dünyada gerekli olan etkililikten yoksundu. Mektuplarında&nbsp;ve konuşmasında kullandığı, şu neşeli sözü kesme numaraları&nbsp;bir süre sonra sofistike değil, sadece yersiz görünür olmuştu.&nbsp;Ve tam olarak kapı dışarı edilmiş olmasa da ara sıra bu amaçla&nbsp;düzenlenmiş küçük işlerle birlikte erken emeklilik önerileri yeterince açıktı. Bir çeşit gezginci fahri konsolos, büyük şehirlerde esas kişiye vekillik edebilecek birisi, daha küçük şehirlerdeyse&nbsp;güçlükleri çözüme kavuşturan birisi olabilirdi. Böylelikle hayatını yeniden yaptı ve kendini başarılı biri olarak ortaya koyabilmenin gerçeğe yakın görünen bir yolunu buldu. "Sydney&nbsp;Harbour Bridge manzarası, neredeyse." Onu, dizüstü bilgisayarını Wi-Fi'yle donanmış kafe teraslara taşırken hayal ediyordum; çünkü içtenlikle konuşmak gerekirse önceleri alışık&nbsp;olduğu otellerden daha az yıldızlı bir otel odasında çalışmaktan daha sıkıntısız geliyordu böylesi.</p>

  <p>Büyük firmaların böyle çalışıp çalışmadığı konusunda hiç fikrim yok ancak Birader Jack konusunda bir düşünme tarzı geliştirmiştim ve bu da hiç rahatsızlık vermiyordu. Hatta onu&nbsp;golf sahasına açılan şu malikâneden bile ayırmayı başarmıştım.&nbsp;Tabii onun için üzülecek falan değildim. Ve -önemli nokta&nbsp;buydu- ona herhangi bir şey borçlu da değildim.</p>

  <p>"Sevgili Veronica" diye başladım. "Kardeşin son derece kibar davranarak bana e-posta adresini verdi..."</p>

  <p>Şu çarpıcı nokta bana gençlikle yaşlılık arasındaki farklardan biri olabilirmiş gibi geliyor: gençken, kendimiz için farklı gelecekler yaratırız; yaşlandığımızdaysa, başkaları için farklı&nbsp;geçmişler uydururuz.</p>

  <p>Veronica’nin babası bir Humber Super Snipe kullanıyordu. Artık arabalar böylesi adlar taşımıyorlar, değil mi? Ben bir&nbsp;Volkswagen Polo kullanıyorum. Ama Humber Super Snipe, insanın dilinden "Baba, Oğul ve Kutsal Ruh' kadar kolayca dökülüveren sözcüklerdi. Humber Super Snipe. Armstrong Siddeley&nbsp;Sapphire. Jowett Javelin. Jensen Interceptor. Hatta Wolseley&nbsp;Farina ve Hillman Minx.</p>

  <p>Beni yanlış anlamayın. Eski ya da yeni, arabalarla ilgilenmiyorum. Kocaman bir arabayı niçin suçulluğu gibi küçük bir av kuşunun adıyla adlandırmalarını ya da bir Minx'in civelek bir&nbsp;kadın mizacı olup olmadığını ancak şöyle böyle merak ediyorum.</p>

  <p>Bunları ortaya çıkarmak için yeterince meraklı değilim. Bu aşamada bilmemeyi yeğlerim.</p>

  <p>Ne var ki zihnimde, nostalji meselesini ve onun ıstırabını yaşayıp yaşamadığımı evirip çevirmekteydim. Çocukluğa ilişkin bazı ufak tefek şeyleri anımsadığımda gözlerim kesinlikle&nbsp;yaşlarla dolmuyor; o zamanlar bile gerçek olmayan bir şey&nbsp;hakkında duygusal davranarak kendimi aldatmak da istemiyorum: eski okulu sevmek, bunun gibi şeyler. Eğer nostalji, kuvvetli duyguların güçlü bir şekilde anımsanmasıysa ve bu hislerin&nbsp;artık yaşamlarımızda mevcut olmamasından duyulan bir pişmanlıksa, suçlu olduğumu kabul ediyorum. Margaret'la birlikte&nbsp;geçirdiğim ilk zamanlan, Susie'nin doğumunu ve ilk yılları,&nbsp;Annie'yle birlikte yaptığım o yol gezisini nostaljiyle anımsıyorum. Tabii, hiçbir zaman geri gelmeyecek olan kuvvetli duyulardan söz ediyorsak, sanıyorum anımsanan hazlar kadar&nbsp;anımsanan acılar konusunda da nostaljik olmak mümkün. Alanı açan da bu, öyle değil mi? Aynı zamanda dosdoğru Bayan&nbsp;Veronica Ford meselesine götürüyor.</p>

  <p>"Kan parası?"</p>

  <p>e-postadaki sözcüklere baktım ve onlardan bir anlam çıkaramadım. Veronica mesajımı ve taşıdığı başlığı silmiş, yanıtını imzalamamış ve sadece kısa bir ifadeyle yanıtlamıştı. Yazdığı&nbsp;iki sözcüğün, gramatikal olarak, annesinin bana beş yüz sterlin&nbsp;bırakmış olmasının sebebini sormama ancak bir yanıt olabileceğini anlayabilmek için, gönderilmiş e-postamı baştan sona&nbsp;yeniden okumam gerekti. Ama bunun ötesinde herhangi bir&nbsp;anlamı yoktu. Hiç kan dökülmemişti. Gururum incinmişti,&nbsp;doğruydu bu. Ama Veronica annesinin, kızının bana verdiği&nbsp;acıya karşılık olarak para önerdiği fikrini ortaya atıyor sayılmazdı, öyle değil mi? Yoksa ortaya atıyor muydu?</p>

  <p>Aynı zamanda da Veronica'nın bana basit bir yanıt vermemiş olması, umduğum ya da beklediğim şeyleri yapmaması yahut söylememesi bir anlam ifade ediyordu. Hiç olmazsa bu&nbsp;bakımdan ona ilişkin anılarımla tutarlı davranmış oluyordu.&nbsp;Elbette, zaman zaman Margaret'ta karşılaştığım kolay anlaşılırlık kadınına karşıt olarak, onu gizemli bir kadın olarak niteleme ayartısına kapılmıştım. Doğru, onunla birlikte nerede&nbsp;olduğumu bilmediğim, kalbini, zihnini ya da motivasyonlarını&nbsp;okuyamadığım olmuştu. Ne var ki bir muamma, çözmeyi istediğiniz bir bilmecedir. Ben Veronica'yı çözmeyi istemiyordum, bu geç tarihte kesinlikle çözmek istemiyordum. Kırk yıl&nbsp;önce son derece zor genç bir kadın olmuştu ve —bu iki sözcüklük, iki parmaklık yanıtın dayandığı kanıt üzerine- yaşla da&nbsp;yumuşamışa benzemiyordu. Kendime kararlı bir şekilde bunları söyledim.</p>

  <p>Gerçi yaşın bizi yumuşatmasını niçin bekliyoruz ki? Erdemleri ödüllendirmek yaşamın işi değilse, onun sonuna doğru bize uyarılarda bulunmak, rahatlık duyguları vermek niye yaşamın işi olsun? Nostalji, olası hangi evrimci amaca hizmet&nbsp;edebilir?</p>

  <p>Avukatlık stajı yapan ama sonra hevesini kaybedip bu işi hiç icra etmeyen bir arkadaşım vardı. Bana, boşa harcanmış bu yılların bir kazancının artık hukuktan da avukatlardan da korkmamak olduğunu söylemişti. Böyle bir şey daha genel olarak&nbsp;da oluyor, öyle değil mi? Ne kadar çok öğrenirseniz, o kadar&nbsp;az korkuyorsunuz. Akademik çalışma anlamında "öğrenmek"&nbsp;değil de pratik yaşam anlayışı içinde öğrenmek.</p>

  <p>Belki de bütün söylemek istediğim, Veronica'yla yıllar öncesinde çıktığım için, şimdi ondan korkmadığımdı. Bu yüzden e-posta kampanyama başladım. Nazik, kolay incinmeyen, ısrarlı, sıkıcı, arkadaş canlısı olmaya kararlıydım: bir başka deyişle, yalan söylemeye. Elbette, bir e-postayı silmek saniyenin&nbsp;onda birini alıyor ancak silinenin yerine bir başkasını koymak&nbsp;da çok daha uzun zaman almıyor. Onu nezaketimle yoracak ve&nbsp;Adrian'ın güncesini elde edecektim. "Bağrımda söndürülmemiş&nbsp;bir ateş" yoktu, Margaret’a bu konuda güvence vermiştim.</p>

  <p>Margaret'ın daha genel tavsiyelerine gelince, eski koca olmanın bir avantajının, artık davranışlarınızı doğrulamak zorunluluğunu hissetmemeniz olduğunu söyleyelim. Ya da önerileri izlemek.</p>

  <p>Veronica'nın yaklaşımıma çok şaştığını söyleyebilirim. Bazen kısa ve ters yanıtlar veriyor, çoğu kez de hiç vermiyordu. Planımın öncesinde ne olduğunu bilmek de hiç hoşuna gitmezdi. Evliliğimin sonuna doğru Margaret'la benim yaşamakta&nbsp;olduğumuz sağlam banliyö villası biraz yıprandı. Şurada burada çatlaklar belirdi, sundurmayla ön duvarın bir bölümü&nbsp;dökülmeye başladı (Hayır, bunu sembolik bir şey olarak düşünmüyordum). Sigorta şirketi son derece kuru bir yaz geçirmiş olduğumuz gerçeğini bilmezden geldi ve bunun suçunu ön&nbsp;bahçemizdeki ıhlamur ağacına atmaya karar verdi. Özellikle&nbsp;güzel bir ağaç değildi, çeşitli sebeplerle ondan hoşlandığım da&nbsp;söylenemezdi: ön odaya giren ışığı engelliyor, kaldırıma yapışkan bir şeyler döküyor ve sokağa, güvercinlerin ağaca tüneyip&nbsp;altta park etmiş arabaların üzerine pislemelerine özendirecek&nbsp;bir şekilde sarkıyordu. Özellikle de bizim arabamızın üzerine.</p>

  <p>Onu kesmeye itirazım bir ilkeye dayanıyordu: ülkenin ağaç stokunu koruma ilkesine değil de görülmeyen bürokratlara, bebek yüzlü ağaç yetiştirme uzmanlarına ve sigorta şirketlerinin&nbsp;kanıt olarak ortaya koyduğu uçuk suç kuramlarına secde etmeme ilkesine. Aynı zamanda, Margaret ağaçtan çok hoşlanıyordu.&nbsp;Bu yüzden uzun bir savunma kampanyası başlattım. Ağaç uzmanının vardığı sonuçları sorguladım ve evin temellerine yakın&nbsp;köklerin varlığını onaylamak ya da reddetmek üzere zeminin&nbsp;kazılıp ekstra toprak örnekleri alınması ricasında bulundum;&nbsp;hava koşullan örüntüleri üzerinde, büyük Londra balçık-kuşağı,&nbsp;bölge çapında hortumla sulama yasağının konulması ve buna&nbsp;benzer noktalar üzerinde argümanlar ileri sürdüm. Katı bir nezaket politikası izliyor, hasımlarımın bürokratik dilini taklit ediyor,&nbsp;her yeni mektuba daha önceki yazışmaların bir kopyasını taciz edici bir tavırla iliştiriyor, uzmanlan daha fazla alan incelemesi yapmaya davet ediyor ve daha fazla insan gücü kullanmaları&nbsp;önerisinde bulunuyordum. Gönderdiğim her mektupla, onları&nbsp;zaman harcamak zorunda kalacakları bir başka sorgulamayla&nbsp;yüz yüze getirmeyi başardım; şayet bu mektubu yanıtlamayacak&nbsp;olurlarsa, bir sonraki mektubum, sorgulamayı yinelemek yerine,&nbsp;onları ayın 17'inci günü tarihini taşıyan mektubumun üçüncü ya&nbsp;da dördüncü paragrafına yönlendiriyor, böylelikle de durmaksızın kalınlaşan dosyalarını incelemelerini sağlıyordum. Bir kaçık&nbsp;olarak görünmemeye dikkat ediyor ve kendime daha çok, bir&nbsp;ukala, duymazdan gelinemeyecek olan sıkıcı bir tip havası veriyordum. Mektuplarım bir başkasının eline geçtiğinde, onun sızlanmalarını ve homurdanmalarını hayal etmekten hoşlanıyordum&nbsp;ve bir noktada davayı öylesine kapatmalarının onlar için her şeyi&nbsp;pintice kuruşu kuruşuna saymak anlamına geleceğini de biliyordum. Sonunda, usanmış olarak, ıhlamur ağacının gölgesinde&nbsp;yüzde otuz indirim yapmayı önerdiler. Derin üzüntü duygularımı ifade edip içten içe fazlasıyla sevinç duyarak kabul ettiğim bir&nbsp;çözümdü bu.</p>

  <p>Öngördüğüm gibi, Veronica kendisine bir sigorta şirketi muamelesi yapılmasından hoşlanmadı. Sizleri görüş alışverişimizin ayrıntılarını öğrenme sıkıntısına sokmayıp dosdoğru&nbsp;onun pratik sonuçlarına geleceğim: Bayan Marriott'tan, "tartışmalı belgenin bir fragmanı" olarak tanımladığı şeyle birlikte bir&nbsp;mektup aldım. Önümüzdeki aylarda bana bırakılan şeyin tamamını alma konusundaki umutlarını dile getiriyordu. Bunun&nbsp;fazlasıyla iyimserlik taşıyan bir ifade olduğunu düşündüm.</p>

  <p>Gönderilen ''fragmanın bir başka fragmanın fotokopisi olduğu anlaşıldı. Ama ben -kırk yıl sonra bile- bunun hakiki olduğunu biliyordum. Adrian eksantrik "g"ler kullanarak kendine özgü italik harflerle yazıyordu. Söylemeye bile gerek yok ki,&nbsp;Veronica bana birinci ya da sonuncu sayfayı göndermemişti,&nbsp;bunun güncenin neresinden alındığını da göstermemişti. Eğer "günce" ifadesi, numaralandırılmış paragraflar halinde dizilmiş bir metin için hâlâ doğru sözcük sayılabilirse, okuduğum şuydu:</p>

  <p>5.4 &nbsp;&nbsp;&nbsp;Birikim sorunu. Eğer yaşam bir bahisse, bahse konulan şey hangi&nbsp;biçimi alıyor?</p>

  <p>Yarış sahasında, birikim yapmayı arzulayan kişi, bir atın başarısından gelecek kazançları, bir sonraki yarışın risklerini karşılamak üzere&nbsp;bahse girişir.</p>

  <p>5.5 &nbsp;&nbsp;&nbsp;Böylelikle a) İnsan ilişkileri hangi dereceye kadar matematiksel&nbsp;ya da mantıksal bir formülle ifade edilebilir? Ve b) Eğer durum buysa, tam sayılar arasına hangi işaretler yerleştirilebilir? Besbelli ki, artı&nbsp;ve eksi, bazen çarpma ve bölme. Ama bu işaretler sınırlıdır.&nbsp;Böylelikle tümüyle başarısızlığa uğramış bir ilişki hem kayıp/eksi&nbsp;hem de bölme/çıkarma terimleriyle ifade edilebilir ve bu da toplamda sıfırı gösterir; oysa tümüyle başarılı bir ilişki hem toplama hem&nbsp;çarpmayla temsil edilebilir. Ama çoğu ilişkiler için ne denilebilir?&nbsp;Bunların mantıksal olarak muhtemel olmayan ve matematiksel olarak da çözülemez notasyonlarla ifade edilmesi gerekmez mi?</p>

  <p>5.6 &nbsp;&nbsp;&nbsp;Böylelikle <span style="font-style:italic;">b, a<sup>1</sup>, a<sup>2</sup>, s, v</span> tam sayılarını içeren bir birikimi nasıl ifade&nbsp;edebilirsiniz?</p>

  <p>b= s-v<sup>x</sup> +a<sup>1</sup> ya da <span style="font-style:italic;">a<sup>2</sup> +v+a‘ xs=b</span></p>

  <p><span style="font-style:italic;">5.7</span> &nbsp;&nbsp;&nbsp;Yoksa bu, sorunu ortaya koymanın ve birikimi ifade etmenin&nbsp;yanlış yolu mudur? Mantığın insanlık durumuna uygulanması kendi&nbsp;içinde ve kendinden yenilgiye mahkûm mudur? Peki bağlantılar, her&nbsp;biri ayrı bir kırılganlıkta olan farklı metallerden oluşursa bir argüman&nbsp;zinciri ne olur?</p>

  <p>5.8 &nbsp;&nbsp;&nbsp;Yoksa "bağlantı" sahte bir metafor mudur?</p>

  <p>5.9 &nbsp;&nbsp;&nbsp;Ama böyle olmadığım kabul edersek, eğer bir bağlantı koparsa,&nbsp;böyle bir kopuşun sorumluluğu nerede bulunur? Doğrudan her bir&nbsp;yandaki bağlantılarda mı yoksa bütün zincirde mi? Ama "bütün zincir" derken neyi kastediyoruz? Sorumluluğun sınırları nereye kadar&nbsp;uzanır?</p>

  <p>6.0 Ya da sorumluluğu daha dar anlamda çizmeye ve onu da tam olarak bölüştürmeye çalışabiliriz. Ve de denklemler ve tam sayılar&nbsp;kullanmamaya, bunların yerine meseleleri geleneksel anlatı terminolojileri içinde ifade etmeye. Böylelikle, sözgelimi, eğer Tony.</p>

  <p>Ve fotokopi -bir versiyonun bu versiyonu- orada bitiveriyordu. "Bu yüzden, sözgelimi, eğer Tony": satırın sonu, sayfanın dibi. Adrian'ın elyazısını hemen tanımamış olsaydım, son anda yakaladığım bu ipucunu Veronica tarafından tezgâhlanmış&nbsp;incelikli bir sahteciliğin bir parçası olarak görebilirdim.</p>

  <p>Ama Veronica'yı düşünmek -bunu yapmaktan kaçınmak-mümkün olabildiği sürece istemiyordum. Bunu yapmak yerine, dikkatimi Adrian'ın, yaptığı şeylerin üzerinde yoğunlaştırmaya&nbsp;çalıştım. Durumu en iyi nasıl dile getireceğimi bilmiyorum&nbsp;ama fotokopisi çekilmiş o sayfaya baktıkça sanki tarihi bir belgeyi, dahası, kapsamlı bir uzmanlık bilgisini gerektiren bir belgeyi inceliyormuşum gibi bir duyguya kapılmadım. Hayır,&nbsp;’Sanki Adrian bu odada yeniden mevcutmuş, yanımda soluyormuş, düşünüyormuş gibi bir duyguya kapıldım.</p>

  <p>Ve nasıl da hayran olunası duruyordu. Zaman zaman intihara götüren umutsuzluğu hayal etmeye, içinde sadece ölümün rahatsız edici bir ışık olarak göründüğü karanlık hali zihnimde büyü yoluyla oluşturmaya giriştim: bir başka deyişle,&nbsp;yaşamın normal durumunun tam karşıtını. Ancak bu belgede&nbsp;-bu tek sayfaya dayanarak, Adrian'ın kendi intiharına götüren&nbsp;mantıki akıl yürütme olarak aldığım bu belgede- yazar, ışığı&nbsp;daha büyük bir ışığa ulaşma amacıyla kullanıyordu. Bir anlamı&nbsp;var mı bunun?</p>

  <p>Şundan eminim ki psikologlar bir yerlerde yaşa bağlı olarak ölçülen zekânın bir grafiğine çıkarmışlardır. Bilgeliğin, pragmatizmin, organizasyon becerisinin, taktik aklın grafiğini değil, bu şeyler zamanla bizim meseleyi anlayışımızı bulandırıyor.&nbsp;Tam tersine, saf zekânın grafiğini. Ve tahminim o ki bu, çoğumuzun zekâsının on altı ve yirmi beş yaşları arasında doruk&nbsp;noktasına çıktığını gösterecektir. Adrian'dan kalma fragman,&nbsp;beni yeniden onun o yaşlarda nasıl olduğuna götürdü. Konuşup tartıştığımızda, sanki o, düşünceleri düzene sokmak için&nbsp;yaratılmış birisiydi, sanki beynini kullanmak onun için bir atletin kaslarını kullanması kadar doğal bir şeydi. Ve nasıl atletler&nbsp;zafer kazanmaya karşı çoğunlukla gurur, inanmama ve alçakgönüllük karışımı bir tepki gösterirlerse <span style="font-style:italic;">-ben</span> bunu yaptım ancak nasıl yaptım? Tek başıma mı? Başkaları sayesinde mi? Yoksa&nbsp;benim için Tanrı mı yaptı?- Adrian da aynı şekilde, sizi kendi&nbsp;düşüncesinin yolculuğuna sanki kendisi yolculuk edişindeki bu&nbsp;kolaylığa pek inanamıyormuş gibi alıp götürürdü. Bir lütuf durumuna erişmişti ama başkalarını dışlamayan bir lütuftu bu.&nbsp;Hiçbir şey söylememiş olsanız bile, sizde onunla birlikte düşünüyormuşsunuz duygusu yaratıyordu. Ve benim için bunu,&nbsp;şimdi ölü olsa da yine de daha zeki olan biriyle kurduğum arkadaşlığı yeniden, fazladan yaşayacağım tüm on yıllar için,&nbsp;hissetmek çok garipti.</p>

  <p>Sadece saf değil, aynı zamanda uygulamalı zekâ. Kendi yaşamımı Adrian'ın yaşamıyla karşılaştırıyor olduğumu fark ettim. Kendini görme ve inceleme yeteneği, ahlaki kararlar verebilme ve onları edime dönüştürebilme yeteneği ve intiharında sergilediği zihinsel ve fiziksel cesaret: "Kendi canını aldı”&nbsp;ifadesi kullanılır genelde ama Adrian aynı zamanda kendi yaşamının sorumluluğunu üstüne aldı, onun komutasını üstlendi,&nbsp;onu ellerine aldı ve sonra da ellerinden çıkardı. Ne kadar azımız -geride kalan bizler- aynı şeyi yaptığımızı söyleyebiliriz?&nbsp;Düşe kalka yaşayıp dururuz, yaşamın başımıza gelmesine izin&nbsp;veririz, azar azar bir anılar deposu oluştururuz. Birikim sorunu&nbsp;işte bu noktadadır ancak Adrian'ın kast ettiği anlamda değil,&nbsp;sadece basit toplama ve yaşama eklenmesi anlamında. Şairin&nbsp;dediği gibi, toplamayla artış arasında bir fark vardır.</p>

  <p>Yaşamım artmış mıydı yoksa sadece kendine mi eklenmişti? Adrian'dan kalan fragmanın bende uyandırdığı soru buydu. Yaşamımda toplama ve çıkarma olmuştu ama ne kadar çarpma&nbsp;olmuştu? Bu, bana tedirginlik ve huzursuzluk veriyordu.</p>

  <p>"Böylelikle, sözgelimi, eğer Tony.." Bu sözcüklerin kırk yıl öncesine özgü yerel, metinsel bir anlamı vardı; bir noktada her&nbsp;şeyi açık seçik gören, kendini gören eski arkadaşımdan gelen&nbsp;bir kınayışı, bir eleştiriyi içerdiğini ya da böyle bir şeye götürdüğünü keşfedebilirdim. Ama şimdilik bu sözcükleri daha geniş bir referansla, yaşamımın tümünü kapsayacak şekilde&nbsp;işittim. "Böylelikle, sözgelimi, eğer Tony..." Kâğıda döküldükleri bu ton içinde, kendilerinde hemen hemen tamdı sözcükler,&nbsp;artlarından açıklayıcı ana bir cümlenin gelmesine ihtiyaç göstermiyorlardı. Evet gerçekten de eğer Tony her şeyi daha açık&nbsp;seçik görmüş olsaydı, daha kararlı hareket etseydi, daha gerçek ahlaki değerlere bağlı kalsaydı, önceleri mutluluk, daha&nbsp;sonraysa hoşnutluk adını verdiği edilgin bir kavgadan hoşlanmazlık haliyle daha az kolayca uyuşabilseydi. Eğer Tony korkak olmasaydı, kendini onaylamak için başkalarının onayına&nbsp;bel bağlamasaydı... sonuncusuna kadar götüren bir dizi varsayımsal eğer sorusuyla bu böyle sürüp gitseydi; böylelikle, sözgelimi, eğer Tony, Tony olmamış olsaydı.</p>

  <p>Gelgeldim Tony geçmişte Tony'ydi ve şimdi de Tony, kendi inatçılığında rahatlık bulan bir adam. Sigorta şirketine gönderilen mektuplar, Veronica'ya gönderilen e-postalar. Beni rahatsız edip durursanız, ben de karşılığında sizi rahatsız edeceğim. Böylelikle Veronica'ya, "Doğru şeyi yap, kızım!" gibisinden şakacı özendirmelerden Adrian'ın yarıda kalan cümlesiyle&nbsp;ilgili sorulara, kendi yaşamı hakkında yarı samimi suallere kadar çeşitli tonlarda neredeyse iki günde bir e-posta göndermeye devam ettim, e-posta kutusunu ne zaman tıklasa benim&nbsp;bekliyor olabileceğimi hissetmesini istiyordum, mesajlarımı&nbsp;anında silse bile, bunu yaptığının farkında olduğumu, incinmek şöyle dursun şaşırmadığımı bilmesini de istiyordum. Orada olduğumu, beklediğimi. <span style="font-style:italic;">"Ti-yi-yi-yime</span> benim yanımda, evet&nbsp;benim yanımda..." Onu taciz etmekte olduğumu hissetmiyordum, ben sadece bana ait olan şeyin peşindeydim. Derken, bir&nbsp;sabah, bir sonuç aldım.</p>

  <p>"Yarın şehre iniyorum, seninle saat 3.00'te Sallantılı Köprünün ortasında buluşuruz."</p>

  <p>Bunu hiç beklememiştim. Başvurduğu yöntemler avukatlar ve sessizlik olduğundan, her şeyin belli bir mesafede yapılacağını sanıyordum. Belki de fikrini değiştirmişti. Ya da belki de&nbsp;onu fena halde taciz etmiştim. Sonuçta, bunu yapmaya çalışıyordum.</p>

  <p>Sallantılı Köprü, Thames'i kateden ve St. Paul Katedrali ni Tate Modern Gallery'ye bağlayan yeni köprü. İlk açıldığında,&nbsp;biraz sallanıyordu -ya rüzgârdan ya büyük insan kitlelerinin&nbsp;üzerinde yürümesinden, yahut her ikisinden dolayı- bu yüzden İngiliz basınında mimarların ve mühendislerin ne yaptıklarını bilmediğiyle ilgili alaycı yorumlar çıktı. Ben köprünün&nbsp;güzel olduğunu düşünüyordum. Sallanmasından da hoşlanıyordum. Ayaklarımızın altının sağlam yere basmadığının ara&nbsp;sıra bize anımsatılması gerekiyormuş gibi geliyordu bana.&nbsp;Derken köprüyü onardılar ve sallanması durdu ama adı kaldı,&nbsp;en azından şimdilik. Veronica'nın yer seçimi kafama takıldı.&nbsp;Aynı zamanda beni bekletip bekletmeyeceği, hangi yandan&nbsp;geleceği.</p>

  <p>Ama köprüye çoktan gelmişti. Boyu ve duruşuna aşina olduğumdan, onu uzaktan anında tanıdım. Birisinin duruş imgesinin sizde her zaman yer ediyor olması tuhaf. Ve onun durumunda, bunu nasıl ifade edebilirim? Siz sabırsız bir şekilde&nbsp;ayakta durabilir misiniz? Veronica bir o ayağı bir bu ayağı üzerinde zıplıyordu falan demek istemiyorum; ama belirgin bir&nbsp;gerginlik orada olmak istemediğini akla getiriyordu.</p>

  <p>Saatimi kontrol ettim. Tam vaktinde gelmiştim. Birbirimize baktık.</p>

  <p>"Saçlarını kaybetmişsin" dedi.</p>

  <p>"Oluyor. En azından alkolik olmadığımı gösteriyor bu.”</p>

  <p>"Ben alkolik olduğunu söylemedim. Şu banklardan birine oturalım."</p>

  <p>Bir yanıt beklemeden yürüyüp gitti. Hızlı hızlı yürüyordu ve ona yetişebilmek için birkaç adım koşmam gerekecekti.&nbsp;Ona bu zevki vermek istemiyordum, bu yüzden Thames'e&nbsp;bakan boş bir banka doğru onu birkaç adım geriden izledim. Ters&nbsp;yönden kırbaç gibi esen bir rüzgâr suyun yüzeyini titreştirirken, akıntının hangi doğrultuda olduğunu anlayamadım. Yukarıda, gökyüzü griydi. Az sayıda turist vardı, arkamızdan kaykay&nbsp;yapan biri geçti.</p>

  <p>"insanlar niçin alkolik olduğunu düşünüyorlar?"</p>

  <p>"Düşünmüyorlar."</p>

  <p>"O zaman bu konuyu niye açtın?"</p>

  <p>"Açmadım. Saçlarımı kaybetmiş olduğumu söyledin. Nasıl oluyorsa oluyor, eğer çok içki içen biriysen alkol kullanımındaki bir şey saçının dökülmesini önlüyor."</p>

  <p>"Doğru mu bu?"</p>

  <p>"Şey, kel bir alkolik düşünebilir misin?"</p>

  <p>"Zamanımı harcayacağım daha önemli şeylerim var."</p>

  <p>Ona bir göz atıp şöyle düşündüm: değişmemişsin ama ben değiştim. Ancak tuhaf bir şekilde, bu geleneksel taktikler bende neredeyse nostaljik duygular yarattı. Neredeyse. Aynı zamanda şöyle düşündüm: biraz yaşlı görünüyorsun. Pratik&nbsp;görünümlü tüvit bir etek ve oldukça pejmürde mavi bir yağmurluk giymişti; saçları, nehirden gelen esintiyi hesaba katsam bile, dağınık görünüyordu. Kırk yıl öncesinin saçıyla aynı&nbsp;uzunluktaydı ama yoğun bir şekilde gri tellerle kaplanmıştı.&nbsp;Ya da daha doğrusu, yer yer özgün kahverengi korunmuş olmakla birlikte griydi. Margaret, kadınların çoğunlukla en çekici zamanlarında benimsedikleri saç stillerini korumak gibi&nbsp;bir yanlışa düştüklerini söylerdi. Sırf büyük saç kesimlerinden&nbsp;korktukları için, artık kendilerine yakışmadığında bile saçlarını uzun bırakıyorlardı. Veronica'nın durumunda da kesinlikle&nbsp;aynı şey söz konusu gibiydi. Ya da belki de hiç aldırış etmiyordu.</p>

  <p>"Ee?" dedi.</p>

  <p>"Ee?" diye yineledim.</p>

  <p>"Buluşmak istedin."</p>

  <p>"İstedim mi?"</p>

  <p>"İstemediğini mi söylemek istiyorsun?"</p>

  <p>"İstediğimi söylüyorsan, istemiş olmalıyım."</p>

  <p>"Şey, istedin mi istemedin mi?" diye sordu, ayağa kalkıp, "evet?", sabırsız bir şekilde durarak.</p>

  <p>Kasten tepki vermedim. Oturmasını söylemedim, kendim ayağa da kalkmadım. İstese gidebilirdi ve gidecekti de, bu yüzden onu gitmekten alıkoymanın hiç anlamı yoktu. Gözlerini&nbsp;dikmiş suyun üzerine bakıyordu. Boynunun yanında üç beni&nbsp;vardı: onları anımsıyor muydum yoksa anımsamıyor muydun?&nbsp;Her birinin dibinde şimdi, uzun tüyler bitmişti ve ışık bu saç&nbsp;tellerine düşüyordu.</p>

  <p>Pekâlâ o zaman, gevezelik etmek yok, hikâye anlatmak yok, nostalji yapmak yok. Dosdoğru işimize bakalım.</p>

  <p>"Adrian'ın güncesini almama izin verecek misin?"</p>

  <p>"Bunu yapamam" diye yanıtladı, bana bakmadan.</p>

  <p>"Niçin yapamazsın?"</p>

  <p>"Onu yaktım."</p>

  <p>Önce hırsızlık, sonra da kundakçılık, diye düşündüm, bir kızgınlık patlamasıyla. Ama ona bir sigorta şirketine davranırmış gibi davranmaya devam etmemi söyledim kendime. Bu&nbsp;yüzden, duygularımı olabildiğince belli etmeden, sadece şöyle&nbsp;sordum:</p>

  <p>"Hangi sebeple?"</p>

  <p>Yanağı seğirdi ancak bunun, bir gülümsemeden mi yoksa ürperti duymasından mı kaynaklandığını anlayamadım.</p>

  <p>"İnsanlar başkalarının güncelerini okumamalı."</p>

  <p>"Annen okumuş olmalı günceyi. Bana hangi sayfayı göndereceğine karar vermen için sen de okumuş olmalısın." Hiç yanıt yok. Bir başka yol dene. "Şunu soracaktım, o cümle nasıl devam ediyordu? 'Böylelikle, sözgelimi, eğer Tony...' diye başlayan?"</p>

  <p>Bir omuz silkme ve kaş çatmayla, "İnsanlar başkalarının güncelerini okumamalı" diye yineledi. "Ama istersen bunu&nbsp;okuyabilirsin."</p>

  <p>Yağmurluğunun cebinden bir zarf çekip çıkardı, bana uzattı, döndü ve yürüyüp gitti.</p>

  <p>Eve vardığımda, gönderilmiş e-postalarımı kontrol ettim ve elbette, ondan hiçbir zaman bir buluşma randevusu istememiştim. Şey, en azından bu kadar çok sözcük kullanarak istememiştim.</p>

  <p>Ekranımda "kan parası" ifadesini gördüğümde duyduğum ilk tepkiyi anımsadım. Kendime: ama hiç kimse öldürülmedi&nbsp;ki, demiştim. Sadece Veronica'yla kendimi düşünüyordum.&nbsp;Adrian'ı hesaba katmamıştım.</p>

  <p>Kavradığım bir başka şey şuydu: Margaret'ın gizemli kadınlara karşı karakterleri kolayca anlaşılan kadınlar kuramında ya da daha doğrusu, onun ikinci bölümünde, erkeklerin bunlardan ya birinin ya da ötekinin çekiciliğine kapıldıkları konusunda bir yanlışlık yahut istatiksel anomali vardı. Ben hem&nbsp;Veronica'nın hem de Margaret'ın çekiciliğine kapılmıştım.</p>

  <p>Yeniyetmeliğimin son yıllarında zihnimin serüvencilik imgeleriyle kendi kendini sarhoş ettiği bir dönemi anımsıyorum. Büyüdüğümde böyle olacak. Oraya gideceğim, bunu yapacağım, bunu keşfedeceğim, o kadını seveceğim ve sonra da onu,&nbsp;onu ve onu. Romanlardaki insanların yaşadıkları gibi yaşayacağım ve yaşadım. Hangileri emin değilim, sadece şu tutku ve&nbsp;tehlike, esrime ve umutsuzluk (ama öte yandan daha fazla esrime) beni bekliyor olacak. Bununla birlikte... "sanatın abarttığı&nbsp;yaşamın küçüklüğüyle" ilgili şeyi kim söylemişti? Yirmilerimin&nbsp;sonunda serüvenciliğimin uzun süredir tavsamış olduğunu kabul ettiğim bir an oldu. Yeniyetmeliğimde düşünü kurduğum&nbsp;şeyleri hiçbir zaman yapmayacaktım. Bunun yerine, bahçemdeki çimi biçtim, tatillere çıktım, bana biçilen hayatı yaşadım.</p>

  <p>Gelgelelim zaman... zaman bizi nasıl da önce bir yere bağlıyor ve sonra kafa karışıklığına sürüklüyor. Kendimizi sadece güvende hissediyorken olgun olduğumuzu düşünüyorduk. Sorumlu olduğumuzu hayal ediyorduk, oysaki sadece korkakça&nbsp;davranıyorduk. Gerçekçilik diye adlandırdığımız şey, olan bitenlerle yüzleşmek yerine sonunda olan bitenlerden kaçınmacın bir yolu çıkıyordu. Zaman... bize yeterince zaman verin, o&nbsp;zaman en iyi desteğe sahip kararlarımız sallantılı, kesinliklerimiz gelgeç şeyler olarak gözükecektir.</p>

  <p>Veronica'nın bana verdiği zarfı bir buçuk gün süresince açmadım. Bekledim çünkü onun beklemeyeceğimi, daha o gözden kaybolmadan parmağımı zarfın içine sokacağımı umduğunu biliyordum. Ne var ki zarfın içinde istediğim şeyin pek olamayacağını da biliyordum: sözgelimi, Adrian m güncesini bulacağım bir emanet kutusunun anahtarını. Aynı zamanda,&nbsp;başkalarının güncelerini okumamak gerektiğinden söz ettiği şu&nbsp;aşırı resmi sözüne inanmış değildim. Yapılan eski yanlışlar ve&nbsp;kusurlardan dolayı beni cezalandırmak için pekâlâ kundakçılığa kalkışabileceğini de düşünüyordum ama alelacele ortaya konulmuş bir doğru davranış ilkesini savunmak adına değil.</p>

  <p>Bana buluşma randevusu vermiş olması kafamı karıştırdı. Ne diye Kraliyet Posta Servisini kullanıp kesinkes nahoş bulduğu bir buluşmadan kaçınmamıştı ki? Bu yüz yüze gelme niyeydi? Bunca yıldan sonra, onu ürpertmiş olsa bile beni yeniden&nbsp;görebilmeyi merak ettiği için mi? Bundan enikonu kuşkum vardı. Birbirimizin yanında kaldığımız on küsur dakikayı zihnimden şöyle bir geçirdim: yer, yer değişikliği, her ikisinden de&nbsp;gitme endişesi, söylenenler ve söylenmeyenler. Sonunda, kafamda bir kuram oluşturdum. Yaptığı şey için -ki bu, zarfı bana&nbsp;vermekti- buluşmaya ihtiyacı yok idiyse, o zaman söylediği&nbsp;şeyler için buna ihtiyacı vardı. Ki bu ise, Adrian'ın güncesini&nbsp;yakmış olduğuydu. Peki bunu niçin gri renkli Thames kıyısında söze dökmesi gerekmişti? Çünkü yadsınabilir bir şeydi bu.&nbsp;Çıktısı alınmış e-postanın doğrulamasını istemiyordu. Buluşmayı isteyenin ben olduğumu sahte bir şekilde ileri sürecek&nbsp;olsa, kundakçılığı kabullendiğini yadsımak onun için büyük bir&nbsp;çaba gerektirmezdi.</p>

  <p>Doğruluğundan tam emin olamadığım bu açıklamaya varınca, akşama kadar bekledim, yemeğimi yedim, kendime ekstra bir kadeh şarap koydum ve elimde zarfla oturdum. Üzerinde&nbsp;adım yoktu: belki de onu yadsımak için bir başka kanıttı bu.&nbsp;Elbette onu paylamadım. Onunla tanışmış bile değildim. O sadece bir e-posta tacizcisi, bir fantezi düşkünü, kel bir siber avcıydı.</p>

  <p>İlk sayfanın kenarının çevresindeki gitgide siyahlaşan gri şeritten bunun da bir başka fotokopi olduğunu söyleyebilirdim. Nesi vardı bu Veronica'nın? Hiçbir zaman hakiki belgelerle iş yapmıyor muydu? Derken üstteki tarihi ve elyazısını&nbsp;fark ettim: benim kendi elyazımdı, yıllar öncesindeki haliyle&nbsp;alyazım. "Sevgili Adrian" diye başlıyordu mektup. Baştan sona&nbsp;okudum, ayağa kalktım, şarap kadehimi aldım, bir hayli şarabı&nbsp;yere dökerek onu yeniden şişeye boşalttım ve kendime çok&nbsp;büyük bir viski hazırladım.</p>

  <p>Kendi hayat hikâyemizi ne kadar sık anlatırız? Ne kadar sık düzeltmeler yaparız, güzelleştiririz, kurnazca kesintilere gideriz? Hayat uzadıkça, çevremizde hikâyemize meydan okuyacak, bize hayatın bizim hayatımız olmadığını, sadece hayatımız&nbsp;hakkında anlattığımız hikâye olduğunu anımsatacak kişiler de&nbsp;azalıyor. Başkalarına ama -esas olarak- kendimize anlatılan bir&nbsp;hikâye.</p>

  <p class="mektup">&nbsp; &nbsp; &nbsp; Sevgili Adrian ya da daha doğrusu, Sevgili Adrian ve Veronica (merhaba, Orospu, bu mektuba hoş geldin),</p>

  <p class="mektup">Birbirinize kesinlikle layıksınız ve ben de size büyük saadetler diliyorum. Umarım aşkınız öylesine derinlere dal budak salar ki karşılıklı travma da kalıcı olur. Umarım sizi tanıştırdığım güne yazıklanıyorsunuzdur. Ve umarım ayrıldığınızda ki kaçınılmaz olarak ayrılacaksınız -size altı ay veriyorum, ortak gururunuz bunu bir yıla uzatacaktır,&nbsp;sizi berbat bir duruma sokmak için daha da iyi ya bu- bundan sonraki ilişkilerinizi de zehirleyecek ve bir ömür boyu kırgınlıkla yüz yüze&nbsp;kalacaksınız. Bir yanım çocuk sahibi olmanızı umuyor çünkü ben&nbsp;zamanın intikamına fazlasıyla inanırım, evet gelecek kuşaklara ve&nbsp;daha da ilerisine. Bak. Büyük Sanat Yapıtları. Ama intikam doğru&nbsp;insanlardan alınmalı, bir başka deyişle siz ikinizden (ama sizler büyük sanat karakterleri değilsiniz, sadece bir karikatürcünün çiziktirmelerisiniz). Bu yüzden size bunu dilemiyorum. Kullandığım şairane&nbsp;ifadeyi mazur görürseniz, masum bir ceninin apış aralarınızın meyvesi olduğunu keşfetmesi hiç de adil olmayan bir darbe olurdu onun&nbsp;için. Bu yüzden, Veronica, onun ip gibi kamışına Durex'leri takmaya&nbsp;devam et. Ya da belki de o kadar ileri gitmesine daha izin vermedin?&nbsp;Ancak bu kadar nezaket sözü yeter. Her ikinize de söyleyecek bir&nbsp;çift sözüm var.</p>

  <p class="mektup">Adrian: elbette, onun bir kamış tahrikçisi olduğunu zaten biliyorsun; gerçi, İlkeleriyle Mücadeleye girmiş olduğunu umarım söyledin ve&nbsp;bir filozof olarak bunu aşmasına yardımcı olabilmek için gri hücrelerini kullanacaksın. Eğer henüz Sonuna Kadar Gitmene izin vermemişse, ondan ayrılmanı salık veririm, ıslak iç çamaşırları ve üç&nbsp;çıkınıyla birlikte, onu hemencecik vermeye istekli olarak, evine gelecektir. Ama kamış tahrikçiliği aynı zamanda bir metafor: o, kendininkini senden uzak tutarken senin iç benini manipüle edecek olan&nbsp;birisi. Kesin bir teşhis koymayı ruhçözümleyicilere bırakıyor -ki bu&nbsp;da haftanın gününe göre değişiklik gösterebilir- ve sadece, onun&nbsp;başkalarının duygularını ya da duygusal yaşamlarını hayal etme konusundaki yeteneksizliğine dikkat çekiyorum. Annesi bile beni bu&nbsp;konuda ona karşı uyardı. Senin yerinde olsam, annesiyle bazı şeyleri&nbsp;araştırmaya girişirdim, ona uzun yıllar öncesine giden travmayı sorardım. Bunu elbette Veronica'nın arkasından yapman gerekecek&nbsp;çünkü o kız bir kontrol manyağı oğlum. Aa, aynı zamanda, fark etmiş olabileceğin gibi, bir snob o; çünkü sırf adının arkasında çok geçmeden Cambridge Üniversitesi Mezunu unvanını taşıyacağın için&nbsp;seninle ilişki kurdu. Birader Jack'le onun burjuva arkadaşlarını ne&nbsp;kadar hor gördüğünü hatırlıyor musun? Şimdi birlikte koşmayı istediğin kişi o mu? Ama şunu unutma: ona zaman tanı, tıpkı beni küçümsediği gibi seni de küçümseyecektir.</p>

  <p class="mektup">Veronica: ilginç o ortak mektup. Ona, senin kötücüllüğün, onun kendinden aşırı hoşnutluğuyla karışmış. Tam bir yetenekler evliliği.&nbsp;Tıpkı senin sosyal üstünlük duygunun, onun entelektüel üstünlük&nbsp;duygusu karşısında olması gibi. Ama (bir süre) beni faka bastırdığın gibi Adrian'ı da faka bastırabileceğini sanma. Taktiklerini görebiliyorum: onu yalıtıp yalnız bırakmak, eski dostlarından uzaklaştırmak, onu kendine bağımlı kılmak vb. vb. Kısa vadede işe yarayabilir bu.&nbsp;Ama uzun vadede? Mesele sadece, o senin sıkıcının teki olduğunu&nbsp;keşfetmeden önce gebe kalıp kalamayacağın meselesi. Ve onu gerçekten de sana verdiği vaade bağlı tutsan bile, mantık çizginin düzeltildiği, kahvaltı sofrası ukalalıklarının yapıldığı ve takındığın&nbsp;havalara ve şükran dualarına bastırılmış esnemelerle karşılık verildiği&nbsp;bir ömrü dört gözle bekleyebilirsin. Şimdi sana bir şey yapamam&nbsp;ama zaman yapabilir. Zaman her şeyi açığa çıkarır. Her zaman çıkarır.</p>

  <p class="mektup">Sana mevsimin iltifatlarını sunuyorum, birbirine birleşmiş, kutsal yağlarla mahvedilmiş kafalarınızın üzerine asit yağmurları yağsın.</p>

  <p class="mektup" style="text-align: right;">Tony</p>

  <p>Sanıyorum viski düşünce açıklığına yardımcı oluyor. Ve acıyı azaltıyor. Sizi sarhoş etmek ya da yeterli miktarda alındığında çok sarhoş etmek gibi ek bir erdemi de var. Bu mektubu&nbsp;birçok kez okudum. Onu kendimin kaleme aldığını da mektubun çirkinliğini de yadsıyacak değilim. Savunmasını yapabileceğim tek şey, onun o zamanlar yazarı olduğum ama şimdi&nbsp;yazarı olmadığımdı. Gerçekten de mektubu yazmış olan o yanımı tanıyamadım. Ama belki de bu bir başka öz aldatmacaydı&nbsp;sadece.</p>

  <p>Önceleri, esas olarak kendim hakkında ve nasıl -ne- olduğum hakkında düşündüm: can sıkıcı, kıskanç ve kötücül. Aynı zamanda da onların ilişkilerini baltalama girişimim hakkında.&nbsp;En azından bunda başarısız olmuştum çünkü Veronica'nın annesi beni Adrian'ın yaşamının son aylarının mutlu geçtiği konusunda temin etmişti. Ama bu, sıkıntılardan kurtulmama izin&nbsp;vermedi. Genç benliğim, yaşlı benliğimi bir zamanlar ne olduğu ya da bazen neler yapmaya muktedir olduğu konusunda&nbsp;şoke etmek üzere geri dönmüştü. Ve daha yeni, yaşamlarımıza&nbsp;tanık olanların nasıl da azaldığını ve onlarla birlikte temel doğrulanma kaynağımızın azaldığı konusunda sürekli konuşup durmaktaydım. Ve şimdi, olduğum ya da bir zamanlar olduğum şeyin hiç de hoş karşılanmayacak bir doğrulamasına sahiptim. Keşke bu, Veronica'nın yaktığı belge olsaydı.</p>

  <p>Bundan sonra onu düşündüm. Veronica'nın mektubu ilk okuyuşunda nasıl hissetmiş olabileceğini değil -buna daha&nbsp;sonra dönecektim- ama onu niçin teslim etmiş olduğunu. Hiç&nbsp;kuşkusuz, benim nasıl da boktan biri olduğumu belirtmek istiyordu. Ama bundan daha fazla şey olduğuna karar verdim: şu&nbsp;anki, araya mesafe koymamız göz önünde tutulursa, bu aynı&nbsp;zamanda taktik bir hamleydi, bir uyarıydı. Şayet günce konusunda yasal bir patırtı çıkarmaya kalkışacak olursam, savunmasının bir parçası bu olacaktı. Karakterimin tanığı, kendim&nbsp;olacaktım.</p>

  <p>Sonra Adrian'ı düşündüm. Kendini öldürmüş olan eski dostumu. Ve bu, şimdiye dek benden almış olduğu son mektup olmuştu. Karakterine kara çalma ve yaşamının ilk ve son gönül&nbsp;serüvenini ortadan kaldırma girişimi. Zamanın her şeyi ortaya&nbsp;çıkaracağını yazdığımda, durumu hafifsemiş ya da daha doğrusu yanlış hesap etmiştim.- zaman onlara karşı değil, bana karşı&nbsp;her şeyi açığa çıkarıyordu.</p>

  <p>Ve sonunda Adrian'ın mektubuna bir yanıt olarak göndermiş olduğum kartpostalı anımsadım. Ahbap hitabıyla başlayan ve her şeyin güzel olduğu yolundaki sahte bir dinginlik taşıyan&nbsp;kartpostalı. Clifton Asma Köprüsü’nü gösteren bir karttı. Köprüden her yıl çok sayıda kişi ölüme atlıyordu.</p>

  <p>Ertesi gün, kafam ayıkken, üçümüzü ve zamanın çok sayıda paradoksunu yeniden düşündüm. Sözgelimi: genç ve duyarlıyken, aynı zamanda en incinir konumda oluyoruz; oysa kan yavaşlamaya başladığında, duyularımız keskinliğini yitirdiğinde,&nbsp;daha fazla zırhlanıp incinmelere katlanmayı öğrendiğimizde,&nbsp;daha dikkatli adım atıyoruz. Bugünlerde Veronica'yı taciz etmeye uğraşabilirim ama bu tacizim asla onun derisini yüzmek&nbsp;isteyecek kadar yoğun duyguları içemeyecektir.</p>

  <p>Geriye bakınca, ikisinin birlikte oldukları yolunda beni uyarmaları acımasızca bir davranış değildi. Sadece bunun zamanlaması ve bütün bu fikrin ardında Veronica'nın bulunuyor&nbsp;gibi gözükmesi acımasızlıktı. Niçin böyle infial edercesine&nbsp;tepki vermiştim? İncinmiş gurur, sınav öncesi stres, yalıtılma&nbsp;mı? Hepsi de mazeret bunların. Hayır, şimdi hissettiğim şey&nbsp;utanç ya da suç değildi, yaşamımda daha ender görülen ve her&nbsp;ikisinden da daha kuvvetli bir şeydi-, pişmanlık. Daha karmaşık,&nbsp;daha buruk ve daha ilkel bir duygu. Bu duygunun ana özelliği,&nbsp;hakkında hiçbir şey yapılamamasıdır: bir değişiklik yapılamayacak kadar çok zaman geçmiştir, çok hasar verilmiştir.&nbsp;Yine de kırk yıl sonra, mektubum için özür dileyerek Veronica'ya bir e-posta gönderdim.</p>

  <p>Sonra Adrian'ı daha fazla düşündüm. Başlangıçtan beri her şeyi, hepimizden her zaman daha açık bir şekilde görmüştü.&nbsp;Bizler yeniyetmelik sıkıntılarımızın keyfini çıkarırken, rutin&nbsp;hoşnutsuzluklarımızın insanlık durumuna özgün bir yanıt olabileceğini hayal ederken, Adrian daha o zamandan ileriye bakıyor, çevresindekileri daha kapsamlı olarak değerlendiriyordu.&nbsp;Hayatı da daha açık olarak hissediyordu, hatta belki de özellikle onun yaşanmaya değer olmadığına karar verdiğinde.&nbsp;Kendimi onunla karşılaştırdığımda ben, yaşamın bana sunduğu&nbsp;az sayıda dersten çok fazla şey öğrenememiş, işe yaramazın&nbsp;teki olmuştum hep. Kendi açımdan yaşamın gerçekleriyle&nbsp;uzlaştım ve onun gerekliliklerine boyun eğdim, eğer buysa; o&nbsp;zaman, o yıllar işte böyle geçip gitti. Adrian'ın açısından,&nbsp;yaşamdan vazgeçtim, onu incelemekten vazgeçtim, onu geldiği gibi aldım. Ve böylelikle, ilk kez, bütün yaşamım hakkında&nbsp;daha genel bir pişmanlık duymaya başladım: kendine acımakla&nbsp;kendinden nefret etmek arasında bir duygu. Yaşamımın tümü&nbsp;hakkında. Gençliğimin dostlarını kaybetmiştim. Karımın sevgisini kaybetmiştim. Sahip olduğum hırsları terk etmiştim. Yaşamın bana çok fazla rahatsızlık vermemesini istemiş ve&nbsp;başarmıştım ve her şey nasıl da acınası olmuştu.</p>

  <p>Vasat, okuldan ayrıldığımdan beri bu olmuştum ben. Üniversitede ve işte vasat; dostlukta, sadakatte, aşkta vasat; hiç .kuşkusuz, sekste vasat. Birkaç yıl önce araba kullanan Ingiliz&nbsp;yurttaşları üzerine bir anket yapılmıştı; bu anket, görüşüne&nbsp;başvurulan sürücülerin yüzde doksan beşinin kendilerinin Vasatın üstünde' sürücüler olduklarını düşündüğünü gösteriyordu. Ne var ki ortalamalar yasasına göre, çoğumuz vasat olmaya&nbsp;mahkûmuz. Bunun bir rahatlık verdiğini de söylemiyorum.&nbsp;Sözcük kulağımda yeniden yankılandı. Yaşamda vasat, hakikatte vasat, ahlaken vasat. Veronica beni yeniden gördüğünde&nbsp;ilk tepkisi saçlarımı kaybettiğimi belirtmek olmuştu. Çok az&nbsp;şey söylemiş.</p>

  <p>Özrüme yanıt olarak gönderdiği e-postada şöyle deniyordu: "Anlamıyorsun işte, öyle değil mi? Ama zaten hiçbir zaman anlamadın." Şikâyet edemezdim. İki cümlesinin birinde adımı&nbsp;kullanmış olmasını acıklı bir şekilde dilediğimi fark etmiş olsam bile.</p>

  <p>Veronica'nın mektubumu nasıl ele geçirdiğini merak ettim. Adrian vasiyetinde bütün malını mülkünü ona mı bırakmıştı?&nbsp;Onun vasiyet hazırladığını bile bilmiyordum. Belki de vasiyeti&nbsp;güncesinin içinde muhafaza etmiş ve Veronica onu orada bulmuştu. Hayır, açık seçik düşünmüyordum. Eğer vasiyet orada&nbsp;olmuş olsaydı, Bayan Ford onu görürdü ve sonra da bana kesinlikle beş yüz sterlin bırakmazdı.</p>

  <p>Beni tamamen küçümsermiş gibi yaptığını kabul edersem, Veronica'nın e-postama niçin yanıt verme zahmetine katlandığını merak ettim. Şey, belki de küçümsemiyordu.</p>

  <p>Veronica'nın e-posta adresini verdiği için Birader Jack'i cezalandırıp cezalandırmadığını da merak ettim.</p>

  <p>Şu yıllar önce söylediği, "Doğru gözükmüyor bu" sözünün sadece nezaketten kaynaklanıp kaynaklanmadığını merak ettim. Belki de karar verme sürecinde olduğu dönem içinde girdiğimiz cinsel temas yeterince zevkli olmadığından benimle yatmak istememişti. Beceriksiz, ısrarcı, bencil olup olmadığımı merak ettim. Olup olmadığımı değil de nasıl olduğumu.</p>

  <p>Margaret oturdu ve bir turtayla bir salata, sonra da meyve soslu bir panna cotta yerken Jack'le temasımı, Adrian'ın güncesinin sayfasını, köprüde buluşmayı, mektubumun içeriğini ve&nbsp;pişmanlık duygularımı dinledi. Kahve fincanını altlığının üzerine hafif bir tıklatmayla koydu.</p>

  <p>"Meyveli Keke hâlâ âşık değilsin."</p>

  <p>"Hayır, âşık olduğumu sanmıyorum."</p>

  <p>"Tony, bir soru değildi bu. Bir bildirim cümlesiydi."</p>

  <p>Gözlerimi çevirip ona içimde hoş duygularla baktım. Beni dünyadaki başka herkesten daha iyi tanıyordu. Ve benimle&nbsp;'hâlâ öğle yemeği yemeyi istiyordu. Ve kendimden sürekli söz&nbsp;etmeme izin veriyordu. Onun da hiç kuşkusuz gayet iyi bildiği&nbsp;bir şekilde gülümsedim ona.</p>

  <p>"Çok geçmez seni şaşırtacağım" dedim.</p>

  <p>"Hâlâ şaşırtıyorsun. Bugün şaşırttın."</p>

  <p>"Evet ama seni, benim hakkımda daha kötü değil de daha iyi düşündürtecek tarzda şaşırtmak istiyorum."</p>

  <p>"Senin hakkında kötü şeyler düşünmüyorum. Gerçi, itiraf edeyim ki, ona ilişkin değerlendirmelerim hep deniz seviyesinin altında olmuş olsa da Meyveli Kek hakkında bile kötü şeyler düşünmüyorum."</p>

  <p>Margaret zafer kazanmış tavırları takınmaz; onun tavsiyelerini duymazdan geldiğimi belirtmesi gerekmediğini de biliyordu. Sanıyorum insanlara kulak vermekten çok hoşlanıyor ve benimle artık niçin evli olmadığına memnun olduğunun anımsatılmasından da çok hoşlanıyor. Bunu itlik olsun diye söylemiyorum. Gerçeğin sadece bu olduğunu düşünüyorum.</p>

  <p>"Sana bir şey sorabilir miyim?"</p>

  <p>"Hep soruyorsun" diye yanıt verdi.</p>

  <p>"Beni, benim yüzümden mi terk ettin?"</p>

  <p>"Hayır" dedi. "Seni bizim yüzümüzden terk ettim."</p>

  <p>Hep yineleyip durduğum gibi, Susie'yle aram iyi. Bir mahkemede üzerine seve seve yemin edebileceğim bir beyan olarak da geçerli bu. Susie otuz üç, belki de otuz dört yaşında. Evet, otuz dört. Duvarları meşe lambrili bir nikâh dairesi salonunun ön sırasında oturup da şahitlik görevimi yaptığımdan&nbsp;beri herhangi bir küskünlük olmadı aramızda. O zamanlar&nbsp;onun üzerindeki babalık yetkemin sona erdiğini ya da daha&nbsp;tam bir ifadeyle, bu yetkeme son verdiğimi düşündüğümü de&nbsp;anımsıyorum. Tek çocuğum evliliğin geçici limanına güven&nbsp;içinde uğurlanmış olarak görevim yerine getirilmişti. Şimdi bütün yapman gereken Alzheimer'a yakalanmamak ve sahip olduğum parayı ona bırakmayı unutmamak. Ayrıca para onun&nbsp;işine gerçekten yarayabileceği bir zamanda ölerek de bu işi&nbsp;anne ve babandan daha iyi yapmaya da uğraşabilirsin. Bir başlangıç olurdu bu.</p>

  <p>Eğer Margaret'la ben birlikte kalmış olsaydık, torunlarına çok düşkün bir büyükbaba olmama izin verilmiş olacağını söyleyebilirdim. Margaret'ın daha yararlı olması şaşırtıcı değil.&nbsp;Susie küçükleri bana bırakmak istemiyordu çünkü değiştirdiğim bütün bezlere ve bu türden şeylere karşın, bu tür işlerin&nbsp;elimden geldiğini düşünmüyordu. "Büyüdüğünde Lucas'ı futbol seyretmeye götürebilirsin" demişti bir keresinde bana. Bak&nbsp;hele, delikanlıyı futbolun gizleriyle tanıştıran tribünlerdeki&nbsp;titrek bir büyükbaba: farklı renkte formalar giyen insanlardan&nbsp;nasıl nefret edilir, nasıl sakatlanma numarası yapılır, sahaya burun üstü nasıl düşülür; bak, oğlum, kapamak için bir burun deliğinin üzerine sıkıca basarsın ve yeşil şeyi diğerinden pat diye&nbsp;dışarı çıkarırsın. Sonra nasıl kibirli olunur ve çok para kazanılır,&nbsp;hayatın ne olduğunu anlayamadan en iyi yıllar arkada bırakılır.&nbsp;Aa, evet, Lucas'ı futbol maçlarına götürmeyi dört gözle bekliyorum.</p>

  <p>Ne var ki Susie bu oyundan hoşlanmadığımın farkında değil ya da dönüştüğü şeyden hoşlanmadığımın. Duygular konusunda pratiktir Susie. Annesinden almış bunu. Bu yüzden gerçekte oldukları şekliyle duygularım onu ilgilendirmez. Bazı duygulara sahip olduğumu varsaymayı ve o varsayıma göre hareket etmeyi yeğler. Bir bakıma, boşanmadan beni sorumlu tutuyor. Tıpkı şu düşüncenin yansıttığı gibi: her şeyi annesi&nbsp;yapıp ettiğine göre, besbelli ki her şey babasının kabahatiydi.</p>

  <p>Karakter zamanla gelişir mi? Romanlarda elbette gelişir: yoksa anlatılacak bir hikâye olmazdı. Ama hayatta? Bazen merak ediyorum. Tutumlarımız ve görüşlerimiz değişiyor, yeni&nbsp;alışkanlıklar ve tuhaflıklar ediniyoruz; ama bu, daha çok bir&nbsp;dekorasyon gibi, farklı bir şey. Belki de karakter zekâya benziyor, tek farkla ki karakter biraz daha geç doruk noktasına çıkıyor: yirmiyle otuz arasında, diyelim. Ondan sonra, neye&nbsp;sahipsek onunla kalıyoruz sadece. Kendi kendimize kalıyoruz.&nbsp;Eğer durum buysa, çoğu yaşamı açıklıyor bu, öyle değil mi? Ve&nbsp;aynı zamanda -eğer söyleyeceğim şey çok tumturaklı bir söz&nbsp;sayılmazsa- trajedimizi.</p>

  <p>"Birikim sorunu" diye yazmıştı Adrian. Bir atın üzerine para koyuyorsunuz, at yarışı kazanıyor ve kazançlarınız bir sonraki&nbsp;yarıştaki ata gidiyor ve bu böyle sürüyor. Kazançlarınız birikiyor. Ama kayıplarınız birikiyor mu? Yarışta birikmiyor, orada&nbsp;sadece başlangıçta koyduğunuz parayı kaybediyorsunuz. Ama&nbsp;hayatta? Belki de burada farklı kurallar geçerli. Bir ilişki üzerine&nbsp;bahis oynuyorsunuz, bahis başarısızlıkla sonuçlanıyor, bir başka ilişkiye geçiyorsunuz, o da başarısızlığa uğruyor: belki de&nbsp;kaybettiğiniz şey iki basit eksi değil de ortaya koyduğunuz şeyin çarpımı. Zaten, insanda böyle bir duygu uyanıyor. Hayat&nbsp;sadece toplama ve çıkarma değil. Aynı zamanda kaybın, başarısızlığın birikimi, çarpımı.</p>

  <p>Adrian'ın fragmanı aynı zamanda sorumluluk sorunundan söz ediyor: sorumluluğun bir zinciri olup olmadığından ya da&nbsp;bizim bu kavramı daha dar anlamda tanımlayıp tanımlamadığımızdan. Ben dar anlamda tanımlama yanlışıyım. Özür dilerim,&nbsp;hayır, ölmüş olan anne babanızı ya da erkek ve kız&nbsp;kardeşlere sahip olmayı ya da onlara sahip olmamayı yahut&nbsp;genlerinizi ya da toplumu yahut her neyse onu olan bitenden&nbsp;sorumlu tutamazsınız, normal koşullarda sorumlu tutamazsınız. Karşı yönde güçlü bir kanıt olmadıkça tek sorumluluğun&nbsp;size ait olduğu düşüncesinden yola çıkın. Adrian benden çok&nbsp;daha akıllıydı -benim sağduyuyu kullandığım yerde o mantığı&nbsp;kullanıyordu- ama sanırım, aşağı yukarı aynı sonuca vardık.</p>

  <p>Yazdığı her şeyi anlayabildiğimi söyleyecek değilim. Güncesindeki şu denklemlere kafamda pek bir aydınlanma olmadan bakıp durdum. Ama zaten matematiğim hiçbir zaman iyi olmadı.</p>

  <p>Adrian a ölümü için gıpta etmiyorum ama ona, yaşamının açıklığı için gıpta ediyorum. Sadece hepimizden daha açık bir&nbsp;şekilde gördüğü, düşündüğü, hissettiği ve hareket ettiği için&nbsp;değil; aynı zamanda öldüğü vakitten dolayı da. Şu Birinci Dünya Savaşı saçmalıklarını falan kastediyor değilim: "Gençliğinin&nbsp;baharında yaşam bahçesinden koparıldı" -Robson'ın intiharı&nbsp;sırasında bizim müdürün ağzında geveleyip durduğu dize— ya&nbsp;da "Şimdi biz geriye kalanların yaşlandığı gibi yaşlanmayacaklar" ifadesi. Geriye kalanlarımızın çoğu yaşlanmaya aldırış etmedik. Benim kitabımdaki alternatiften her zaman daha iyidir&nbsp;bu. Hayır, demek istediğim şu. Yirmisindeyken, hedefleriniz&nbsp;ve amaçlarınız konusunda kafanız karışık ve kesinlikten yoksun olsanız da yaşamın kendisinin ne olduğu konusunda, yaşamda ne olduğunuz ve ne olabileceğiniz konusunda güçlü bir&nbsp;duyguya sahipsinizdir. Daha sonraları... daha fazla belirsizlik,&nbsp;daha fazla görüş değiştirme, daha fazla sahte anılar olur. O&nbsp;zamanlar, kısa yaşamınızı bütünlüğü içinde anımsayabilirsiniz.&nbsp;Daha sonraları, bellek, parça parça bir şey olur çıkar. Bu tıpkı&nbsp;biraz, uçakların bir kaza sırasında olan bitenleri kaydetmek&nbsp;için taşıdıkları şu kara kutular gibidir. Eğer hiçbir şey olmazsa,&nbsp;teyp kendini siler. Bu yüzden eğer gerçekten kaza yaparsanız, bunu niçin yapmış olduğunuz bellidir; eğer yapmazsanız, yolculuğunuzun seyir defteri çok daha belirsizdir.</p>

  <p>Ya da bir başka şekilde ifade etmek gerekirse. Birisi bir zamanlar tarihte en sevdiği zamanların her şeyin çöktüğü zamanlar olduğunu söylemişti çünkü bu, bir şeylerin doğmakta olduğu anlamına geliyordu. Bunu bireysel yaşamlarımıza uygularsak bir anlam ifade ediyor mu? Yeni bir şey doğarken ölmek, bu yeni bir şey kendi benliğimiz olsa bile mi? Çünkü&nbsp;siyasal ve tarihsel değişiklikler eninde sonunda nasıl hayal kırıklığına uğratıyorsa, yetişkinlik de hayal kırıklığına uğratıyor.&nbsp;Hayat da öyle. Kimi zamanlar hayatın amacının, bizi güçten&nbsp;düşürerek, ne denli uzun sürerse sürsün yaşanmaya değecek bir&nbsp;'şey olmadığını kanıtlayarak, sonul kaybıyla uzlaştırmak olduğunu düşünüyorum.</p>

  <p>Gece geç bir vakit, birisinin, biraz sarhoş, eski bir kız arkadaşına mektup yazdığını hayal edin. Zarfın üzerine ad ve adres yazıyor, bir pul yapıştırıyor, paltosunu giyiyor, posta kutusuna&nbsp;yürüyor, mektubu yarıktan içeri atıyor, yürüyüp eve dönüyor&nbsp;ve yatıyor. Büyük olasılıkla, şu sonuncuları yapmazdı, öyle değil mi? Mektubu postaya vermek için sabahı beklerdi. Sonra,&nbsp;büyük ihtimalle, acaba doğru mu yaptım diye tereddütleri&nbsp;olurdu. Bu yüzden doğallığı, dolaysızlığı, duyguları yansıtma&nbsp;hakikati, hatta gafları açısından e-posta konusunda söylenecek&nbsp;çok şey var. Düşünce çizgim -eğer bu, çok büyük bir laf değilse- şöyle gelişti: Margaret'ın sözüne ne diye inanayım? Orada&nbsp;bile değildi o, onun sadece kendi önyargıları olabilir. Bu yüzden Veronica'ya bir e-posta gönderdim. "Soru" başlığı attım ve&nbsp;ona şunu sordum: "Sana o zamanlar âşık olduğumu düşünüyor&nbsp;musun?" Altına adımın ilk harfini yazdım ve fikrimi değiştirmeden Gönder tuşuna bastım.</p>

  <p>Beklediğim son şey ertesi sabah bir yanıt almaktı. Bu kez konu başlığımı silmemişti. Yanıtı şöyleydi: "Eğer bu soruyu&nbsp;sorman gerekiyorsa, o zaman yanıt, Hayır. V."</p>

  <p>Bu yanıtı normal, hatta cesaret verici buluşum, ruh halimin ne olduğu üzerine bir şey anlatıyor belki.</p>

  <p>Gösterdiğim tepkinin Margaret'a telefon edip ona bu yazışmadan söz etmek olması da başka bir şeyi anlatıyor belki. Bir sessizlik oldu ve sonra eski karım usulca, "Tony, şimdi tek başınasın" dedi.</p>

  <p>Bunu bir başka şekilde de ifade edebilirsiniz elbette, her zaman edebilirsiniz. Sözgelimi, horgörü ve ona gösterdiğimiz tepki sorunu var. Birader Jack bana tepeden bakan bir tavırla&nbsp;göz kırpıyor ve kırk yıl sonra ben ondan bilgi almak için sahip&nbsp;olduğum çekiciliği -hayır, abartmayalım: belli bir sahte nezaketi- kullanıyorum. Derken, ona anında ihanet ediyorum. Senin horgörün karşılığında benim horgörüm. Şimdi itiraf ettiğim&nbsp;gibi, o zamanlar bana karşı hissettiği, aslında sadece eğlenceli&nbsp;bir ilgisizlik olmuş olsa bile. İşte kız kardeşimin en son şeyi&nbsp;geliyor: şey, ondan önce de bir tane vardı kuşkusuz ve yakında&nbsp;da başka bir tane olacak. Bu geçici örneği çok yakından incelemenin gereği yok. Ama ben <span style="font-style:italic;">-ben-</span> onu o zamanlar horgörü&nbsp;olarak hissettim, onu böyle anımsadım ve duyguyu aynı şekilde geri yansıttım.</p>

  <p>Belki de Veronica'yla daha fazla bir şeyler yapmaya çalışıyordum: horgörüsüne horgörüyle karşılık vermeye değil, onu aşmaya. Çekici yanını görebilirsiniz bunun. Çünkü o mektubumu yeniden okumak, sertliğini ve saldırganlığını hissetmek&nbsp;derin ve mahrem bir şoke etkisi yarattı. Eğer Veronica bana&nbsp;karşı daha önce horgörü hissetmemiş olsaydı, Adrian ona yazdığım sözcükleri gösterdikten sonra, mutlaka hissederdi. Ve o&nbsp;kırgınlığı mutlaka yıllar içinde de taşır, onu Adrian'ın güncesini&nbsp;elinde tutmasının, hatta ortadan kaldırmasının bir gerekçesi&nbsp;olarak kullanırdı.</p>

  <p>Özgüvenli bir şekilde, pişmanlığın ana özelliğinin bu konuda hiçbir şey yapılamayacak olması, olduğunu söylüyordum: bir özür ya da değişiklik için zamanın geçip gitmiş olması.</p>

  <p>Ama ya yanılıyorsam? Ya pişmanlık bir araç vasıtasıyla geriye döndürülebilirse, basit bir suça dönüştürülebilirse, hakkında&nbsp;özür dilenip sonra da bağışlanabilirse ne olacak? Ya onun olduğunuzu sandığı kötü adam olmadığınızı kanıtlayabilirseniz ve&nbsp;o da bu kanıtı kabullenmeye istekli olursa ne olacak?</p>

  <p>Ya da belki de davranış saikim tam karşı doğrultudan geliyordu ve geçmiş değil gelecekle ilgiliydi. Çoğu insan gibi benim de yolculuğa çıkışla bağlantılı birtakım boş inançlarım var. Uçağa binmenin istatiksel olarak köşedeki dükkâna yürüyerek&nbsp;gitmekten çok daha güvenli olduğunu biliyor olabiliriz. Yine&nbsp;de uzak bir yolculuğa çıkmadan önce faturaları ödemek, yazışmalarımı sonlandırmak, yakın birini telefonla aramak gibi şeyler yapıyorum ben.</p>

  <p>"Susie, yarın gidiyorum."</p>

  <p>"Evet, biliyorum baba. Bana söylemiştin."</p>

  <p>"Söylemiş miydim?"</p>

  <p>"Evet."</p>

  <p>"Şey, hoşça kal demek için aradım."</p>

  <p>"Özür dilerim, baba, ufaklıklar gürültü yapıyorlardı. Ne demiştin?"</p>

  <p>"Aa, bir şey değil, onları benim için gözlerinden öp.”</p>

  <p>Bunu elbette kendiniz için yapıyorsunuz. O son anıyı bırakmak ve onu hoş bir anı kılmak istiyorsunuz. Hakkınızda iyi düşünülmesini istiyorsunuz, sırf uçağınız bir ihtimal köşedeki&nbsp;bakkala yürüyerek gitmekten daha az güvenli çıkar diye.</p>

  <p>Peki, Mallorca'da beş gecelik bir kış tatiline çıkmadan önce böyle davranıyorsak, o zaman yaşamın sonuna doğru, o son&nbsp;yolculuk —krematoryumun perdeleri arasından ağır ağır geçerek yapılan o arabalı yolculuk- yaklaşırken işleyen daha geniş&nbsp;kapsamlı bir süreç niye var olmasın ki? Benim için kötü şeyler&nbsp;düşünmeyin, beni iyi hatırlayın, insanlara benden hoşlandığınızı, beni sevdiğinizi, benim kötü bir adam olmadığımı söyleyin. Belki de bunların hiçbiri gerçek olmasa bile.</p>

  <p>Eski bir fotoğraf albümünü açtım ve Veronica'nın benden Trafalgar Meydanı'nda çekmemi istediği resme baktım. "Arkadaşlarının olduğu resim." Alex'le Colin'in yüzlerinde, işte-bu-tarihi-bir-belgedir diyen çok abartılı ifadeler var, Adrian&nbsp;normal olarak ciddi görünüyor, Veronica ise -daha önce hiç&nbsp;dikkat etmemiştim buna- hafifçe ona doğru dönmüş. Gözlerini ona doğru kaldırmıyor ama kameraya da bakmıyor. Bir başka deyişle, bana bakmıyor. O gün kıskançlığa kapılmıştım.&nbsp;Veronica'yı arkadaşlarımla tanıştırmak istemiştim, onun onlardan hoşlanmasını ve onların da ondan hoşlanmasını istemiştim, gerçi tabii benden hoşlandıklarından daha fazla değil.&nbsp;Gerçekçilikten uzak olduğu kadar gençliğe özgü bir beklenti&nbsp;olurdu bu. Bu yüzden Veronica, Adriana durmadan sorular&nbsp;sormaya başladığında, huysuzlaştım; derken, daha sonraları,&nbsp;otel barında Adrian, Birader Jack'le ahbaplarını çemkirmeye&nbsp;giriştiğinde, kendimi hemen daha iyi hissettim.</p>

  <p>Şöyle kısa bir an Alex'le Colin’in izlerini bulmayı aklımdan geçirdim. Onlardan anılarını ve beni doğrulayan ifadelerini&nbsp;anlatmalarını istemeyi hayal ettim. Ama hikâye açısından pek&nbsp;de asli bir önem taşımıyorlardı, anılarının benimkinden daha&nbsp;iyi olacağını beklemiyordum. Peki ya anlattıkları şeyler beni&nbsp;doğrulamaya yarayacak yerde bunun tam karşıtı çıkarsa ne olacaktı? Aslında, sanıyorum ki bunca yıldan sonra gerçeği konuşmanın zararı olmaz Tony; ama Adrian arkandan hep çok kırıcı&nbsp;şeyler söyledi. Aa, çok ilginçti bunlar. Evet, bunun her ikimiz&nbsp;de farkına vardık. Senin olduğunu düşündüğün kadar ne iyi ne&nbsp;de akıllı olduğunu söyledi. Anlıyorum, başka bir şey söyledi&nbsp;mi? Evet, kendini onun en iyi arkadaşı olarak gördüğünü belli&nbsp;etmenin -ikimizden daha iyi, yani- saçma ve anlaşılmaz bir&nbsp;şey olduğunu söyledi. Doğru, peki hepsi bu mu? Pek sayılmaz:&nbsp;daha iyi bir şey çıkana dek adı her neyse şu kızın seni oyuna&nbsp;getirdiğini herkes görebiliyordu. Hepimizin buluştuğu gün&nbsp;Adrian'la flört edişinin farkına varmadın mı? İkimiz bayağı&nbsp;şoke olmuştuk. Dilini neredeyse oğlanın kulağına sokuyordu.</p>

  <p>Yok, onların hiçbir yardımı olmayacaktı. Bayan Ford da ölmüştü. Ve Birader Jack sahneden çekilmişti. Tek olası tanık, tek doğrulama kaynağı Veronica'ydı.</p>

  <p>Veronica'nın derisini yüzmeyi hayal edecek kadar onu taciz etmek istediğimi söyledim, öyle değil mi? Bu tuhaf bir ifade ve&nbsp;bana hep Margaret'ın tavuk kızartma tarzını düşündürüyor.&nbsp;Margaret tavuğun derisini göğsünden ve butlarından usulca sıyırır ve sonra da altına tereyağı sürüp çeşitli otlar doldururdu.&nbsp;Muhtemelen, tarhun otu. Belki aynı zamanda biraz sarımsak,&nbsp;emin değilim. Bunu, o zaman da o zamandan beri de kendim&nbsp;hiç denemedim; parmaklarım fazla becerili sayılmaz, onların&nbsp;deriyi yırtacağını düşünüyorum.</p>

  <p>Margaret bu kızartmayı yapmanın bir Fransız usulünü anlattı ki bu, bana göre daha da uçuk bir şeydi. Derinin altına siyah yer-mantarı dilimleri koyuyorlar ve buna da ne diyorlar&nbsp;biliyor musunuz? Yarım-Yas içindeki Tavuk. Sanırım tarif, insanların birkaç ay boyunca siyahtan başka bir şey giymediği,&nbsp;sonra bir süre gri giydiği ve yaşamın doğal renklerine ancak&nbsp;yavaş yavaş döndüğü zamanlardan kalmış. Tam-, Yarım-,&nbsp;Çeyrek-Yas. Kullanılan terimlerin bunlar olup olmadığını bilmiyorum ancak giysi derecelemesinin tam tamına saptandığını&nbsp;biliyorum. Günümüzde insanlar ne kadar süre yas giysileri giyiyorlar? Çoğu durumda yarım gün; cenaze töreni, ölünün yakılması ve sonra da içki içmek için yeterli bir süre.</p>

  <p>Özür dilerim, biraz konu dışına çıktım. Veronica'nın derisini yüzmeyi hayal edecek kadar onu taciz etmekten söz ediyordum, öyle değil mi? Acaba bunu söylerken aklımdan geçen şeyde ciddi miydim yoksa başka bir şeyi mi kastediyordum?&nbsp;Galiba bir de böyle bir aşk şarkısı vardı, öyle değil mi? <span style="font-style:italic;">"I have&nbsp;got you under my skin"</span> gibi bir şey.</p>

  <p>Margaret'ı hiç suçlamak istemiyorum. En ufak bir şekilde bile ama meseleyi basitçe ifade etmek gerekirse, eğer tek başıma idiysem, o zaman kimim vardı? Veronica'ya yeni bir e-posta göndermeden önce birkaç gün tereddüt ettim, e-postada, anne&nbsp;babasını sordum. Babası hâlâ hayatta mıydı? Annesinin sonu&nbsp;ağrısız sızısız mı olmuştu? Onlarla sadece bir kez karşı karşıya&nbsp;gelmiş olmama karşın, iyi anılarla ayrıldığımı ekledim. Şey,&nbsp;yüzde elli doğruydu bu. Bu soruları niçin sorduğumu gerçekte&nbsp;anlamıyordum. Sanırım normal bir şey yapmak istiyordum ya&nbsp;da en azından normal olmasa bile bir şeyler normalmiş gibi&nbsp;davranmak istiyordum. İnsan gençken -ben gençken- duygularınızın kitaplarda okuduğunuz duygular gibi olmasını istiyorsunuz. Onların yaşamınızı altüst etmesini, yeni bir gerçeklik&nbsp;yaratmasını ve tanımlamasını istiyorsunuz. Sanırım daha sonraları, onların daha ılımlı bir şeyler, daha pratik bir şeyler yapmasını istiyorsunuz: onların yaşamınızı şu anda ve geçmişte&nbsp;olduğu gibi desteklemesini istiyorsunuz. Onların size her şeyin iyi olduğunu söylemesini istiyorsunuz. Peki, bunda yanlış&nbsp;bir yan var mı?</p>

  <p>Veronica’nın verdiği yanıt hem sürpriz oldu hem de gönlüme su serpti. Sorularımı küstahça sorular olarak algılamamıştı. Neredeyse, kendisine bu soruların sorulmuş olmasından memnun görünüyordu. Babası otuz beş yıl, hatta daha da uzun bir&nbsp;zaman önce ölmüştü. Alkolikliği gitgide kötülemişti, sonuç&nbsp;yemek borusu kanseriydi. Veronica'ya Sallantılı Köprüde söylemiş olduğum ilk sözcüklerimin kel alkolikler hakkında edilmiş densizce laflar olmasından suçluluk duyarak durakladım.</p>

  <p>Babasının ölümünden sonra, annesi Chislehurstteki evi satıp Londra'ya taşınmıştı. Sanat dersleri veriyordu, sigara içmeye başlamıştı ve kendisine yeterince mal mülk kalmış olmasına karşın eve pansiyoner alıyordu. Belleğinin zayıflamaya başladığı bir iki yıl öncesine kadar sağlığı yerindeydi. Hafif bir beyin kanamasından şüphelenilmişti. Derken çayı buzdolabına&nbsp;yumurtaları ekmek kutusuna koymaya başlamış, bu tür zaaflar&nbsp;belirmişti. Bir keresinde sigarayı yanık bırakarak evde az daha&nbsp;yangın çıkarıyormuş. Neşesi hep yerindeydi, ta ki birdenbire&nbsp;her şey tepe taklak olana kadar. Son aylar bir mücadele içinde&nbsp;geçmişti, hayır, annesinin sonu hiç de ağrısız sızısız olmamıştı,&nbsp;gerçi ölüp de kurtulmuştu.</p>

  <p>Bu e-postayı birkaç kez okudum. Tuzaklar, ikircikli ifadeler, gizli hakaretler arıyordum. Bunların hiçbiri yoktu, tabii dobralığın kendisi bir tuzak değilse. Sıradan, hüzünlü bir hikâyeydi,&nbsp;çok bildikti ve basitçe anlatılmıştı.</p>

  <p>Bazı şeyleri unutmaya başladığınızda -Alzheimer hastalığını kastetmiyorum, sadece yaşlanmanın öngörülebilir sonuçlarından söz ediyorum- tepki göstermenin farklı yolları vardır. Yerinizde oturup falanca tanıdığın, çiçeğin, tren istasyonunun,&nbsp;astronotun adını anımsamak için belleğinizi zorlamayı deneyebilirsiniz... ya da başarısızlığı kabul edersiniz ve referans kitapları ve internete başvurarak bazı pratik adımlar atarsınız. Ya&nbsp;da her şeyi olduğu gibi bırakabilirsiniz -anımsamayı unutursunuz- ve sonra bazen, aklınızdan çıkmış olan bir gerçeğin bir&nbsp;saat ya da bir gün sonra, çoğu kez yaşlanmanın dayattığı şu&nbsp;uzun uykusuz gecelerde, bilincinizin yüzüne çıktığını fark&nbsp;edersiniz. Evet, bunu, bazı şeyleri unutan, hepimiz öğreniriz.</p>

  <p>Ama başka bir şeyi daha öğreniriz: beynin, kendisine hep aynı rollerin verilmesinden hoşlanmadığını. Her şeyin bir azalma, çıkarma ve bölme meselesi olduğunu düşündüğünüzde&nbsp;beyniniz, belleğiniz sizi şaşırtabilir. Bu tıpkı şöyle bir şeyi söylemek gibidir: yavaş yavaş çöküşün rahatlık veren sürecine bel&nbsp;bağlayabileceğinizi hayal etmeyin, hayat ondan çok daha karmaşıktır. Bu yüzden, beyin size zaman zaman bazı ufak parçalar&nbsp;atacak, hatta şu bildik bellek-ilmeklerini çözecektir. Üzülerek&nbsp;söylüyorum ki, şimdi benim başıma gelenin bu olduğunu fark&nbsp;ettim. Ford ailesiyle birlikte geçirdiğim o uzak hafta sonunun,&nbsp;uzun süre önce gömülmüş anılarını, belli bir düzen ya da önem&nbsp;sırası olmaksızın anımsamaya başladım. Çatı katı odamın,&nbsp;damların üzerinden bir koruyu gören manzarası vardı; aşağıdan bir duvar saatinin vakti tamı tamına beş dakika geç vurduğunu işetebiliyordum. Bayan Ford, kırılmış ve sonra da pişirilmiş&nbsp;yumurtayı yüzünde bir kaygı ifadesiyle çöp sepetine fırlatıp&nbsp;attı: benim için değil, yumurta için kaygı duyarak. Kocası akşam yemeğinden sonra bana brendi içirmeye uğraştı ve içmeyi&nbsp;reddettiğimde de bana bir erkek mi yoksa pısırığın teki mi olduğumu sordu. Birader Jack, Bayan Ford'a "Anne" diye hitap&nbsp;etti, bu tıpkı, “Aç birlikler için ne zaman yem olabileceğini&nbsp;düşünüyor, Anne?" cümlesindeki hitaba benziyordu. Ve ikinci&nbsp;gece, Veronica benimle birlikte yukarıya çıkmaktan fazlasını&nbsp;yaptı. "Tony'yi odasına çıkaracağım" dedi ve ailenin önünde&nbsp;elimi tuttu. Birader Jack, "Peki Anne bu konuda ne düşünüyor?"&nbsp;dedi. Ama Anne sadece gülümsemekle yetindi. Kamışımın&nbsp;kalkmakta olduğunu hissederken alelacele iyi geceler diledim&nbsp;aileye. Yavaşça yukarıdaki odama çıktık, odada Veronica beni&nbsp;kapıya doğru itti, dudaklarımdan öptü ve kulağıma, "Kötülerin&nbsp;uykusunu uyu" dedi. Ve şimdi anımsıyorum, aşağı yukarı kırk&nbsp;saniye sonra, küçük lavabonun içine doğru otuzbir çekiyor ve&nbsp;spermlerimi lavabo borusundan aşağı akıtıyordum.</p>

  <p>Anlık bir düşünceye kapılarak, Google'da Chislehurst'u aradım. Kentte hiçbir zaman Aziz Michael Kilisesi diye bir kilise olmadığını keşfettim. Demek Bay Ford’un bizi arabasında götürürken yaptığı rehberlik turu uydurma bir şey olmuş olmalıydı, bir şaka ya da beni oyuna getirmek için söylenmiş bir şey.&nbsp;Cafe Royal diye bir yer olduğundan da fazlasıyla kuşkuluyum.&nbsp;Derken Google Earth'e girdim ve kent haritasında oradan oraya dolaşmaya başladım. Ne var ki aradığım ev de artık yok gibiydi.</p>

  <p>Önceki gece, kendime bir içki hazırladım, bilgisayarımı açtım ve adres defterimdeki yegâne Veronica'yı buldum. Yeniden buluşmayı önerdim. Önceki buluşmamızda ilişkimizi daha zor&nbsp;hale getiren herhangi bir şey yapmış idiysem bunun için özür&nbsp;diledim. Annesinin vasiyetinden bahsetmek istemediğime dair&nbsp;söz verdim. Doğruydu da bu, gerçi o cümleyi yazdığımda Adrian'ı ya da güncesini uzunca bir süre neredeyse hiç aklıma getirmemiş olduğumu anladım.</p>

  <p>"Daireyi kapatmakla mı ilgili bu?" diye geldi yanıtı.</p>

  <p>"Bilmiyorum" diye karşılık verdim. "Ama hiç zararı dokunmaz, öyle değil mi?"</p>

  <p>O soruya yanıt vermedi ama o zamanlar buna dikkat etmiyor ya da aldırış etmiyordum.</p>

  <p>Bilmiyorum neden, bir yanım yeniden köprüde buluşmayı önereceğini düşünüyordu. Ya bu olacaktı ya da sıcak ve rahat,&nbsp;kişisel bir yer olacaktı: unutulmuş bir pub, sakin bir öğle yemeği salonu, hatta Charing Cross Hotel'in barı. Oxford Caddesindeki John Lewis'in üçüncü katındaki birahaneyi seçti.</p>

  <p>Aslında, bunun avantajlı bir yanı vardı: perdeye takmak üzere birkaç metre ipe, çaydanlık kireci çözücüsüne ve pantolonların dizleri aşınıp yarıldığında pantolon içine konulan şu&nbsp;yamalık kumaşlara ihtiyacım vardı. Bu şeyleri artık kendi semtinizde bulmanız zor<sub>:</sub> yaşadığım yerde, yararlı küçük dükkânların çoğu uzun zaman önce ya kafe ya da emlakçı oldular.</p>

  <p>Şehre dönerken bindiğim trende karşımda bir kız oturmuştu; kulaklıklarını takmış, gözleri kapalı, dışardaki dünyayla ilişkisini kesmiş, başım sadece dinlediği müziğin ritmine göre sallayıp duran bir kız. Birdenbire, belleğime bir anı üşüşüverdi:&nbsp;dans eden Veronica'nın anısı. Aslında, dans etmiyordu -ben&nbsp;böyle dedim- ama Veronica'nın iyiden iyiye yaramazlaşıp pop&nbsp;plaklarımı yerlerinden çekip çıkarmaya başladığı bir akşam olmuştu.</p>

  <p>"Bir tanesini koy da dans edişini göreyim" dedi.</p>

  <p>Başımı salladım. "Tango iki kişiyle yapılır."</p>

  <p>"Pekâlâ, sen bana göster ben katılırım."</p>

  <p>Derken otomatik değiştirme miline 45'likleri yığdım, karşısına geçtim, bir silkinmeyle bütün iskeletimi şöyle bir gevşettim, adeta mahremiyetine saygı göstererek gözlerimi yarı kapattım ve sonra da dans etmeye koyuldum. Dönemin temel&nbsp;erkeksi göstermelik davranışları, kararlı bir şekilde bireyci ama&nbsp;aslında egemen normları sıkı sıkıya taklit etmeye bağımlıydı:&nbsp;baş sallama ve ayak oynatma, omuz silkme ve kalça kıvırma ve&nbsp;bir de bunlara ilaveten kolları kendinden geçercesine yukarılara kaldırma ve zaman zaman da homurtulu sesler çıkarma. Bir&nbsp;süre sonra, onu hâlâ döşemede oturmuş bana gülerken bulacağımı umarak gözlerimi açtım. Ama orada, karşımda, bende&nbsp;bale dansları almış olduğu kuşkusunu uyandıran bir şekilde sıçrayıp duruyordu, saçları yüzünü tamamen örtmüş, baldırları&nbsp;gergin, havası tümüyle kurumluydu. Bana alaycı bir parodi mi&nbsp;sergiliyor yoksa Moody Blues'un şarkı ritmine kendini gerçekten kaptırmış olarak dans mı ediyor, bundan emin olamayarak&nbsp;onu bir süre seyrettim. Aslında, aldırış da etmiyordum, eğleniyordum ve küçük bir zafer duygusu içindeydim. Bu bir süre&nbsp;devam etti, derken Ned Miller'ın <span style="font-style:italic;">"From a Jack to a King"</span> parçası&nbsp;Bob Lind'in söylediği <span style="font-style:italic;">"Elusive Butterfly"a</span> yerini bırakırken ona&nbsp;biraz daha yakınlaştım. Ama o bunun farkına varamadı ve kendi çevresinde hızla dönerken dengesini neredeyse kaybederek&nbsp;bana çarptı. Onu yakaladım ve tuttum.</p>

  <p>"Görüyorsun, o kadar da güç değil."</p>

  <p>"Aa, güç olduğunu hiç düşünmedim" diye yanıtladı. "İyi. Evet. Teşekkür ederim" dedi resmi bir edayla. Sonra da gidip&nbsp;oturdu. "İstiyorsan sen devam et. Ben yoruldum."</p>

  <p>Ancak dans etmişti.</p>

  <p>Tuhafiyecinin mutfak ve perde bölümlerinde alışverişimi yaptım, sonra birahaneye gittim. On dakika erken gelmiştim&nbsp;ama elbette Veronica çoktan oradaydı, başını eğmiş, onu bulacağımdan son derece emin, bir şeyler okuyordu. Alışveriş torbalarımı yere koyarken, gözlerini yukarı kaldırdı ve hafifçe&nbsp;gülümsedi. Sonuçta o kadar da kapıp koymuş ve yaşlanmış görünmüyorsun, diye düşündüm.</p>

  <p>"Hâlâ kelim" dedim.</p>

  <p>Gülümsemesi daha da belirsizleşti.</p>

  <p>"Ne okuyorsun?"</p>

  <p>Karton kaplı kitabın kapağını bana doğru çevirdi. Stefan Zweig'in bir eseriydi.</p>

  <p>"Demek sonunda alfabenin sonuna vardın. Ondan sonra gelen hiç kimse olamaz." Birdenbire niçin gerginleşmiştim? Yine yirmi yaşında bir genç gibi konuşuyordum. Aynı zamanda, hiç&nbsp;Stefan Zweig okumamıştım.</p>

  <p>"Ben hamur işi yiyorum" dedi.</p>

  <p>Şey, en azından tepeden bakan bir davranış değildi.</p>

  <p>Yemek listesini incelerken, okumayı sürdürdü. Oturduğumuz masa, karşıt yönlerde çalışan yürüyen merdivenlere bakıyordu. Yukarıya çıkan, aşağıya inen insanlar vardı, herkes bir şeyler satın alıyordu.</p>

  <p>"Trenle şehre gelirken senin dans ettiğin zamanı anımsadım. Odamda. Bristol'da.”</p>

  <p>Bana karşı çıkmasını ya da nedenini anlayamayacağım bir alınganlık göstermesini bekliyordum. Ancak sadece, "Acaba&nbsp;bunu niçin anımsadın" dedi. Ve bu doğrulama anıyla, özgüvenimin döndüğünü hissetmeye başladım. Bu kez, daha şık giyinmişti, saçları derli topluydu ve daha az gri gözüküyordu. Benim&nbsp;gözüme, aynı zamanda hem yirmilerinde hem de altmışlarında&nbsp;görünmeyi bir şekilde başarmıştı.</p>

  <p>"Anlatsana" dedim, "şu son kırk yıl sana nasıl davrandı?"</p>

  <p>Baktı bana. "Önce sen."</p>

  <p>Ona hayatımın hikâyesini anlattım. Kendime anlattığım versiyonu, geçerli olan anlatıyı. Görünüşe bakılırsa adlarını&nbsp;anımsayamadan "bir zamanlar tanıştığım şu iki arkadaşın" diye&nbsp;sordu. Colin ve Alex'le temasımı nasıl yitirmiş olduğumu anlattım. Derken ona Margaret'tan, Susie den, büyükbaba olmaktan&nbsp;söz ettim, bütün bunlardan bahsederken Margaret'ın kafamda&nbsp;"Meyveli Kek nasıl?" diyen fısıltısı uğuldayıp duruyordu. Çalışma hayatımdan ve emekliliğimden, kendimi bir meşgaleye vermekten ve kışın yaptığım tatillerden söz ettim, bu yıl bir&nbsp;değişiklik olsun diye karda St. Petersburg'a gitmeyi düşünüyordum... Hayatımdan memnun ama kendimden hoşnut değilmişim gibi görünmeye çalıştım. Ona torunlarımı anlatıyordum ki gözlerini yukarı kaldırdı, bir dikişte kahvesini içti, masanın&nbsp;üzerine para bıraktı ve ayağa kalktı. Kendi eşyalarıma uzanmaya başlamıştım ki, "Hayır, sen kal ve yediklerini bitir" dedi.</p>

  <p>Alınmasına neden olabilecek herhangi bir şey yapmamaya kararlıydım, bu yüzden yeniden oturdum.</p>

  <p>"Şey, bundan sonra senin sıran" dedim. Kastettiğim: onun hayatıydı.</p>

  <p>"Neyin sırası?" diye sordu ama ben daha yanıt veremeden gitti.</p>

  <p>Evet, ne yaptığını biliyordum. Benim yanımda, sır vermek şöyle dursun, kendi yaşamı hakkında tek bir gerçeği bile açığa&nbsp;vurmadan bir saat geçirmeyi başarmıştı. Nerede ve nasıl yaşadığı, birisiyle birlikte yaşayıp yaşamadığı, çocukları olup olmadığı. Alyans parmağına kırmızı camlı bir yüzük takmıştı ve bu,&nbsp;geriye kalan her şeyi kadar bilmecemsiydi. Ama aldırış etmiyordum; aslında, sanki birisiyle ilk kez buluşmuşum da çok kötü&nbsp;bir şeyler olmadan randevudan kaçmışım gibi tepki verdiğimi&nbsp;fark ettim. Ama elbette hiç de böyle bir durum yoktu. Bir ilk&nbsp;randevudan sonra, bir trende oturup da kafanıza kırk yıl önceki&nbsp;paylaşılmış seks yaşamınızla ilgili unutulmuş gerçeklerin üşüştüğünü fark etmezsiniz: Birbirimizin cazibesine nasıl kapılmış&nbsp;olduğumuzu, kucağımda nasıl da hafifçe durduğunu, her şeyin&nbsp;hep nasıl da heyecan verdiğini, "tam yollu" seks yapmamış olsak&nbsp;bile, onun bütün öğelerinin -şehvet, sevecenlik, içtenlik, güven— zaten nasıl da mevcut olduğunu. Ve bir yanımın nasıl da&nbsp;"sonuna kadar gitmemiş olmaya" aldırış etmediğini, evini gördükten sonra çılgınlar gibi otuzbir çekme nöbetlerine kapılmaya aldırış etmediğini, tek kişilik yatağımda anılarım ve çabucak&nbsp;geri dönen ereksiyon dışında yalnız yatmaya aldırış etmediğini.&nbsp;Başkalarından bu daha azı kabulleniş de elbette korku yüzündendi: gebelik korkusu, yanlış şeyi söyleme ya da yapma korkusu, baş edemediğim altüst edici bir yakınlık korkusu.</p>

  <p>Ertesi hafta çok sakin geçti. Perdemin ipini taktım, çaydanlığın kirecini çözdürdüm, eski bir blucindeki yırtılmış yeri onardım. Susie aramadı. Biliyordum ki, ben kendisiyle temas&nbsp;kurmadıkça ya da kurana dek Margaret sessiz kalacaktı. Hem&nbsp;neyi bekleyecekti ki? Özür mü, yaltaklanma mı? Hayır, binlerini cezalandırmayı seven birisi değildi Margaret; pişmanlığımı&nbsp;gösteren bir sırıtmayı kendi büyük bilgeliğinin tanınması olarak her zaman kabul ederdi o. Ama bu kez durum bu olmayabilirdi. Gerçekte, Margaret'ı bir süre görmeyebilirdim. Bir&nbsp;yanım, onunla ilgili olarak kendini uzak ve sakin bir biçimde&nbsp;kötü hissediyordu. Önceleri buna hiç anlam veremedim, şimdi&nbsp;tek başıma olduğumu bana o söylemişti. Ama öte yandan, uzun&nbsp;yıllar öncesine dayanan, evliliğimizin ilk yıllarına ilişkin bir anı&nbsp;vardı zihnimde. İşten bir arkadaş bir parti vermiş ve beni de&nbsp;davet etmişti, Margaret gelmeyi istememişti. Orada bir kızla&nbsp;flört ettim ve kız flörtüme karşılık verdi. Şey, flört etmekten&nbsp;biraz fazlası olmuştu -gerçi ulaştığım düzey yarım-yol seksin&nbsp;bile çok altında sayılırdı- ne var ki kafam kendine gelir gelmez&nbsp;meseleyi örtbas ettim. Ancak bu olay bende eş oranlarda heyecan ve suçluluk duyguları uyandırdı. Ve şimdi, anladım ki, yine&nbsp;benzer şeyler hissediyordum. Bunu aydınlığa kavuşturmam bir&nbsp;süremi aldı. Sonunda kendime şöyle dedim: doğru, senden yirmi yıl önce boşanmış eski karına karşı suçluluk ve kırk yıldır&nbsp;görmediğin eski bir kız arkadaşına karşıysa heyecan duyuyorsun. Hayatta hiç sürpriz kalmadığını kim söylemişti?</p>

  <p>Veronica'yı baskı altında tutmak istemiyordum. Bu kez, onun temasa geçmesini beklemeyi düşündüm, e-posta kutumu&nbsp;oldukça düzenli kontrol ettim. Elbette, büyük bir duygu seli&nbsp;falan beklemiyordum ama belki de bunca yıldan sonra beni&nbsp;doğru dürüst görmenin güzel bir şey olduğunu belirten nazik&nbsp;bir mesaj almayı umuyordum.</p>

  <p>Şey, belki de beni görmek güzel bir şey olmamıştı. Belki de Veronica kısa bir yolculuğa çıkmıştı. Belki de internet sunucusu çalışmıyordu. İnsan kalbinin sonsuz umutluluğu konusundaki&nbsp;şu lafı kim söylemişti? Gazetelerin zaman zaman "İkinci&nbsp;bahar aşkı" diye adlandırdıkları şu hikâyeleri nasıl okumanız&nbsp;gerektiğini bilirsiniz. Genelde emeklilerin kaldığı şu evlerde&nbsp;görülen yaşlı ve tuhaf çiftler söz konusudur, öyle değil mi? Her&nbsp;ikisi de dul kalmış çift, artrozlu elleriyle birbirlerine tutunurken takma dişlerinin arasından sırıtmaktadırlar. Çoğu kez,&nbsp;genç aşkın uygunsuz dili diye görünen bir şeyi konuşmaktadırlar hâlâ. "Onu görür görmez, benim için olduğunu anladım" bu&nbsp;tür şeyler konuşurlar işte. Bir yanım her zaman duygulanır ve&nbsp;neşelenmek ister ama bir başka yanım sakınımlı ve şaşkındır.&nbsp;Bütün bu şeyleri yeni baştan ne diye yaşamalı? Kuralı bilmiyor&nbsp;musunuz: sütten ağzı bir kere yananın ağzı bir daha yanar?&nbsp;Ama şimdi kendimi, kendi... neyime karşı isyan etmiş halde&nbsp;buldum? Gelenekselliğime, hayal gücü eksikliğime, hayal kırıklığına uğrama beklentime karşı mı? Aynı zamanda, hâlâ kendi dişlerim var, diye düşündüm.</p>

  <p>O gece bizden bir grup, Severn Bore'u keşfetmek amacıyla Minstenvorth'e gittik. Veronica benimle birlikteydi. Beynim&nbsp;bunu kayıttan silmiş olmalı ama şimdi bunun gerçek olduğunu&nbsp;biliyordum. Orada benimle birlikteydi Veronica. Islak bir ırmak kıyısında ıslak bir battaniyenin üzerinde oturarak el ele&nbsp;tutuştuk; yanında bir matara dolusu sıcak çikolata getirmişti.&nbsp;Masum günler. Kırılan dalga yaklaşırken üzerine ay ışığı düştü.&nbsp;Diğerleri dalganın gelişini şamata yaparak karşıladılar ve geceleyin ellerinde ışınları birbirini kesen el fenerleriyle yine şamata yaparak onun arkasından gittiler. O ve ben, tek başımıza,&nbsp;olanaksız şeylerin bazen nasıl olduğundan söz ettik, kendi gözünüzle tanık olmadıkça asla inanamayacağınız şeyler. Ruh&nbsp;halimiz, kendinden geçmiş olmaktan çok, düşünceli, hatta kasvet doluydu.</p>

  <p>En azından, olayı şimdi böyle anımsıyorum. Gerçi beni bir mahkemeye çıkaracak olsanız, çapraz sorgulamada iyi yanıtlar&nbsp;vereceğimden kuşkuluyum. "Peki, bu anının kırk yıl boyunca&nbsp;bastırılmış olduğunu ileri sürüyorsunuz, öyle mi?" "Evet." "Ve&nbsp;sadece geçenlerde bilinç yüzeyine çıktı, öyle mi?" "Evet." "Bilinç yüzeyine niçin çıkmış olduğuna dair bir açıklama getirebilir misiniz?" "Pek sanmıyorum." "O zaman ben size söyleyeyim,&nbsp;Bay Webster, bu sözde olay hayal gücünüzün, müvekkilime&nbsp;karşı beslediğiniz anlaşılan romantik bir bağlılığı doğrulamak&nbsp;için uydurulmuş bir ürününden başka bir şey değil, ayrıca mahkeme şunu bilmeli ki, müvekkilim bu iddianızı son derece iğrenç bulmakta." "Evet, belki. Ama..." "Ama ne, Bay Webster?"&nbsp;"Ama bu hayatta çok sayıda insanı sevmiyoruz. Bir, iki, üç? Ve&nbsp;bazen de bu gerçeği ancak çok geç anlıyoruz. Tabii zorunlu&nbsp;olarak çok geç olmadıkça. Barnstaple'daki bir düşkünler evinde&nbsp;gündeme gelen şu ikinci bahar hikâyesini okudunuz mu?" "Aa,&nbsp;lütfen, Bay Webster, duygusal martavallarınızdan esirgeyin&nbsp;bizi. Burası, gerçeklerle uğraşan bir mahkeme. Bu vakada gerçekler tam olarak nedir?"</p>

  <p>Buna sadece şu yanıtı verebilirdim ki, sanıyorum -bir kuram oluşturuyorum- belleğe zamanla bir şey, başka bir şey oluyor.&nbsp;Yıllar boyunca aynı ilmeklerle, aynı gerçeklerle ve aynı duygularla hayatta kalıyorsunuz. Üzerinde Adrian ya da Veronica&nbsp;yazan bir düğmeye basıyorum, teyp dönüyor, makaradan her&nbsp;zamanki şeyler dökülüyor. Olaylar duyguları yeniden doğruluyor -kırgınlık, bir adaletsizlik duygusu, gönül rahatlığı- ve&nbsp;tam tersi durumlar. Başka bir şeye ulaşmanın olanağı varmış&nbsp;gibi gözükmüyor, dava kapanıyor. Sonunda çelişkili olduğu ortaya çıksa da işte bu nedenle doğrulama bulmanın ardına düşüyorsunuz. Ama ya eğer, geç bir aşamada olsa bile, o uzun&nbsp;zaman öncesinin olaylarına ve insanlarına ilişkin duygularınız&nbsp;değişirse ne olacak? Şu çirkin mektubum bende pişmanlık&nbsp;uyandırdı. Veronica'nın anne ve babasının ölümlerini anlatması -evet, babasının ölümü bile- mümkün olabileceğini düşündüğümden daha fazla dokundu bana. Onlar için -ve Veronica&nbsp;için- kalbimde yeni bir duygudaşlık hissettim. Sonra, kısa bir&nbsp;zaman sonra, unutulmuş şeyleri anımsamaya başladım. Bunun&nbsp;bilimsel bir açıklaması olup olmadığını bilmiyorum, yeni duygusal&nbsp;durumların bloke olmuş sinir yollarım yeniden açmasıyla&nbsp;ilgili bir durum. Bütün söyleyebileceğim şu ki, bu oldu ve beni&nbsp;çok şaşırttı.</p>

  <p>Böylelikle -ve kafamın içindeki dava vekilini göz önünde tutmaksızın- Veronica'ya e-posta gönderdim ve yeniden buluşmayı önerdim. Çok fazla konuşmuş olduğum için özür diledim. Yaşamı ve ailesi hakkında daha çok şey duymak istedim.&nbsp;Önümüzdeki haftalarda bir gün Londra'ya gelmem gerekiyordu. Aynı yerde aynı vakitte buluşmayı aklından geçiriyor muydu?</p>

  <p>Mektupların gelmesinin bu kadar zaman aldığı eski günlerde insanlar buna nasıl katlanıyorlardı? Sanıyorum o zamanlar postacıyı üç hafta boyunca beklemek bir e-postayı üç gün beklemeye denk olmalı. Üç gün insana nasıl gelebilir? Tam bir&nbsp;ödüllendirilme duygusu yaratacak kadar uzun bir süre. Veronica e-postamın konu başlığını -''Yine Merhaba?"- bile silmemiş-ti ve bu da bana şimdi oldukça hoş göründü. Ama alınmış&nbsp;olamazdı çünkü bir hafta sonra, öğleden sonra saat beşte, Kuzey Londra'daki pek bilinmedik bir metro istasyonunda bana&nbsp;randevu veriyordu.</p>

  <p>Çok heyecan verici buldum bunu. Kim bulmazdı ki? Doğru, "Gece giyeceğin şeyleri ve pasaportunu getir" falan demiyordu ama yaşamın sunduğu varyasyonların acınacak ölçüde sınırlı olduğu bir zamana varıyorsunuz. Bir kez daha, ilk içgüdüsel davranışım Margaret'a telefon etmeyi düşünmek oldu;&nbsp;ama daha sonra bunu yapmaktan vazgeçtim. Zaten Margaret&nbsp;sürprizlerden hoşlanmaz. O her şeyi planlamaktan hoşlanan&nbsp;birisiydi, birisidir. Susie doğmadan önce doğurganlık periyotlarının bir çetelesini çıkarır ve sevişmemize en uygun vaktin ne&nbsp;zaman olacağını söylerdi. Ki bu da beni ya çok ateşli bir beklenti durumuna sokardı ya da -tersine, aslında genellikle- tam&nbsp;karşıtı bir etki gösterirdi. Margaret size hiçbir zaman uzak bir&nbsp;metro hattında gizemli bir randevu vermezdi. Daha çok, o sizinle Paddington İstasyonundaki bir saatin altında belli bir&nbsp;amaçla buluşurdu. Şu kadarı söyleyeyim ki, o zamanlar hayatımı böyle yaşamayı istemediğim anlaşılmasın bundan.</p>

  <p>Veronica'ya ilişkin yeni anıları özgürlüğüne kavuşturmaya uğraşarak bir hafta geçirdim ama bundan hiçbir şey çıkmadı.&nbsp;Belki çok fazla uğraşıyor, beynime baskı yapıyordum. Bu yüzden böyle yapmak yerine, sahip olduğum anıları, uzun süredir&nbsp;bildik olan imgelerle yeni gelenleri tekrar tekrar canlandırdım.&nbsp;Onları ışığa tuttum, şimdi farklı bir anlama gelip gelmediklerini görmeye çalışarak parmaklarımda evirip çevirdim. Genç&nbsp;benliğimi mümkün olabildiğince yeniden incelemeye başladım. Hiç kuşkusuz geçmişte kalın kafalı ve safdil biri olmuştum, hepimiz oluyoruz; ama bu özellikleri abartmamayı&nbsp;biliyordum çünkü bu, olduğunuz şey için kendinizi övmenin&nbsp;bir yoludur sadece. Ben nesnel olmaya çalıştım. Veronica'yla&nbsp;sürdürdüğüm ilişkinin anlatısı, yıllar boyunca yanımda taşıdığım anlatı o zamanlar ihtiyaç duyduğum anlatıydı. İhanete uğramış genç kalp, oyuncak gibi oynanmış genç beden, tepeden&nbsp;bakılmış genç sosyal varlık. Bilmiş bir edayla tarihin zafer kazananların yalanları olduğunu söylediğimde, İhtiyar Joe Hunt&nbsp;ne yanıt vermişti? "Onun aynı zamanda yenilenlerin öz aldatmacaları olduğunu hatırladığınız müddetçe." Kendi özel yaşamlarımız söz konusu olduğunda bunu yeterince anımsıyor&nbsp;muyuz?</p>

  <p>Zamanı yadsıyanlar şöyle diyorlar: kırk hiçbir şey değil, ellisinde hayatın en olgun çağındasın, altmış yeni kırk ve bu böyle sürüp gidiyor. Ben şu kadarım biliyorum: nesnel zaman&nbsp;ama aynı zamanda öznel zaman olduğunu; bileğinin iç tarafına, nabzın bulunduğu yere bitişik taktığın saatin zamanı. Gerçek zaman olan bu kişisel zaman, bellekle ilişkisi içinde ölçülür.&nbsp;Bu yüzden bu garip şey olduğunda -bu yeni anılar birdenbire&nbsp;üzerime üşüştüğünde- sanki o an için zaman tersine çevrilmiş&nbsp;gibiydi. Sanki, o an için, ırmak, denize karşıt doğrultuda akıyordu.</p>

  <p>Elbette, çok erken gelmiştim, bu yüzden trenden bir istasyon önce indim ve bir banka oturup orada bulduğum bir gazeteyi okumaya koyuldum. Ya da en azından, şöyle bir göz gezdirmeye. Sonra, bir sonraki istasyona giden bir trene bindim, istasyonda indim ve yürüyen bir merdiven beni Londra'nın&nbsp;benim için meçhul olan bölgesindeki bilet gişeleri salonuna&nbsp;çıkardı. Gişe turnikesinden geçerken kendine özgü bir endam&nbsp;ve ayakta durma tarzı dikkatimi çekti. Hemen döndü ve yürüyüp gitti. Bir otobüs durağının önünden geçip yan bir sokağa&nbsp;saparken onu izledim, orada bir arabanın kapısını açtı. Yolcu&nbsp;koltuğuna oturdum ve başımı ona doğru çevirdim. Motoru çalıştırmıştı bile.</p>

  <p>"Tuhaf, benim de bir Polo'm var.”</p>

  <p>Yanıt vermedi. Şaşırmamam gerekiyordu. Modası geçmiş bir şey <span style="font-style:italic;">gibi</span> görünebilir ama onu tanıdığım ve anımsadığım kadarıyla, arabada konuşmak Veronica'nın asla yapmayacağı bir&nbsp;şeydi. Aslında ben de konuşmazdım ama buna bir açıklama getirmemeyi daha akıllıca buldum.</p>

  <p>Sıcak bir öğle sonrasıydı. Camı açtım. Kaşlarını çatarak, ötelere doğru bir bakış attı. Camı kapattım. Aa, şey, dedim&nbsp;kendi kendime.</p>

  <p>"Geçen gün Severn Bore'u seyrettiğimizi düşünüyordum."</p>

  <p>Yanıt vermedi.</p>

  <p>"Anımsıyor musun bunu?" Başını salladı. "Gerçekten anımsamıyor musun? Bir çetemiz vardı bizim, Minsterworth'de. Gökyüzünde ay vardı..."</p>

  <p>"Araba kullanıyorum" dedi.</p>

  <p>"İyi." Eğer böyle davranmak istiyor idiyse. Sonuçta, onun çıktığı bir geziydi. Konuşmayınca, pencereden dışarı baktım.&nbsp;Her şeyin bulunduğu dükkânlar, ucuz restoranlar, bahis oynanan bir dükkân, bir ATM makinesinin önünde kuyruğa girmiş&nbsp;insanlar, giysilerinin arasından et parçaları sarkan kadınlar, bir&nbsp;çöp yığını, bağıran bir deli, üç obez çocuğu olan obez bir&nbsp;anne, her tür ırktan yüzler: her amaca hizmet eden bir ana cadde, normal Londra.</p>

  <p>Birkaç dakika sonra, daha burjuva görünümlü bir yere vardık: müstakil evler, ön bahçe, bir tepe. Veronica arabayı durdurdu ve&nbsp;park etti. Şöyle düşündüm: Pekâlâ, bu seni oyunun, kurallar ne&nbsp;olursa olsun onlara uyacağım. Ama bir yanım şöyle düşünüyordu: Siktir et, sırf yeniden Sallantılı Köprü ruh haline döndün&nbsp;diye kendim olmaktan çıkacak değilim.</p>

  <p>"Birader Jack nasıl?" diye sordum neşeyle. Bu soruya da artık "Araba kullanıyorum" diye yanıt veremezdi.</p>

  <p>"Jack, Jack'tir" diye yanıtladı, bana bakmadan.</p>

  <p>Şey, eskiden, Adrian'ın günlerinde söyleyip durduğumuz gibi felsefi olarak aşikâr bir şey <span style="font-style:italic;">bu.</span></p>

  <p>"Anımsıyor musun..."</p>

  <p>"Bekliyorum" diye sözümü kesti.</p>

  <p>Pekâlâ, diye düşündüm. Önce buluşuyor, sonra araba kullanıyor, şimdi de bekliyor. Bundan sonra sıra nede? Alışveriş etmekte, yemek pişirmekte, yemek ve içmekte, koklaşmakta, otuzbir çekmekte ve düzüşmekte mi? Bundan fazlasıyla kuşkum var. Ama kel bir adam ve yaşlanmış bir kadın olarak yan&nbsp;yana otururken, hemen neyi görmem gerektiğini anladım. İkimizin içinde, çok daha gergin olanı Veronica'ydı. Ve ben onun&nbsp;için gerginken, o açık bir şekilde benim için gergin değildi.&nbsp;Ben önemsiz ve gerekli bir rahatsızlık kaynağı gibi bir şeydim.&nbsp;Ama niçin gerekliydim?</p>

  <p>Oturup bekledim. Trende bulduğum o gazeteyi arkamda bırakmamış olmayı diledim. Buraya kendi arabamla niçin gelmemiş olduğumu merak ettim. Büyük olasılıkla park etme sınırlamalarının ne olduğunu bilmediğin için gelmemiştim. Su&nbsp;içmek istedim. Aynı zamanda işemek istedim. Camı aşağı indirdim. Bu kez, karşı çıkmadı Veronica.</p>

  <p>"Bak."</p>

  <p>Baktım. Küçük bir insan topluluğu kaldırım boyunca arabanın benim oturduğum tarafına doğru geliyordu. Beş kişi saydım.</p>

  <p>Önde, havanın sıcaklığına karşın, bir yelek ve bir çeşit kulaklıklı şapkayla birlikte kat kat tüvit elbise giymiş bir adam vardı. Ceketi ve şapkası madeni rozetlerle kaplıydı, tahminen otuz&nbsp;kırk tane vardı bu rozetlerden, güneşte bazıları parıldıyordu,&nbsp;yelek cebinden sarkan bir saat kösteği vardı. Yüz ifadesi halinden hoşnut birisinin ifadesiydi: bir sirk ya da panayır yerinde ne&nbsp;olduğu anlaşılmayan bir işle görevlendirilmiş birine benziyordu. Arkasından iki adam geliyordu: birincisinin siyah bir bıyığı&nbsp;ve bir çeşit sallanmak yürüyüşü vardı; İkincisi ufak tefek ve deforme vücutluydu, bir omzu ötekinden çok daha yüksekteydi,&nbsp;bir evin ön bahçesine tükürmek için bir an durakladı. Ve onların&nbsp;arkasında, Hintli'ye benzer tombul bir kadının elini tutmuş,&nbsp;gözlüklü, uzun boylu ve ahmak görünüşlü bir adam vardı.</p>

  <p>"Pub" dedi bıyıklı adam aynı hizaya geldiklerinde.</p>

  <p>"Hayır, pub değil" diye yanıt verdi rozetli adam.</p>

  <p>"Pub" diye ısrar etti birinci adam.</p>

  <p>"Dükkân" dedi kadın.</p>

  <p>Hepsi de okuldan yeni salınmış çocuklar gibi çok yüksek sesle konuşuyorlardı.</p>

  <p>"Dükkân" diye yineledi vücudunun bir yanı düşük adam, bir çite hafifçe vurarak.</p>

  <p>Olabildiğince dikkatimi vererek bakıyordum çünkü bunu yapma talimatı verilmişti bana. Sanırım, hepsi de otuz ila elli&nbsp;yaşlar arasında olmalıydılar ama aynı zamanda bir çeşit sabit,&nbsp;yaşsız bir havaları da vardı. Bundan başka, arkadaki çiftin el ele&nbsp;tutuşmasının vurguladığı belirgin bir çekingenlik. Aşıkların el&nbsp;ele tutuşmalarına benzemiyordu bu, daha çok dünyaya karşı&nbsp;bir savunma duruşunu akla getiriyordu. Arabaya bakmadan bir-iki metre öteye yürüdüler. Birkaç metre arkadan şortlu ve açık&nbsp;yakalı gömlek giymiş genç bir adam geliyordu, onların mihmandarı mıydı yoksa onlarla hiçbir ilgisi yok muydu, anlayamadım.</p>

  <p>Uzun bir sessizlik oldu. Görünen oydu ki bütün bu tahmin işini kendim yapmam gerekecekti.</p>

  <p>"Ee?"</p>

  <p>Yanıt vermedi. Belki de çok genel bir soruydu.</p>

  <p>"Nesi var onların?"</p>

  <p><span style="font-style:italic;">"Senin</span> neyin var?"</p>

  <p>Bütün acı tonuna karşın, pek de uygun bir yanıt gibi görünmüyordu bu. Bu yüzden bastırdım.</p>

  <p>"Şu genç oğlan onlarla birlikte miydi?”</p>

  <p>Sessizlik.</p>

  <p>"Sosyal ve psikolojik engeli olanlarla ilgili bir kurum ya da onun gibi bir şey mi bakıyor onlara?"</p>

  <p>Veronica debriyajı birden bırakınca kafam boyun desteğine çarptı. Sanki bir gösteri yarışçısıymışçasına arabayı son hızla&nbsp;sürerek bizi çarçabuk bir-iki blok öteye götürdü. Vites değiştirmesi ya da daha doğrusu değiştirilecek vitesin olmayışı korkunçtu. Bu aşağı yukarı dört dakika sürdü, sonra direksiyonu&nbsp;bir park yerine kırdı, arabanın kendi yanındaki ön tekerleği&nbsp;kaldırıma çıktı ve sonra yeniden güm diye aşağı indi.</p>

  <p>Şunu düşündüğümü fark ettim: Margaret her zaman ılımlı bir sürücüydü. Sadece güven uyandıran bir sürücü değil, aynı&nbsp;zamanda bir arabaya doğru dürüst davranan biriydi. Sürücülük&nbsp;dersleri aldığım yıllarda, vites değiştirdiğinizde debriyajı ve&nbsp;vites kolunu yolcu koltuğunda oturan kişinin başını omurgasının üzerinde bir santim bile hareket ettirmeyecek kadar nazik&nbsp;ve fark ettirmeden kullanmak gerektiğini açıklamıştı sürüş öğretmeni. Bu söz beni çok etkilemişti ve başkalarının arabasına&nbsp;bindiğimde buna sık sık dikkat ediyordum. Şayet Veronica'yla&nbsp;birlikte yaşamış olsam, çoğu hafta bir omurga hastalıkları uzmanına yolum düşerdi.</p>

  <p>"Anlamıyorsun işte, öyle değil mi? Hiçbir zaman anlamadın ve asla anlamayacaksın."</p>

  <p>"Bana pek de yardımcı olduğun söylenemez."</p>

  <p>Derken onların -her kim idiyseler- bana doğru geldiklerini gördüm. Demek manevranın amacı buydu: onların yeniden&nbsp;önüne geçmek. Bir dükkân ve bir çamaşırhaneyle aynı hizadaydık, sokağın öteki yanında bir pub vardı. Şapkasının her yanına rozetler takmış adam -"cazgır" deminden beri aradığım&nbsp;sözcük buydu evet, bir panayır yeri kulübesinin girişinde durup sizi içeri girmeye ve içerdeki sakallı hamfendiyi ya da iki&nbsp;başlı pandayı görmeye teşvik eden neşeli adam- hâlâ liderlik&nbsp;rolünü sürdürüyordu. Diğer dördü şimdi şortlu genç oğlanın&nbsp;çevresini sarıyorlardı, demek ki onlarla birlikteydi. Bir çeşit&nbsp;sosyal hizmet görevlisi. Onun şimdi, "Hayır. Ken, bugün pub yok. Pub gecesi cuma" dediğini duydum.</p>

  <p>"Cuma" diye yineledi bıyıklı adam.</p>

  <p>Veronica'nın emniyet kemerini çıkarıp kapısını açtığının farkındaydım. Aynısını yapmaya girişmişken,</p>

  <p>"Kal" dedi. Beni köpeği olarak görmüş olmalıydı.</p>

  <p>Pub mı dükkân mı tartışması hâlâ devam ediyordu ki onlardan biri Veronica'yı fark etti. Tüvit elbiseli adam şapkasını çıkarıp onu kalbine dayadı, sonra boynunu kırarak öne eğildi. Vücudu bir yana eğik adam orada hemen yukarı aşağı zıplamaya başladı. Çok uzun ve zayıf adam, kadının elini bırakıverdi.&nbsp;Sosyal hizmet görevlisi gülümseyip Veronica'ya elini uzattı.&nbsp;Veronica bir anda iyicil bir pusuyla çevrelenmiş oldu. Hintli&nbsp;kadın şimdi Veronica'nın elini tutuyor ve pub isteyen adam da&nbsp;başını onun omzuna dayıyordu. Veronica bu ilgiye hiç aldırış&nbsp;eder gözükmüyordu. O öğle sonrası ilk kez onun gülümsemesini seyrettim. Söylenenleri duymaya çalıştım ama birbirine&nbsp;karışan çok ses vardı. Derken, Veronica'nın döndüğünü ve,&nbsp;"Yakında görüşürüz" dediğini duydum.</p>

  <p>"Yakında görüşürüz" diye yineledi ikisi ya da üçü.</p>

  <p>Vücudu bir yana eğik adam orada biraz daha atladı zıpladı, çok uzun ve zayıf adam bön bön gülümsedi ve "Hoşça kal,&nbsp;Mary!" diye bağırdı. Arabaya doğru onu izlemeye başladılar,&nbsp;derken yolcu koltuğunda beni fark edip hemen durdular. Dördü çılgın gibi ellerini sallayıp ona hoşça kal demeye girişti, bu&nbsp;arada tüvit elbise giymiş adam cüret bularak arabanın benim oturduğum tarafına yaklaştı. Şapkası hâlâ kalbinin üstündeydi. Öteki elini araba penceresinden içeri uzattı ve ben de onu sıktım.</p>

  <p>"Dükkâna gidiyoruz" dedi bana resmi bir tonda.</p>

  <p>"Ne satın alacaksınız?" diye sordum eş ölçüde bir ağırbaşlılıkla.</p>

  <p>Bu soru onu bayağı şaşırttı ve bir süre düşündü.</p>

  <p>"İhtiyacımız olan şeyler" diye yanıt verdi sonunda. Kendi kendine başını salladı ve yardımcı olmak istercesine, "Levazımat” diye ekledi.</p>

  <p>Sonra, boynunu kırarak yine küçük resmi selamlamasını yaptı, döndü ve her yanı rozet kaplı şapkasını yeniden başına&nbsp;koydu.</p>

  <p>"Çok iyi bir adamcağıza benziyor" diye bir yorum yaptım.</p>

  <p>Ancak Veronica, bir eliyle arabayı vitese takıyor ve öteki elini sallıyordu. Terlediği dikkatimi çekti. Evet, sıcak bir gündü&nbsp;ama yine de.</p>

  <p>"Seni gördüklerine hepsi de çok memnun oldular."</p>

  <p>Veronica'nın söylediğim herhangi bir şeye yanıt vermeyeceğini görebiliyordum. Aynı zamanda öfkelendiğini de (kesinlikle bana ama kendisine de). Yanlış bir şey yapmış olduğumu hissettiğimi söyleyemem. Ağzımı açmak üzereydim ki&nbsp;Veronica'nın hiç yavaşlamadığını, bir kasisten hızla geçmeyi&nbsp;hedeflediğini gördüm ve sarsıntıdan dilimin ucunu ısırabileceğim zihnimden geçti. Bu yüzden kasisi güvenli bir şekilde aşana dek bekleyip şöyle dedim:</p>

  <p>"O adamın kaç tane rozeti olduğunu merak ediyorum."</p>

  <p>Suskunluk. Kasis.</p>

  <p>"Hepsi de aynı evde mi yaşıyorlar?"</p>

  <p>Suskunluk. Kasis.</p>

  <p>"Demek pub gecesi cuma."</p>

  <p>Suskunluk. Kasis.</p>

  <p>"Evet. Minsterworth'e gerçekten de birlikte gittik. O gece ay vardı."</p>

  <p>Suskunluk. Kasis. Şimdi, anımsadığım kadarıyla, istasyonla aramızda düz asfalttan başka bir şeyin olmadığı ana caddeye&nbsp;saptık.</p>

  <p>"Şehrin çok ilginç bir bölgesi burası." Onu tedirgin etmenin işime yarayabileceğini düşünüyordum ama tabii ne anlamda&nbsp;işime yarayabileceği meçhuldü. Ona bir sigorta şirketinin davrandığı gibi davranmak çok geçmişte kalmıştı.</p>

  <p>"Evet, haklısın, vakit kaybetmeden geri dönmeliyim."</p>

  <p>"Ancak geçen gün birlikte öğle yemeğine çıkmamız güzeldi."</p>

  <p>"Özellikle tavsiye etmek istediğin Stefan Zweig kitapları var mı?"</p>

  <p>"Şimdilerde her yerde çok fazla şişman insan var. Obez. Bizim gençliğimizden beri karşılaştığımız değişikliklerden biri de bu, öyle değil mi? Ben Bristol'da obez hiç kimse anımsayamıyorum."</p>

  <p>"Niye o bön bakışlı adam sana Mary dedi?"</p>

  <p>En azından emniyet kemerimi takmıştım. Bu kez, Veronica'nın park etme tekniği her iki tekerleği aşağı yukarı&nbsp;saatte otuz otuz beş kilometre hızla kaldırımın üstüne çıkarmak ve sonra da frene basmaktan ibaretti.</p>

  <p>"Dışarıya" dedi gözlerini ileriye dikerek.</p>

  <p>Başımla onayladım, kemerimi çözdüm ve arabadan yavaşça indim. Sırf onu son bir kez taciz edebilmek için de kapıyı gereğinden daha uzun süre açık tutup,</p>

  <p>"Eğer böyle sürmeye devam edersen lastiklerini harap edeceksin" dedim.</p>

  <p>Araba hareket ederken kapı hızla elimden kurtuldu.</p>

  <p>Trenle eve dönerken hiç düşünmüyordum, aslında, sadece hissediyordum. Ve hissettiğim şeyi bile düşünmüyordum.&nbsp;Olan bitenlere ancak o akşam kendimi vermeye başladım.</p>

  <p>Kendimi aptal ve aşağılanmış hissetmemin ana sebebi -daha birkaç gün önce ona kendi kendime ne ad vermiştim?- "insan kalbinin sonsuz umutluluğu idi”. Ve ondan önce de, "birisinin horgörüsünü alt etmenin çekiciliği". Normalde kendini beğenmişliğim olduğunu, sanmıyorum ne var ki açık bir şekilde farkına vardığımdan daha da çok üzülmüştüm. Bana bırakılmış olan&nbsp;bir eşyayı elde etme kararlılığı olarak başlayan şey, çok daha&nbsp;büyük bir şeye, bütün yaşamımla, zaman ve bellekle ilgili bir&nbsp;şeye dönüşmüştü. Ve arzuyla ilgili bir şeye. Başlangıca dönebileceğimi ve her şeyi değiştirebileceğimi düşündüm, aslında,&nbsp;varlığımın bir düzeyinde düşündüm. Kanı geriye doğru akıtabileceğimi düşündüm. Meseleyi bundan daha kuvvetli bir şekilde&nbsp;ifade etmesem de Veronica'yı yeniden benim gibi biri yapabileceğimi ve bunu yapmanın önemli olduğunu hayal etme kendini beğenmişliğine kapıldım. Veronica "daireyi kapamak"&nbsp;konusunda e-posta gönderdiğinde, ben bunun bir acı alay tonu&nbsp;taşıdığını kavramakta tümüyle başarısızlığa uğramış ve onu bir&nbsp;davet, neredeyse bir yüreklendirme olarak algılamıştım.</p>

  <p>Şimdi baktığım kadarıyla bana karşı tutumu tutarlı olmuştu, sadece son aylarda değil, çok yıllar açısından da. Beni eksik&nbsp;bulmuş, Adrian'ı tercih etmiş ve bu değerlendirmelerini her zaman doğru olarak görmüştü. Şimdi anlıyordum ki, felsefi ya da&nbsp;değil, her bakımdan aşikâr bir şeydi bu. Ne var ki kendi davranış saiklerimi anlamaksızın, bu geç aşamada bile, ona beni yanlış anladığını kanıtlamak istemiştim. Ya da daha doğrusu, beni&nbsp;başlangıçtaki değerlendirişinin -birbirimizin kalplerini ve vücutlarını öğrenirken, kitaplarımın ve plaklarımın bazılarına&nbsp;onay verirken, beni eve götürecek kadar benden hoşlandığında- doğru olduğunu kanıtlamak istemiştim. Horgörüyü alt&nbsp;edip pişmanlığı yeniden suçluluğa dönüştürebileceğimi ve&nbsp;sonra da bağışlanabileceğimi düşünüyordum. Her nasılsa, kendi ayrı varoluşlarımızın çoğunu ortadan kaldırabileceğimiz,&nbsp;yaşamlarımızın üzerine kaydedildiği manyetik teybi kesip parçalara ayırabileceğimiz, patikadaki o çatallanan noktaya geri&nbsp;dönüp daha az yolculuk edilen ya da daha doğrusu hiç yolculuk edilmeyen yola sapabileceğimizi düşünmenin ayartısına kapılmıştım. Bunu yapmak yerine, sağduyuyu kısa bir zaman önce geride bırakmıştım ben. Seni gidi ihtiyar aptal, dedim&nbsp;kendime. Ve ihtiyar bir aptal gibi de aptal yoktur: uzun süre&nbsp;önce rahmetli olmuş annemin, gazetelerde genç kadınlara abayı yakıp da budalaca bir tebessüm, şişeden çıkan saç teli ya da&nbsp;bir çift diri meme için evliliklerini mahveden yaşlı erkeklerle&nbsp;ilgili hikâyeler okuduğunda mırıldandığı şey tamı tamına buydu. Tabii o durumu böyle ifade etmezdi. Ben, kendi yaşıtlarımın banal bir şekilde yaptıkları şeyi yapıyordum, sadece&nbsp;diyebilmenin klişe özrünü bile sunamıyordum. Hayır, ben&nbsp;daha da tuhaf ihtiyar bir aptaldım, dünyada sevecenliği kabullenme olasılığı en az olan kişiye acıklı sevecenlik umutları aşılıyordum.</p>

  <p>O bir sonraki hafta yaşamımın en yalnız haftalarından biri oldu. Artık dört gözle beklenebilecek hiçbir şey yokmuş gibi&nbsp;görünüyordu. Kafamın içinde açık açık konuşan iki sesle birlikte yalnızdım: Margaret, "Tony, sen şimdi tek başınasın" ve&nbsp;Veronica ise, "Anlamıyorsun işte... Hiçbir zaman anlamadın&nbsp;ve asla anlamayacaksın" diyordu. Margaret'ı telefonla arayacak&nbsp;olsam onun şarlamayacağını bilmek de —şu küçük öğle yemeklerimizden bir başkasını seve seve kabul edeceğini ve onunla&nbsp;tıpkı önceki buluşmalarımızda olduğu gibi konuşabileceğimizi&nbsp;bilmek de- daha da yalnız hissetmeme yol açıyordu. Ne kadar&nbsp;uzun yaşarsak o kadar az anlıyoruz diyen kimdi?</p>

  <p>Ancak hep yinelediğim gibi, bende hayatta kalma, kendini koruma içgüdüsü var. İnsanın böyle bir içgüdüye sahip olduğuna inanması aslında ona gerçekte sahip olmak kadar iyidir çünkü aynı şekilde hareket ettiğiniz anlamına gelir. Bu yüzden bir&nbsp;süre sonra, kendimi topladım. Bu budalaca ve bunakça fantezi&nbsp;beni ele geçirmeden önce nasıl idiysem şimdi ona dönmem&nbsp;gerektiğini biliyordum. Daireme çekidüzen vermek ve bölge&nbsp;hastanesindeki kütüphaneyi yönetmek dışında ev işlerim her&nbsp;neyse onlarla uğraşmalıydım. Aa, evet, bana bırakılan şeyi geri&nbsp;almak üzerinde böylelikle yeniden konsantre olabilirdim.</p>

  <p>"Sevgili Jack" diye yazdım. "Acaba bana Veronica konusunda birazcık daha yardımda bulunabilir misin. Korkarım onu eski günlerde olduğu kadar kafa karıştırıcı buluyorum. Şey,&nbsp;bazı şeylerden ders çıkarıyor muyuz hiç? Her neyse, annenin&nbsp;bana vasiyetinde bırakmış olduğu eski dostumun güncesiyle&nbsp;ilgili buzlar erimiş değil. Bu konuda başka tavsiyelerin olabilir&nbsp;mi? Bundan başka, küçük bir bilmece daha var. Geçen hafta V.&nbsp;ile şehirde çok güzel bir öğle yemeği yedim. Derken bir öğle&nbsp;sonrası benden kuzey metro hattında bir istasyonda buluşmamızı istedi. Galiba bana sosyal ve psikolojik engeli olanlarla&nbsp;ilgili bir şeyler göstermek istiyordu, sonra da böyle yaptığına&nbsp;kızdı. Bu konuya ışık tutabilir misin? Umarım senin için her&nbsp;Şey iyi gidiyordur. Sevgiler, Tony W."</p>

  <p>Davranışta incelik göstermenin bana göründüğü kadar sahte görünmediğini umuyordum ona. Derken Bay Gunnell'a yazıp Bayan Ford'un vasiyeti meselesinde benim için bir girişimde bulunmasını istedim. Ona -bir sırdaş olarak- mirasçının kızıyla son dönem ilişkilerimin belli bir dengesizlik gösterdiğini ve&nbsp;şimdi yapılacak en iyi şeyin, bir meslektaşın Bayan Marriott'a&nbsp;yazıp bu meselenin hızlı bir şekilde çözüme kavuşturulmasını&nbsp;rica etmesi olduğunu söyledim.</p>

  <p>Kendime özel ve nostaljik bir veda izni de tanıdım. Veronica'yı, saçları yüzünün her yanını kaplamış halde dans ederken düşündüm. Onu ailesine, "Ben Tony'yi yukarı odasına çıkarıyorum" deyip de kulağıma kötülerin uykusunu uyuyacağımı fısıldarken ve kendimi o daha aşağı bile inmeden küçük lavaboya&nbsp;hızlı hızlı otuzbir çekerken düşündüm. Bileğimin iç yanının&nbsp;parlak göründüğünü, gömleğimin yeninin dirseğime kadar dürülmüş olduğunu düşündüm.</p>

  <p>Bay Gunnell yazıp kendisine talimat verdiğim gibi yapacağını söyledi. Birader Jack hiçbir zaman yanıt vermedi.</p>

  <p class="bolum_arasi">* * *</p>

  <p>Araba park etme sınırlamalarının sadece saat on ve öğle saatleri arasında geçerli olduğu dikkatimi çekmişti, şey, dikkatimi çekerdi. Büyük olasılıkla işlerine arabalarıyla gidenlerin şehrin bu noktasına kadar arabalarıyla gelip gün boyunca onları bu sokaklarda bırakmalarını ve sonra da işyerlerine metroyla&nbsp;devam etmelerini engellemek için. Bu yüzden, bu kez arabamı&nbsp;kullanmaya karar verdim: lastikleri Veronica'nınkilerden çok&nbsp;daha uzun dayanacak olan bir VW Polo. Metronun North Circular hattında bir saat kadar gerçekten azap çektikten sonra,&nbsp;kendimi daha önce arabayı park etmiş olduğumuz yerde buldum, hafif eğimli bir banliyö sokağının tam karşısındaydım,&nbsp;öğle sonrası güneşi bir evin kurtbağrı çitinin üzerindeki tozlara&nbsp;düşüyordu. Okul çocukları grupları evlerine dönüyorlardı, oğlanlar gömleklerini pantolonlarından çıkarmış, kızlar tahrik&nbsp;edici ölçüde kısa etekler giymişlerdi; çoğu cep telefonuyla konuşuyor, bazıları bir şeyler yiyor, birkaçı sigara içiyordu. Benim okula gittiğim zamanlarda bizlere, üniforma giydiğimiz&nbsp;sürece kurumun yüzünü kara çıkarmayacak şekilde davranmamız gerektiği söylenmişti. Bu yüzden sokaklarda ne bir şey yer&nbsp;ne de içerdik, sigara içerken yakalanan biriyse dayak yerdi.&nbsp;Karşı cinsle yakınlaşmaya da izin verilmezdi: bizimkiyle bağlantısı olan ve bize yakın bir konumda bulunan kız okulu öğrencilerini oğlanların salınmasından on beş dakika önce bırakır&nbsp;ve böylelikle onlara, kamışlarına su yürümüş saldırgan oğlanlardan uzak durma zamanı tanınırdı. Orada oturmuş bütün&nbsp;bunları anımsıyor, herhangi bir sonuca varmaksızın farklılıkları&nbsp;saptıyordum. Ne alkış tutuyor ne de onaylamazlık gösteriyordum. Kayıtsızdım; düşünme ve yargıda bulunma hakkımı askıya almıştım. Aklıma takılan tek şey, iki hafta önce bu sokağa&nbsp;niçin getirilmiş olduğumdu. Bu yüzden pencere camım inik&nbsp;oturdum ve bekledim.</p>

  <p>İki saat kadar sonra, beklemekten vazgeçtim. Ertesi gün ve bir ertesi gün geri döndüm ama hiç sonuç alamadım. Sonra&nbsp;arabamı pub ve dükkânın bulunduğu sokağa sürdüm ve dışarıda&nbsp;park ettim. Bekledim, dükkâna girdim, birkaç şey satın aldım, biraz daha bekledim, arabaya binip eve döndüm.&nbsp;Kesinlikle vaktimi boşa harcıyormuşum gibi bir duygu içinde&nbsp;değildim: daha doğrusu, tersi doğruydu, şimdi zamanım bunun&nbsp;için vardı. Ve halükârda dükkân da çok yararlı çıkmıştı. Şarküteri ürünlerinden nalburiyeye kadar geniş bir ürün yelpazesi&nbsp;olan yerlerden biriydi burası. Bu zaman içinde sebze ve diş&nbsp;beyazlatma tozu, dilimlenmiş et ve tuvalet kâğıdı satın aldım;&nbsp;ATM makinesini kullandım ve içki stoku yaptım. İlk birkaç&nbsp;günden sonra beni "ahbap" diye çağırmaya başladılar.</p>

  <p>Bir noktada, ilçenin sosyal hizmetler şubesiyle temas kurup her yanı rozetlerle kaplı bir adamı barındıran sosyal ve psikolojik engellilerle ilgili bir kurumlan olup olmadığını sormayı&nbsp;düşündüm; ama bunun beni herhangi bir yere götüreceğinden&nbsp;kuşkularım vardı. Bunu niçin bilmek istiyorsunuz? dedikleri&nbsp;daha ilk sorularında kem-küm edecektim. Niçin bilmek istediğimi bilmiyordum. Ama dediğim gibi, bir aciliyet duygum&nbsp;yoktu. Bir anıyı hatırlamak için beyne baskı yapmak gibi bir&nbsp;şey değildi bu. Eğer baskı yapmayacak olursam -neye baskı?-zamana, belki o zaman bir şey, bir çözüm yüzeye çıkabilirdi.</p>

  <p>Ve vakti gelince, tesadüfen duymuş olduğum bazı sözcükleri anımsadım. "Hayır, Ken, bugün pub yok, pub gecesi cuma." Böylelikle ertesi cuma günü arabaya atlayıp gittim ve IV. William Pub'ında elime bir gazete alıp oturdum. Ekonomik baskılarla daha orta sınıf bir görünüme sokulmuş şu publardan biriydi.&nbsp;Kömür ateşinde pişirilen çeşitli ızgaraların yer aldığı bir yemek&nbsp;listesi, BBC Haber Kanalının yayınını veren sesi alçak bir televizyon ve her yerde karatahtalar vardı: bir tanesinde haftalık&nbsp;quiz gecesinin reklamı yapılıyordu, bir diğerinde aylık kitap&nbsp;kulübünün reklamı, bir üçüncüsünde gelecek spor karşılaşmalarının reklamı, bir dördüncüsü ise, hiç kuşkusuz nükteli sözler&nbsp;içeren ortak bir kitaptan alınma, günün epigramatik bir düşüncesine yer veriyordu. Gazete bulmacasını çözerken yarım litrelik biramı ağır ağır içtim ama hiç kimse gelmedi.</p>

  <p>Ertesi cuma, şöyle düşündüm: akşam yemeğimi pekâlâ burada da yiyebilirim, böylelikle kömür ateşinde pişmiş mezgitle elde doğranmış patates ve büyük bir kadeh Chilean Sauvignon&nbsp;Blanc şarabından oluşan siparişimi verdim. Hiç de fena değildi.&nbsp;Derken, üçüncü cuma, gorgonzola peyniri ve ceviz sosuyla&nbsp;çeşnilendirilmiş penne makarnamı mideme indirirken, içeriye&nbsp;vücudunun bir yanı aşağıda olan adamla bıyıklı herif girdi. Bir&nbsp;masaya geçip oranın yabancısı olmayan insanların edasıyla&nbsp;oturdular, bunun üzerine onların talep ettiği şeylere besbelli&nbsp;alışık olan barmen, her birine yarım litrelik kupalarda esmer&nbsp;bira getirdi, onlar da biralarını düşünceli bir havayla ağır ağır&nbsp;yudumlamaya başladılar. Göz teması kurmaya çalışmak şöyle&nbsp;dursun etraflarına bile bakmıyorlardı, bu yüzden hiç kimse de&nbsp;onlara dikkat etmiyordu. Yirmi dakika kadar sonra anaç görünümlü siyahi bir kadın içeri girdi, bara doğru yürüdü, para ödedi ve iki adama kibarca dışarıya eşlik etti. Sadece gözlemledim&nbsp;ve bekledim. Zaman benden yanaydı, evet öyleydi. Şarkılar&nbsp;zaman zaman gerçeği söyler.</p>

  <p>Şimdi dükkân kadar pubın da müdavimi olmuştum. Kitap kulübüne üye olmamış ya da quiz gecesine katılmamıştım ama&nbsp;pencerenin yanındaki küçük bir masada düzenli olarak oturuyor ve yemek listesinin orasına burasına bakıyordum. Neyi&nbsp;umuyordum? Büyük olasılıkla o ilk öğle sonrası beşliye eşlik&nbsp;ederken gördüğüm genç sosyal hizmet görevlisiyle bir noktada konuşabilmeyi umuyordum ya da belki de hatta son derece&nbsp;sıcak ve yanına yaklaşılabilir görünen rozetli adamla. Sabırlı&nbsp;olduğumu hissetmeksizin sabırlı davranıyordum, artık saatleri&nbsp;saymıyordum ve derken, bir akşam erken saatlerde, beşini birden, aynı kadın çobanlıklarını üstlenmiş olarak, yaklaşırken&nbsp;gördüm. Her nasılsa, şaşırmış bile değildim. İki müdavim bara&nbsp;girdiler, diğer üçü bakıcılarıyla birlikte dükkâna girdi.</p>

  <p>Döneceğimin bir işareti olarak tükenmez kalemimle gazeteyi masanın üzerinde bırakarak ayağa kalktım. Dükkânın girişinde plastik sarı bir alışveriş sepeti aldım ve çevrede yavaşça gezinmeye koyuldum. Bir raf koridorunun sonunda üçü bir&nbsp;araya toplanmış, ciddi ciddi, sıvı bulaşık deterjanlarından hangisini seçmeleri gerektiği üzerinde tartışıyorlardı. Mekân dardı, büyük yüzden yaklaşırken, yüksek sesle "Affedersiniz"&nbsp;dedim. Gözlüklü, uzun ve çok zayıf adam vücudunu hemen&nbsp;mutfak malzemelerinin bulunduğu rafa doğru yaklaştırdı ve&nbsp;üçü birden sustu. Geçerken, rozetli adam yüzüme baktı. "İyi&nbsp;akşamlar" dedim gülümseyerek. Bakmaya devam etti ve sonra&nbsp;boynunu öne eğerek selam verdi. O noktada bıraktım ve puba&nbsp;döndüm.</p>

  <p>Birkaç dakika sonra, üçü birlikte içkilerini içen öteki ikisine katıldılar. Sosyal hizmet görevlisi kadın bara gidip sipariş verdi. Sokakta gürültü patırtı edip tıpkı çocuklar gibi davranırlarken, dükkânda ve pubda çekingen görünmeleri ve fısıltıyla&nbsp;konuşmaları çok ilginç geldi bana. Yeni gelenlere alkolsüz içkiler getirildi. Bir doğum günü sözcüğü duyduğumu düşündüm&nbsp;ama yanılmış da olabilirdim. Yemekleri ısmarlamanın vaktinin&nbsp;geldiğine karar verdim. Bara kadar yürüyeceğim mesafe beni&nbsp;onlara yakınlaştıracaktı. Aklımda hiçbir plan yoktu. Dükkândan&nbsp;gelip içeri girmiş olan üçü hâlâ ayakta duruyorlardı ve ben yaklaşırken hafifçe döndüler. Rozetli adama, ikinci bir neşeli "İyi&nbsp;akşamlar!" selamı verdim ve o da önceki gibi karşılık verdi.&nbsp;Uzun ve çok zayıf adam şimdi önümdeydi ve tam yanından&nbsp;geçerken durup ona doğru dürüst baktım. Kırklarındaydı, boyu&nbsp;1.85'in üstündeydi, solgun bir cildi ve kalın camlı gözlükleri&nbsp;vardı. Bana yine sırtını dönmeye istekli olduğunu hissedebiliyordum. Ama bunu yapmak yerine, beklenmedik bir şey yaptı.&nbsp;Gözlüğünü çıkarıp uzun uzun yüzüme baktı. Gözleri kahverengi ve yumuşaktı.</p>

  <p>Neredeyse düşünmeksizin, "Ben Mary'nin arkadaşıyım" dedim ona sakince.</p>

  <p>Önce gülümser ve sonra da paniğe kapılırken onu izledim. Arkasını döndü, boğuk, iniltili bir ses çıkardı, hızlı hızlı Hintli&nbsp;kadına doğru yürüyüp onun elini tuttu. Bara doğru yürüyüşümü&nbsp;sürdürdüm, bir taburenin üzerine iliştim ve yemek listesini&nbsp;incelemeye başladım. Bir iki saniye sonra, siyahi sosyal hizmet&nbsp;görevlisinin yanımda belirdiğini fark ettim.</p>

  <p>"Özür dilerim" dedim. "Umarım yanlış bir şey yapmamışımdır."</p>

  <p>"Bundan emin değilim" diye yanıt verdi. "Onu telaşa vermek iyi bir şey değil. Özellikle de şimdi."</p>

  <p>"Onunla daha önce Mary'yle birlikte tanıştım, Mary bir öğle sonrası geldiğinde. Mary'nin arkadaşıyım ben."</p>

  <p>Kadın davranış saiklerimi ve doğru konuşup konuşmadığımı değerlendirmeye çalışıyormuşçasına, bana baktı. "O zaman anlarsınız" dedi sakince, "öyle değil mi?"</p>

  <p>"Evet, anlarım."</p>

  <p>Ve mesele şuydu ki, anladım. Rozetli adamla ya da erkek sosyal hizmet görevlisiyle konuşmam gerekmiyordu. Şimdi biliyordum.</p>

  <p>Yüzünde gördüm onu. Gerçekte olan biten, çoğu kez bu değildir, öyle değil mi? En azından, benim için değildir. İnsanların söylediklerini dinleriz, yazdıklarını okuruz, kanıtımız budur, doğrulamamız budur. Ama eğer yüz, konuşan kişinin&nbsp;sözcükleriyle çelişiyorsa, yüzü sorgularız. Gözlerde kurnazca&nbsp;bir bakış, artan bir yüz kızarması, bir yüz kasının kontrol edilemeyen seğirmesi ve sonra biliriz. İkiyüzlülüğü ya da sahte&nbsp;iddiayı tanırız. Gerçek önümüzde apaçık durmaktadır.</p>

  <p>Ama bu farklıydı, daha basitti. Hiç çelişki yoktu, onu yüzünde görüverdim. Gözlerde, onların renklerinde ve ifadesinde ve yanaklarda, onların solgunluğunda ve alt yapısında. Doğrulama, onun boyundan poşundan ve kemikleriyle kaslarının o boyu posu taşıma şeklinden geliyordu. Adrian'ın oğluydu&nbsp;o. Bir doğum belgesine ya da DNA testine ihtiyacım yoktu,&nbsp;onu gördüm ve hissettim. Ve elbette tarihler de uyuşuyordu:&nbsp;şimdi az çok bu yaşlarda olacaktı.</p>

  <p>İtiraf edeyim ki ilk tepkim benmerkezci bir tepkiydi. Veronica'ya göndermiş olduğum mektubumun bir bölümünde&nbsp;yazmış olduklarımı, anımsamaktan kendimi alamıyordum: "Sorun sadece, senin can sıkıcının teki olduğunu keşfetmeden&nbsp;önce gebe kalıp kalamayacağın sorunu." O zamanlar bunu ciddi olarak kastetmemiştim bile, öylesine atıp tutuyor, onu incitmenin bir yolunu bulmaya çalışıyordum sadece. Aslında,&nbsp;Veronica'yla çıkmış olduğum geçmişteki bütün zamanlarda,&nbsp;onu birçok şey olarak gördüm -çekici, gizemli, huysuz- ama&nbsp;hiçbir zaman can sıkıcı biri olarak görmedim. Hatta onunla&nbsp;son zamanlardaki ilişkilerimde kullandığım sıfatlar belli bir&nbsp;güncellemeye uğrasa bile -çileden çıkartıcı, inatçı, mağrur ancak bir bakıma hâlâ çekici— onu hiçbir zaman can sıkıcı biri&nbsp;olarak görmedim. Bu yüzden incitici olduğu kadar sahte bir&nbsp;ifadeydi bu.</p>

  <p>Ama bu olanların sadece yarısıydı. Onlara zarar vermeye uğraştığım vakitlerde, şöyle yazmıştım: "Bir yanım çocuk sahibi olmanızı umuyor çünkü ben zamanın intikamına fazlasıyla&nbsp;inanırım. Ama intikam doğru insanlardan alınmalı, bir başka&nbsp;deyişle siz ikinizden." Ve sonra şu: "Bu yüzden size bunu dilemiyorum. Kullandığım şairane ifadeyi mazur görürseniz, masum bir ceninin apış aralarınızın meyvesi olduğunu keşfetmesi&nbsp;hiç de adil olmayan bir darbe olurdu onun için." Pişmanlığın&nbsp;acısı insana bir gün, ağzından çıkmış olan kötü sözleri yeniden&nbsp;yutturur. Evet, yazdığım sözcükleri yeniden okuduğumda bu&nbsp;kötü sözleri yutmuş olduğumu bir hayal edin. Bu, ağzımdan&nbsp;çıktığını bile unuttuğum eski bir lanet gibi gözüküyordu bana.&nbsp;Elbette lanetlere inanmıyorum, inanmıyordum. Yani, sözcüklerin olaylar yaratabileceğine. Ne var ki daha sonra meydana&nbsp;gelen bir şeyin adını anmak -özel bir kötülük dilemek ve o&nbsp;kötülüğün meydana gelmesi- bu, insanın üzerinde hâlâ öte-dünyasal bir ürperti bırakıyor. Lanet okuyan genç benliğimin&nbsp;lanetin sonucuna tanıklık eden yaşlı benliğimden çok farklı&nbsp;duygulara sahip olması gerçeği, önümdeki meseleyle uzaktan yakından ilgisiz gözüküyordu. Bütün bunlar olmadan önce, şayet bana, Adrian'ın kendini öldürmek yerine, olan bitenlere aykırı bir şekilde, Veronica'yla evlenmiş olduğunu, bir çocukları, sonra başka çocukları ve daha da sonra torunları olmuş&nbsp;olduğunu söylemiş olsaydınız, şu yanıtı verirdim: güzel, herkesin yaşamı kendine; siz kendi yolunuzdan gittiniz, ben de benimkinden, kırılmaca yok. Ve şimdi bu gelgeç klişeler, olan&nbsp;bitenlerin değiştirilmez gerçeğine çarpıp duruyordu. Zamanın&nbsp;masum ceninden intikamı. Travmaya uğramış o zavallı adamın&nbsp;dükkânda benden uzaklaşışını ve varlığımdan kaçınmak için&nbsp;yüzünü mutfak havlusu rulolarıyla çok katmanlı tuvalet kâğıdı&nbsp;paketleri arasına sokuşunu düşünüyordum. Doğru bir içgüdü&nbsp;olmuştu onunkisi: ben, kendisine karşı sırt çevrilen bir adamdım. Eğer hayat liyakati gerçekten de ödüllendiriyorsa, o zaman ben kendisinden kaçınılmaya layık olmuştum.</p>

  <p>Daha birkaç gün önce, Veronica'yı son görüşümden beri geçen kırk bilmem şu kadar yıl boyunca yaşamı hakkında hiçbir şey bilmediğimi bir yandan itiraf ederken bir yandan da&nbsp;ona ilişkin bulanık bir fantezi geliştiriyordum zihnimde. Şimdi, sormadığım sorulara verilecek bazı yanıtlarım vardı. Veronica, Adrian'dan gebe kalmıştı ve -kim bilir?- belki de Adrian'ın&nbsp;intiharının yarattığı travma rahmindeki çocuğu etkilemişti. Bir&nbsp;noktada kendisine şey tanısı koyulan -ne tanısı?- bir oğlan çocuğu dünyaya getirmişti. Toplum içinde tek başına hareket&nbsp;edemediğinden, duygusal ve parasal sürekli desteğe ihtiyaç&nbsp;duyduğundan. Bu tanının ne zaman konulmuş olduğunu merak&nbsp;ettim. Hemen doğumdan sonra mı konulmuştu yoksa&nbsp;Veronica'nın travmadan kurtarılan şeyde huzur bulabildiği birkaç yıllık dingin bir ara dönem olmuş muydu? Ama sonra hayatını onun için ne kadar süre feda etmişti, belki de çocuk&nbsp;sorunlu öğrenciler için özel eğitim veren bir okula devam&nbsp;ederken Veronica bir yerlerde yarı-zamanlı boktan bir iş bulmuştu? Sonra da herhalde idare edilmesi gitgide daha zorlaşmış ve en sonunda da mücadele dayanılmayacak korkunç bir noktaya vardığında, onun gözetim altına alınmasına izin vermişti. Bunun nasıl bir şey olmuş olduğunu bir hayal edin: kaybı, başarısızlık duygusunu, suçluluğu hayal edin. Ve ben de kızım bana ara sıra e-posta göndermeyi unuttuğunda, yakınıp&nbsp;duruyordum. Veronica'yla yeniden Sallantılı Köprüde buluştuğumuzdan beri aklımdan geçirdiğim minnet duygusundan&nbsp;yoksun düşünceleri de anımsadım. Onun biraz pejmürde ve&nbsp;saçları dağınık göründüğünü düşündüm; zor, antipatik, çekicilikten uzak olduğunu düşündüm. Aslında, bana zaman ayırdığı&nbsp;için talihliydim. Ve Adrian'ın güncesini her nasılsa teslim etmesini ummuştum? Ben onun yerinde olsam, günceyi büyük&nbsp;olasılıkla yakardım ve şimdi, böyle yaptığına inanıyordum.</p>

  <p>Bunu söyleyebileceğim hiç kimse yoktu -uzun bir süre yoktu. Margaret'ın dediği gibi, tek başımaydım- ve öyle olmalıydım. Özellikle de geçmişimin yeniden değerlendirilmesi gereken bir bölümü, pişmanlıktan başka bana eşlik edecek hiçbir şeyin bulunmadığı bir bölümü olduğu için. Veronica'nın&nbsp;yaşamını ve karakterini yeniden düşündükten sonra, kendi&nbsp;geçmişime geri dönmem ve Adrian'la uğraşmam gerekecekti:&nbsp;Bakışlarını yaşamın üzerine dikip sorumlu, düşünen her bireyin&nbsp;hiçbir zaman istenmemiş olan bu armağanı reddedebilme hakkına sahip olması gerektiği hükmüne varan ve de soylu davranışı her geçen on yılla birlikte çoğu yaşamın ibaret olduğu&nbsp;uzlaşmayı ve küçüklüğü yeniden vurgulamış olan filozof dostumla. "Çoğu yaşam": benim yaşamım.</p>

  <p>Bu yüzden ona ilişkin bu imge -bana ve varoluşumun geri kalan kısmına yöneltilen bu canlı, ölü kınayış- şimdi ters yüz&nbsp;olmuştu. "Birincilik notları, birinci sınıf intihar" diyerek görüş&nbsp;birliğine varmıştık Alex'le ben. Bunun yerine ne çeşit bir Adrian karşımda belirmişti? Kız arkadaşını gebe bırakan, bunun&nbsp;sonuçlarıyla yüzleşemeyen ve onların ifadesiyle "dışarıya çıkmanın kolay yolunu seçen" birisi. Tabii bu konuda, bireyselliğin onu bastıran büyük genelliğine karşı bu sonul kafa tutmasında kolay bir şey olamazdı. Ama şimdi Adrian'ın kişilik gradosunu yeniden değerlendirmem, onu, intiharın tek gerçek&nbsp;felsefi sorun olduğunu söyleyen Camus'den alıntılar yapan birinden, başka bir şeye... -neye?- dönüştürmem gerekiyordu.&nbsp;Şimdiye dek hiç dikkat çekmeyen ve bu dünyadan bir "Üzgünüm, anne" notu bırakarak ayrılan Altı Fen öğrencisi Robson'dan,&nbsp;Alex'in deyişiyle "tamı tamına Eros ve Thanatos malzemesi"&nbsp;olmayan bu Robson'dan daha farklı biri olmuyordu Adrian.</p>

  <p>O vakitler, dördümüz de Robson'ın kız arkadaşının nasıl biri olmuş olabileceği üzerinde -iffetine düşkün bir bakireden&nbsp;bel soğukluğuna yakalanmış bir fahişeye kadar- çeşit çeşit spekülasyonlar yapmıştık. Hiçbirimiz de çocuğu ya da geleceği&nbsp;düşünmemiştik. Şimdi, ilk kez, Robson'ın kız arkadaşına ve çocuğa ne olduğunu merak ettim. Çocuk ellilerine yaklaşırken&nbsp;anne aşağı yukarı benim yaşlarımda olacaktı ve büyük olasılıkla hâlâ hayatta olmalıydı. Çocuk hâlâ "Babacığının" bir kazada&nbsp;mı öldüğüne inanıyordu? Belki de birine evlatlık olarak verilmiş ve istenmeyen bir çocuk olduğunu düşünerek büyümüştü.&nbsp;Ancak günümüzde evlat edinilen çocuklar biyolojik annelerinin izini sürme hakkına sahipler. Bunun olduğunu ve yol açacağı zor ve yürek burkan yeniden birleşmeyi hayal ettim.&nbsp;Araya giren bunca zamandan sonra bile Robson'ın kız arkadaşından, onu boşboğazlık ederek tartıştığımız, kızın acısını ve&nbsp;utancını hiç düşünmediğimiz için özür dilemek istediğimi fark&nbsp;ettim. Bir yanım onunla temasa geçmeyi ve uzun zaman öncesine ait hatalarımızdan ötürü -kız bunların o zamanlar hiç farkında olmasa da- ondan bizi bağışlamasını rica etmeyi&nbsp;istiyordu.</p>

  <p>Ne var ki Robson ve onun kız arkadaşı hakkında düşünmek, şimdi, Adrian hakkında ortaya çıkan gerçekten kaçınmanın bir&nbsp;yoluydu sadece. Robson on beş, on altı yaşındaydı? Hiç kuşku&nbsp;yok ki pek de geniş görüşlü olmayan anne babasıyla birlikte&nbsp;hâlâ kendi evinde yaşıyordu. Eğer kız on altı yaşından küçük&nbsp;idiyse, bir ırza geçme suçlaması bile söz konusu olabilirdi. Bu yüzden de gerçekte karşılaştırılabilir bir durum yoktu arada. Adrian büyümüş, evden ayrılmıştı ve zavallı Robson'dan çok&nbsp;daha zekiydi. Zaten, o zamanlar, bir kızı gebe bırakırsanız ve&nbsp;kız da bebeği aldırmak istemiyorsa, onunla evleniyordunuz:&nbsp;kurallar böyleydi. Ancak Adrian bu geleneksel çözümle bile&nbsp;baş edemezdi. "Sence çok akıllı olduğu için mi yaptı bunu?"&nbsp;diye sormuştu annem beni rahatsız edercesine. Hayır, akıllılıkla hiç ilgisi yoktu bunun, ahlaki cesaretle de bir o kadar ilgisi&nbsp;olamazdı. O, bir varoluş armağanını tumturaklı bir edayla reddetmedi, holde duran çocuk arabasından korkuyordu.</p>

  <p>Bu denli dikkatli yaşamış olan ben, hayat üzerine ne biliyordum? Kim, ne kazanmış ne kaybetmiş, sadece hayatın başına gelmesine izin vermişti? Kimin olağan hırsları olmuş ve onların gerçekleşmemesiyle çok çabuk uzlaşmıştı? Kim incinmekten kaçınmış ve buna hayatta kalma yeteneği adını vermişti? Kim faturalarını ödemiş, herkesle olabildiğince iyi geçinmiş,&nbsp;kimin için kendinden geçme ve umutsuzluk sözcükleri bir zamanlar romanlarda okunmuş sözcükler olarak kalmıştı sadece?&nbsp;Kimin kendini kınayışları gerçekte hiçbir zaman acı vermemişti? Özel türden bir pişmanlığı yaşarken bütün bunların üzerinde uzun uzun düşünmek gerekiyordu: incinmekten her zaman&nbsp;nasıl kaçınabileceğini bildiğini düşünen birisinin uğradığı bir&nbsp;incinme ve tam da bu sebeple uğranan bir incinme.</p>

  <p>"Dışarı!" diye buyurmuştu Veronica, kaldırımın üzerine otuz otuz beş kilometre hızla çıkarken. Şimdi ben bu sözcüğe daha&nbsp;geniş bir titreşim alanı tanıyordum: hayatımın dışına çık, öncelikle senin hayatıma bir daha yaklaşmanı asla istemiyorum. Seninle öğle yemeği yemek şöyle dursun, oğlumu görmene izin&nbsp;vermek şöyle dursun, seninle buluşmaya asla evet dememeliydim. Dışarı, dışarı!</p>

  <p>Eğer elimde bir adresi olsaydı, ona doğru dürüst bir mektup gönderirdim, e-postama "Özür" başlığını attım, sonra onu&nbsp;"ÖZÜR" olarak değiştirdim ama bu da çok göze batıyordu, bu&nbsp;yüzden yeniden eski haline soktum. Dobra davranmaktan kendimi alamıyordum.</p>

  <p class="mektup">&nbsp; &nbsp;Sevgili Veronica,</p>

  <p class="mektup">Şunu anladım ki muhtemelen haber almak istediğin son kişiyim ama bu mesajı sonuna kadar okuyacağını umuyorum. Ona yanıt vermeni&nbsp;beklemiyorum. Ne var ki her şeyi yeniden gözden geçirerek biraz&nbsp;zaman harcadım ve senden özür dilemek istiyorum. Senden beni&nbsp;daha iyi biri olarak düşünmeni beklemiyorum ama öte yandan daha&nbsp;da kötü düşünemezsin. O mektubum bağışlanabilir bir mektup değildi. Bütün söyleyebileceğim şu ki kullandığım iğrenç sözcükler bir&nbsp;ana ait bir şeyin ifadesiydi. Bunca yıldan sonra onları yeniden okumak benim için gerçek bir şoke oldu.</p>

  <p class="mektup">Adrian'ın güncesini teslim etmeni beklemiyorum. Eğer onu yakmışsan, zaten yapacak bir şey yok. Eğer yakmamışsan, o zaman şu apaçık ki, oğlunun babası tarafından yazıldığı için, günce sana ait. Öncelikle, annenin onu niçin bana bırakmış olduğuna bir anlam veremiyorum ama mesele bu değil.</p>

  <p class="mektup">Seni bu kadar çok üzdüğüm için özür dilerim. Sen bana bir şeyleri göstermek istiyordum ve ben bunu anlayamayacak kadar aptaldım.&nbsp;Sana ve oğluna bu koşullarda mümkün olabildiği kadar huzurlu bir&nbsp;yaşam dilerim. Şayet her hangi bir zaman sizler için bir şeyler yapabilirsem, umarım benimle temas kurmakta tereddüt etmezsin.</p>

  <p class="mektup" style="text-align: right;">Sevgiler, Tony</p>

  <p>Yapabileceğim en iyi şeydi bu. İstediğim kadar iyi değildi ama en azından yazdığım her sözcükte ciddiydim. Gizli bir&nbsp;gündemim yoktu. Ondan gizli gizli bir şeyler ummuyordum.&nbsp;Ne bir günce, ne Veronica'nın benim için iyi şeyler düşünmesi,&nbsp;hatta özrümün kabul edilmesini bile ummuyordum.</p>

  <p>e-postayı gönderdikten sonra kendimi daha iyi mi yoksa daha kötü mü hissettiğimi söyleyemem. Çok fazla şey hissetmiyordum. Tükenmiş, içim boşalmıştı. Olan bitenleri Margaret'a anlatmak için hiç arzu duymuyordum. Susie'yi, bir çocuk&nbsp;dört uzvuyla, normal bir beyinle ve o çocuğa, kıza, kadına herhangi bir yaşam sürmesi olanağını veren duygusal donanımla&nbsp;doğduğunda ana babaların sahip olduğu talihi düşünüyordum&nbsp;daha sık. Şairin bir zamanlar yeni doğmuş bebekler için dilediği gibi, sıradan olasınız.</p>

  <p>Hayatımı sürdürdüm. Hastalar için, iyileşenler için, ölenler için kitaplar tavsiye ettim. Kendim de bir iki kitap okudum.&nbsp;Nesneleri yeniden kullanım ilgimi sürdürdüm. Bay Gunnell'a&nbsp;yazıp ondan günce meselesini artık takip etmemesini rica ettim. Bir öğle sonrası genç vakit, anlık bir hevese kapılarak arabama binip North Circular metro hattının çevresinde dolaştım,&nbsp;biraz alışveriş yaptım ve IV. William'da yemek yedim. Tatile&nbsp;çıkıp çıkmadığım sorusuna muhatap oldum. Dükkânda evet,&nbsp;pubda hayır yanıtını verdim. Verdiğim yanıtlar pek de ilgi&nbsp;uyandırmış gözükmüyordu. Yıllar boyunca başıma gelmiş şeyleri ve ne kadar az şeye meydan vermiş olduğumu düşündüm.</p>

  <p>Önceleri onun, yanlışlıkla yeniden gönderilmiş eski bir e-posta olduğunu düşündüm. Ama e-postaya attığım: 'Özür'&nbsp;başlığı orada bırakılmıştı. Altta, mesajım silinmemişti.&nbsp;Veronica'nın yanıtı şöyleydi: "Hâlâ anlamıyorsun. Hiçbir zaman anlamadın ve asla anlamayacaksın. Bu yüzden anlamaya&nbsp;çalışmayı da bırak."</p>

  <p>Karşılıklı e-postaları kutumda bıraktım ve ara sıra yeniden okudum. Cesedimin yakılıp küllerinin savrulmasına karar vermemiş olsaydım, aşağıdaki ifadeyi mermer bir mezar taşı üzerinde kitabe olarak kullanabilirdim: "Tony Webster, Hiçbir&nbsp;Zaman Anlamadı". Ama bu çok melodramatik, hatta kendine&nbsp;acıma dolu kaçardı. Peki: "Şimdi Tek Başına" ifadesi nasıldı? Bu&nbsp;daha iyi, daha doğru olurdu. Ya da belki de şu ifadeyi benimserdim: "Her Gün Pazar".</p>

  <p>Ara sıra, arabama binip dükkâna ve puba yeniden gidiyordum. Tuhaf gözükse de hep bir sükûnet duygusu hissettiğim yerlerdi burası, aynı zamanda da bir amaç duygusu, yaşamımın&nbsp;belki de son doğru dürüst amacı. Önceki gibi, zamanımı boşa&nbsp;harcadığımı hiç düşünmüyordum. Zamanım pekâlâ buna da&nbsp;ayrılabilirdi. Hem her ikisi de dostane yerlerdi, en azından yaşamış olduğum eşdeğerlerinden daha dostane bir havaları vardı. Şöyle hiçbir planım yoktu: peki başka yeni olan ne var?&nbsp;Yıllardır bir "planım" olmamıştı. Ve Veronica'ya yönelik duygularımın yeniden canlanması da -eğer olanlar bu idiyse- pek&nbsp;bir plan olarak görülemezdi. Daha çok anlık, hastalıklı bir itki,&nbsp;aşağılanma tarihine yapılan kısa bir ekti.</p>

  <p>Bir gün barmene, "Benim için cipsleri ince ince kesebilir miydiniz acaba?" dedim.</p>

  <p>"Nasıl yani?"</p>

  <p>"Bilirsiniz işte, Fransa'daki gibi, ince kesilmiş olanlarından."</p>

  <p>"Yok, onları yapmıyoruz."</p>

  <p>"Ama yemek listesinde cipslerin elde kesildiği yazılı."</p>

  <p>"Evet."</p>

  <p>"Şey, daha ince kesemez misin onları?"</p>

  <p>Barmenin her zamanki nezaketi duraklamaya uğradı. Bana, ukalanın teki ya da bir budala yahut muhtemelen bunların her&nbsp;ikisi olduğumdan emin olamıyormuş gibi baktı.</p>

  <p>"Elde kesilen cipsler kalın cips anlamına geliyor."</p>

  <p>"Ama eğer elde kesiyorsanız, onları daha ince kesemez misiniz?"</p>

  <p>"Onları kesmiyoruz. Öyle geliyorlar."</p>

  <p>"Onları burada kesmiyorsunuz, öyle mi?"</p>

  <p>"Ben de bunu söyledim."</p>

  <p>"Demek oluyor ki 'elde kesilmiş cips' adını verdiğiniz şey aslında başka bir yerde ve büyük olasılıkla da bir makineyle&nbsp;kesiliyor, öyle mi?"</p>

  <p>"Belediyeden falan mısınız?"</p>

  <p>"Hiç de değilim. Sadece çok merak ettim. O elde kesilmiş' ifadesinin 'zorunlu olarak elle kesilmiş' anlamına gelmekten&nbsp;çok 'kalın' anlamına geleceğini hiç idrak etmedim."</p>

  <p>"Şey, şimdi ediyorsunuz."</p>

  <p>"Özür dilerim. Anlamadım işte."</p>

  <p>Masama çekildim ve yemeğimin getirilmesini bekledim.</p>

  <p>Ve derken, öylesine, yanlarında Veronica'nın arabasından gördüğüm genç sosyal hizmet görevlisinin eşliğinde beşi birden içeri girdiler. Rozetli adam yanımdan geçerken durdu ve&nbsp;başını öne eğerek bana selam verdi, kulaklıktı şapkası üzerindeki bir iki rozet birbirine değerek hafifçe tıngırdadı. Ötekiler&nbsp;onu izledi. Adrian'ın oğlu beni gördüğünde, adeta beni -ve&nbsp;kötü talihi- uzak tutmak için omzunu çevirdi. Beşi de uzaktaki&nbsp;duvara doğru yürüdüler ama oturmadılar. Sosyal hizmet görevlisi bara gitti ve içki siparişi verdi.</p>

  <p>Mezgitimle elde kesilmiş cipslerim geldi, altına gazete konulmuş madeni bir kabın içinde servis edilmişti. Genç adam masama geldiğinde belki de kendi kendime gülümsüyordum.</p>

  <p>"Biraz konuşmamızın bir sakıncası var mı?"</p>

  <p>"Rica ederim, tabii ki yok."</p>

  <p>Oturması için karşıdaki sandalyeye işaret ettim. O otururken, omzunun üzerinden, beşinin birden bana bakmakta olduklarını, içmeyip bardaklarına tutunduklarını fark ettim.</p>

  <p>"Ben Terry."</p>

  <p>"Tony."</p>

  <p>Oturmuş olmanın mecbur bıraktığı dirsek boyu yükseklikte beceriksiz bir şekilde el sıkıştık. Önceleri sustu.</p>

  <p>"Cips alır mıydınız?" diye ikramda bulunacak oldum.</p>

  <p>"Yok, teşekkür ederim."</p>

  <p>"Yemek listesine 'elde kesilmiş' cips koyduklarında, bunun 'kalın' anlamına geldiğini, gerçekte elde kesilmiş oldukları anlamına gelmediğini biliyor muydunuz?"</p>

  <p>Bana daha çok, barmenin baktığı gibi baktı.</p>

  <p>"Adrian hakkında konuşmak istemiştim."</p>

  <p>"Adrian" diye yineledim. Onun adını niçin hiç merak etmemiştim. Peki, adı başka ne olabilirdi ki?"</p>

  <p>"Varlığınız onu üzüyor."</p>

  <p>"Özür dilerim" diye yanıt verdim. "Yapmak istediğim son şey onu üzmek olur. Artık hiç kimseyi üzmek istemiyorum. <span style="font-style:italic;">Bir&nbsp;daha asla."</span> Bir ironiden şüphelenmiş gibi baktı bana. "Pekâlâ.&nbsp;Bir daha beni görmeyecek. Yemeğimi bitirip çekip gideceğim&nbsp;ve hiçbiriniz de beni bir daha görmeyeceksiniz."</p>

  <p>Başıyla onayladı. "Size kim olduğunuzu sormamın bir sakıncası var mı?”</p>

  <p>Ben kimim? "Elbette yok. Adım Tony Webster. Yıllar önce Adrian'ın babasının bir dostuydum. Onunla aynı okuldaydım.&nbsp;Adrian'ın annesini de tanırdım, Veronica'yı. Çok iyi. Sonra temasımız koptu. Ama son haftalarda birbirimizi bir hayli gördük. Hayır, aylarda, demeliydim."</p>

  <p>"Haftalarda ve aylarda, öyle mi?"</p>

  <p>"Evet" dedim. "Gerçi artık Veronicayı da görmeyeceğim. Artık benimle görüşmek istemiyor." Acıklı bir hava yaratmaktan çok gerçeği dile getiriyormuş gibi görünmeye çalıştım.</p>

  <p>Bana baktı. "Müşterilerimizin hikâyelerini tartışamayacağımızı anlıyorsunuzdur. Bir sır tutma meselesi bu."</p>

  <p>"Elbette."</p>

  <p>"Ama az önce söylediğiniz şey bir anlam ifade etmiyor."</p>

  <p>Bunu düşündüm. "Aa -Veronica- evet, özür dilerim. Onun -Adrian'ın— ona Mary dediğini anımsıyorum. Sanırım Veronica kendini onunla birlikteyken böyle adlandırıyor. Onun göbek adı. Ama ben onu Veronica olarak tanıyordum, tanıyorum."</p>

  <p>Omzunun üzerinden, diğer beşinin kaygılı kaygılı ayakta durduklarını ve içkilerini hâlâ içmeyip bizi izlediklerini görebiliyordum. Varlığımın onları rahatsız etmesinden utanç duydum.</p>

  <p>"Şayet babasının bir arkadaşı idiyseniz..."</p>

  <p>Ve annesinin.</p>

  <p>"O zaman sanırım anlamıyorsunuz." En azından o, meseleyi ötekilerden farklı bir şekilde koydu.</p>

  <p>"Anlamıyor muyum?"</p>

  <p>"Mary annesi değil onun. Mary onun kız kardeşi. Adrian'ın annesi aşağı yukarı altı ay önce öldü. Bunu çok kötü karşıladı.&nbsp;Bu yüzden son zamanlarda... problemleri var."</p>

  <p>Otomatik olarak, bir cips yedim. Sonra bir tane daha yedim. Yeterince tuzlu değillerdi. Kalın cipslerin dezavantajları da bu. İçlerinde çok fazla patates oluyor, ince cipslerde, cipsin&nbsp;dışı sadece daha gevrek değil, aynı zamanda tuz her yana daha&nbsp;iyi dağıtılmış.</p>

  <p>Bütün yapabildiğim Terry'ye elimi uzatmak ve vaadimi yinelemekti. "İyileşeceğini umuyorum. Ona çok iyi baktığınızdan eminim. Beşi de iyi geçiniyor gözüküyorlar."</p>

  <p>Ayağa kalktı. "Şey, elimizden geleni yapıyoruz ama neredeyse her yıl meydana gelen bütçe kesintilerinden etkileniyoruz."</p>

  <p>"Hepinize iyi şanslar" dedim.</p>

  <p>'Teşekkürler.”</p>

  <p>Hesabı ödediğimde, normal bahşişin iki katı bahşiş bıraktım. Yararlı olmanın bir şekliydi bu en azından.</p>

  <p>Ve daha sonraları, eve varıp da bütün bunları zihnimden bir süre geçirdikten sonra, anladım. Durumu kavradım. Öncelikle Adrian'ın güncesinin niçin Bayan Ford'un elinde olduğunu. Onun niçin: "P.S. Tuhaf gözükebilir ama sanırım hayatının&nbsp;son ayları mutlu aylardı" diye yazmış olduğunu. Sonra, ikinci&nbsp;kadın sosyal hizmet görevlisi: "Özellikle şimdi" dediğinde&nbsp;onun ne demek istediğini. Hatta Veronica "kan parası" dediğinde onun neyi kastettiğini. Ve son olarak da görmeme izin&nbsp;verilen sayfada Adrian’ın neden söz ettiğini. "Böylelikle b, a<sup>1</sup>,&nbsp;a<sup>2</sup>, s, v tam sayılarını içeren bir birikimi nasıl ifade edebilirsin?" Ve sonra da mümkün birikimleri ifade eden bir-iki formül. Şimdi her şey anlaşılmıştı. Birinci a Adrian'dı ve öteki&nbsp;bendim, Anthony -beni ciddiliğe davet etmek istediğinde hitap ettiği şekliyle- Ve <span style="font-style:italic;">b</span> "bebeği" gösteriyordu. Tehlikeli derecede geç bir yaşta bir annenin -"Anne"- doğurmuş olduğu bir&nbsp;bebek. Sonuç olarak travmaya uğramış bir çocuk. Şimdi kırk&nbsp;yaşlarına gelmiş, kederler içinde kaybolmuş biri. Ve kız kardeşini Mary diye çağıran biri. Sorumluluk zincirine baktım.&nbsp;Kendi adımın ilk harfini orada gördüm. Çirkin mektubumda&nbsp;Adrian'ı Veronica'nın annesine danışmaya teşvik etmiş olduğumu anımsadım. Sonsuza değin aklımdan çıkmayacak olan&nbsp;sözcükleri yeniden mırıldandım. Adrian'ın bitmemiş cümlesinde yazıldığı gibi, "Böylelikle, sözgelimi, eğer Tony..." Şimdi hiçbir şeyi değiştiremeyeceğimi de onaramayacağımı da&nbsp;biliyordum.</p>

  <p>Hayatın sonuna doğru varıyorsunuz, hayır, hayatın kendisinin değil de başka bir şeyin sonuna: o hayatta herhangi bir değişiklik olasılığının sonuna doğru. Size uzun bir duraklama&nbsp;anı, şu soruyu sorabilmeniz için yeterince zaman tanınıyor:&nbsp;başka neyi yanlış yaptım? Trafalgar Meydanında bir grup ufak&nbsp;oğlanı düşündüm. Yaşamında ilk kez dans eden genç bir kadını&nbsp;düşündüm. Şimdi bilemediklerimi ya da anlayamadıklarımı,&nbsp;bilinemeyen ya da anlaşılamayan her şeyi düşündüm. Adrian'ın&nbsp;tarih tanımını düşündüm. Oğlunun benden kaçınabilmek için&nbsp;yüzünü çok katmanlı tuvalet kâğıtlarının bulunduğu rafa doğru&nbsp;sokuşunu düşündüm. Bir kadının tasasız ve yalap şalap bir şekilde bir tavada yumurta yapışını, yumurtalardan biri tavanın&nbsp;içinde kırılınca umursamaz bir edayla onu alıp çöpe kutusuna&nbsp;atışını ve sonra aynı kadının, daha sonraları, üzerine güneş vurmuş morsalkımın altında gizli ve ufki bir el jesti yapışını düşündüm. Ve üzerine ay ışığı düşen kabaran bir su dalgasının&nbsp;önümüzden hızla akıp denize karşıt doğrultuda gözden kayboluşunu, bu dalganın ardından, karanlıkta ellerinde ışınları bir-biriyle keşişen el fenerleri bulunan bir grup şamatalı öğrencinin&nbsp;koşuşturuşunu düşündüm.</p>

  <p>Birikim var. Sorumluluk var. Ve bunların ötesinde, kargaşa var. Büyük kargaşa var.</p>
</body>
</html>
