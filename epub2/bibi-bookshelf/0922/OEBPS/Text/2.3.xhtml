<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>Üçüncü Bölüm</h1>

  <h2 id="sigil_toc_id_103">I</h2>

  <p class="nonindent">1808 yılında İmparator Aleksandr, İmparator Napolyon’la tekrar buluşmak için Erfurt’a gitti. Petersburg yüksek sosyetesinde bu törenli buluşmanın olağanüstü güzelliğinden pek çok söz ediliyordu.</p>

  <p>1809 yılında dünyayı yöneten bu iki kişinin (Napolyon ile Aleksandr’a öyle diyorlardı) arasındaki yakınlık öyle bir dereceyi bulmuştu ki Napolyon o yıl içinde Avusturya’ya savaş ilan ettiğinde, Rus ordusu da eski müttefiki Avusturya İmparatorluğu’na karşı eski düşmanına yardım etmek için sınırın öbür tarafına geçti; hatta yüksek sosyetede Napolyon ile Aleksandr’ın kız kardeşlerinden birinin evlenmesinin bile mümkün olduğu ileri sürülüyordu. Ama dış olaylarla ilgili politik düşünceler dışında, o sırada Rus toplumunun dikkati özel bir heyecanla, devlet idaresinin bütün kollarında yapılan iç değişiklikler üzerinde toplanmıştı.</p>

  <p>Bu arada hayat, insanların sağlık durumuna, iş dinlenme gibi gerçeklerle ilgili çıkarlara bağlı yönlerine ve düşünce, bilim, şiir, müzik, sevgi, dostluk, nefret, tutkuya bağlı manevi konularına, Napolyon Bonapart’la siyasi yakınlığa ya da ona karşı duyulan düşmanlığa bağlı olmadan eskisi gibi akıp gidiyordu.</p>

  <p class="extract">Prens Andrey köyden hiç ayrılmadan orada iki yıl yaşadı. Piyer’in kendi çiftliklerinde giriştiği ve hiçbirini herhangi bir sonuca götürmeden, hep bir işten diğerine atlayarak yarım bıraktığı bütün yenilikleri, Prens Andrey kendi çiftliğinde, hiç kimseye söylemeksizin, üstelik belirli bir çaba harcamadan yerine getirmişti.</p>

  <p>Onda Piyer’de bulunmayan işleri pratik olarak kavrama yeteneği vardı. Bu davranış ona fazla açılmadan ve çaba harcaması gerekmeden işleri yoluna koyma imkânını veriyordu.</p>

  <p>Bu yüz canlık<a class="noteref" href="../Text/notlar.xhtml#f23n1" id="ref1">1</a> çiftlikte, herkes serbest çalışan çiftçi olarak yazılmıştı (Bu, Rusya’da ilk kez meydana getirilen örneklerden biriydi). Öbür çiftliklerde de angarya kaldırılmış, yerine yıllık vergi konmuştu. Boguçarova’ya, doğum yapanlara yardım için, masrafı Prens Andrey tarafından ödenen bir ebe getirtilmişti; papaz da maaş karşılığında köylü çocuklarıyla çiftlikte çalışan adamların çocuklarına okuma yazma öğretiyordu.</p>

  <p>Prens Andrey, vaktinin yarısını Lısiye Gori’de babası ve daha dadının elinde olan oğluyla; öbür yarısını da babasının “Boguçarovo tekkesi” dediği köyünde geçiriyordu. Gerçi Piyer’e dış dünyada olup biten her şeye karşı kayıtsız kaldığını belirtmişti, ama gerçekte bu olayları dikkatle izliyor, yığınla kitap getiriyor ve derin bir hayretle, olayların en civcivli yeri Petersburg’dan kendisine ya da babasına gelenlerin bile, iç ve dış politikada olup bitenler konusunda, hiçbir yere çıkmayıp köyde oturan kendisine göre bilgi bakımından çok daha geri kaldıklarını fark ediyordu.</p>

  <p>Prens Andrey çiftlikteki işlerinden ve genel olarak çeşit çeşit kitaplar okumaktan başka, o sırada, ikisi de kötü sonuçlanan son iki seferimizin nedenlerini inceleyen bir eleştiriyle bizim askerî kurallarla tüzüklerin değiştirilmesi konusunda bir tasarı oluşturmaya uğraşıyordu.</p>

  <p>1809 baharında Prens Andrey, vesayeti altında olan oğlunun Rizayan’daki çiftliklerine gitti. Vücudu bahar güneşiyle ısınarak arabada oturuyor, ilk çıkan çimenleri, kayın ağaçlarındaki ilk yaprakları ve parlak mavi göklerde oraya buraya dağılan baharın ilk beyaz ve kabarık bulutlarını seyrediyordu. Hiçbir şeyi düşünmüyor, çevresine anlamsız ve neşeli gözlerle bakıyordu.</p>

  <p>Bir yıl önce Piyer’le konuştuğu salı geçtiler. Pis köyü, harman yerlerini, yeşermeye başlayan kış buğdaylarını, üzerinde hâlâ kar bulunan köprünün altındaki inişi, balçıklı bir yokuşu, çizgi çizgi sürülmüş tarlaları, yer yer yeşillenmiş çalılıkları da geçerek yolun iki tarafında uzanıp giden bir kayın ağacı ormanına girdiler. Ormanda hava adeta sıcaktı. Rüzgârın hışırtısı bile duyulmuyordu. Yapışkan yapraklarla baştan başa donanmış yeşil kayın ağaçları hiç kımıldamıyordu. İlk yeşil otlarla eflatun çiçekler, geçen yıldan kalma yaprakları kaldırarak fışkırmıştı. Kayın ormanının arasında yer yer dağılmış bodur çamlar, hiç solmayan kaba yeşillikleriyle tatsız kışı hatırlatıyordu. Atlar ormana girince kuvvetle solumaya başladılar. Terledikleri şimdi daha çok belli oluyordu.</p>

  <p>Uşak Piyotr, arabacıya bir şey söyledi. Arabacı sözünü kabul ettiğini gösteren bir karşılık verdi. Ama anlaşılan arabacının sözünü kabul etmesi, Piyotr’a az göründü. Ön tarafta oturduğu yerden efendisine doğru döndü, saygıyla gülümseyerek:</p>

  <p>— İnsan kendini ne kadar hafif hissediyor, ekselans! dedi.</p>

  <p>— Ne?</p>

  <p>— İnsan kendini hafif hissediyor, ekselans.</p>

  <p>Prens Andrey, “Ne diyor bu?” diye düşündü. “Ha, baharı söylüyordur herhalde.” Çevresine bakındı, “Gerçekten de her şey yeşillenmiş bile... Ne kadar da çabuk! Kayın ağaçları da kuzu kirazı ağaçları da kızıl ağaçlar da hepsi yapraklanmaya başlamış. Meşeye gelince... Görünürlerde yok galiba. Ha, işte meşe de var.”</p>

  <p>Yolun kenarında bir meşe duruyordu. Herhalde ormanı meydana getiren kayın ağaçlarından on yaş daha büyüktü, gövdesi her kayın ağacından iki kat daha kalın, boyu iki kat daha uzundu. Ancak iki kişinin kavrayabileceği bir ağaçtı, kuru dalları eskiden kırılmış, kabuğu parçalanmış, eski yaraları yeniden kabuk bağlamış kocaman bir meşe idi. O gülümseyen kayın ağaçlarının arasında, kocaman, hantal ve birbirine uymayan, alabildiğine etrafa açılmış eğri büğrü kolları ve parmaklarıyla yaşlı, öfkeli, etrafını küçümseyen acayip bir yaratık gibi duruyordu. Yalnız o, baharın sihirli büyüsüne boyun eğmek, baharı da güneşi de görmek istemiyordu. Sanki, “Bahar, sevgi mutluluk! Nasıl oluyor da hep aynı, aptalca, anlamsız aldanıştan bıkmıyorsunuz?” diye söyleniyordu. “Hep aynı şey, hepsi yalan! Ne bahar, ne güneş, ne mutluluk var. İşte bakın, ezilmiş cansız çamlar hep öyle yapayalnız duruyorlar; ben de o kırılmış, kabukları soyulmuş parmaklarımı vücudumun neresinden çıkmış olursa olsunlar, hatta sırtımdan ya da yanlarımdan da çıkmış olsalar orada öylece açmışım. Nasıl boy attılarsa öyle kaldılar... Ben de öylece duruyorum ve sizin umutlarınıza, yalanlarınıza inanmıyorum.”</p>

  <p>Prens Andrey, ormanın içinden geçerken birkaç kez başını çevirip bu meşeye baktı; sanki ondan bir şeyler bekliyor gibiydi. Meşenin altında çiçeklerle çimen vardı, ama o hep öyle somurtmuş olarak çirkin, inatçı bir direnişle hiç kımıldamadan onların arasında duruyordu.</p>

  <p>Prens Andrey, “Evet, bu meşe bin kere haklıdır,” diye düşündü: “Varsın başkaları, genç olanlar, gene o yalana kansınlar, ama bizler hayatı biliyoruz, bizim hayatımız artık bitmiştir!” Prens Andrey’in ruhunda bu meşeyle ilgili olarak bir sürü umutsuz ama gene de tatlı bir hüzünle dolu düşünce uyanmıştı. Bu yolculuk boyunca kendi yaşantısını baştan sona kadar gözden geçirmiş, gene aynı sakinleştirici, ümitsiz eski sonuca varmıştı: Artık hiçbir şeye başlamamalı, yaşamını kötülük yapmadan, hiçbir şey için üzülmeden ve hiçbir istek duymadan sürdürmeliydi.</p>

  <h2 id="sigil_toc_id_104">II</h2>

  <p class="nonindent">Rizayan’daki çiftliğin vasilik işleri için Prens Andrey’in ilçedeki başkanla görüşmesi gerekiyordu. Başkan, Kont İlya Andreyeviç Rostov’du ve Prens Andrey mayıs ayının ortasında ona gitti.</p>

  <p>Baharın artık sıcak zamanıydı. Orman baştan başa yapraklanmıştı, yerden toz kalkıyordu ve hava o kadar sıcaktı ki insan suların yanından geçerken yıkanmak isteğini duyuyordu.</p>

  <p>Prens Andrey, arada, başkana sorması gereken işleri üzüntüyle derin derin düşünerek Rostovların Otradnoya’daki evlerinin bahçesindeki iki tarafı ağaçlık patikadan eve yaklaşıyordu. Sağda ağaçların arkasında neşeli kadın sesleri duydu ve bir sürü genç kızın tiyatronun önünden karşıdan karşıya koştuğunu gördü. En önde sarı basma elbiseli, kara gözlü, şaşılacak kadar ince, siyah saçlı bir genç kız arabaya doğru koşuyordu. Başına beyaz bir mendil bağlamıştı. Mendilin altından dağılmış saç örgüleri görünüyordu. Genç kız bir şeyler bağırıyordu ama arabadakilerin yabancı olduğunu görünce ona hiç bakmadan gülerek gerisin geriye kaçtı.</p>

  <p>Prens Andrey nedense birden içinde bir hüzün duydu. Gün o kadar güzel, güneş o kadar parlak, etrafta her şey o kadar neşe doluydu ki; fakat o incecik o güzel genç kız, onun varlığını bilmek bile istemiyor, herhalde saçmasapan, ama bilinmeyen ayrı bir yaşantı içinde sevinç ve mutluluk duyuyordu. Prens Andrey elinde olmayarak merakla kendi kendine soruyordu: “Neye seviniyor böyle? Ne düşünüyor acaba? Herhalde askerlik tüzüğünü ya da Riyazan’da ücretle çalışan köylülerin çalışmasını düzenlemeyi düşünmüyor. Aklından neler geçiyor? Hem ona böyle mutluluk veren nedir?”</p>

  <p>Kont İlya Andreyiç, 1809 yılında Otradnoya’da hep aynı düzen içinde yaşıyordu, hemen hemen bütün şehir halkını evinde ağırlıyor, av partileri, tiyatrolar, ziyafetler düzenliyor, müzisyenler getiriyordu. Prens Andrey’in gelişine, her misafirin gelişine olduğu gibi sevinmiş ve onu neredeyse zorla gece yatısına bırakmıştı.</p>

  <p>Prens Andrey ev sahiplerinden en yaşlılarının ve yaklaşan isim gününden ötürü ihtiyar kontun evini dolduran misafirlerden en saygı değer olanlarının kendisini oyalamaya çalıştıkları o can sıkıcı gün boyunca, birkaç kez bir şeylere gülen ve öte yanda gençlerin arasında eğlenip duran Nataşa’ya bakarak “Ne düşünüyor? Onu bu kadar sevindiren şey nedir?” diye kendi kendine sorup durdu.</p>

  <p>Akşam yeni bir yerde tek başına kalınca uzun bir süre uyuyamadı. Kitap okudu, sonra mumu söndürdü, ama hemen gene yaktı. Panjurları içeriden kapalı olan oda sıcaktı. Prens Andrey gereken kâğıtların kentte olduğunu, daha ona ulaştırılmadığını söyleyerek onu alıkoyan o budala ihtiyara (Rostov’a öyle diyordu) öfkeleniyor, orada kaldığı için kendisine kızıyordu.</p>

  <p>Prens Andrey kalktı, açmak için pencereye doğru yürüdü. Daha panjurları açar açmaz, ay ışığı pencerenin yanı başında çoktandır pusuda bekliyormuş gibi içeri doluverdi. Prens Andrey pencereyi açtı. Gece serin, aydınlık ve hareketsizdi. Pencerenin tam altında bir yanları siyah, öbür yanları gümüş rengi bir ışıkla aydınlanmış görünen budanmış bir dizi ağaç, ağaçların altında yer yer gümüş rengi yapraklar ve dolgun, nemli, kıvır kıvır, ne olduğu bilinmeyen sapsarı bitkiler vardı. Daha uzakta siyah ağaçların arkasında çiğ damlalarıyla pırıl pırıl bir dam, sağda ışıl ışıl, bembeyaz gövdeli, etrafa dal budak salmış büyük bir ağaç, onun yukarısında aydınlık ama yıldızsız bahar göklerinde hemen hemen yusyuvarlak olmuş bir ay görülüyordu. Prens Andrey dirseğini pencereye dayadı, gözlerini gökyüzüne dikti.</p>

  <p>Prens Andrey’in odası orta kattaydı; onun oturduğu odanın altındaki odalarda da birileri vardı ve uyumuyorlardı. Yukarıdan kadın sesleri duydu. Hemen tanıdığı bir kız sesi:</p>

  <p>— Bir kerecik daha! dedi.</p>

  <p>Başka bir ses:</p>

  <p>— Canım ne zaman uyayacaksın sen? diye karşılık verdi.</p>

  <p>— Ben uyumayacağım! Uyuyamıyorum! Ne yapayım? Hadi, son olarak bir daha...</p>

  <p>İki genç kız sesi bir parçanın sonu olan bir melodiyi söyledi.</p>

  <p>— Ah, ne kadar güzel! Eh, şimdi artık uykuya!</p>

  <p>Önce duyulan ses pencereye yaklaştı:</p>

  <p>— Sen uyu! Ama ben uyuyamam.</p>

  <p>Bu sesin sahibi genç kızın pencereden dışarı sarktığı anlaşılıyordu; elbisesinin hışırtısı, hatta nefes alışı bile duyuluyordu. Her şey susmuş, taş gibi hareketsiz olmuştu. Tıpkı gökteki ayla onun etrafa yaydığı ışık ve gölgeler gibi... Prens Andrey de elinde olmayarak orada bulunduğunu belli etmemek için kımıldamaktan korkuyordu.</p>

  <p>İlk duyulan ses tekrar işitildi:</p>

  <p>— Sonya! Sonya! İnsan nasıl uyuyabilir canım! Şuraya baksana, bu ne güzellik! Ah! Her şey ne kadar güzel! Uyansana Sonya!</p>

  <p>Genç kız bunu neredeyse ağlayacakmış gibi söylemişti:</p>

  <p>— Bu kadar güzel bir gece hiçbir zaman görülmemişti, hiçbir zaman!</p>

  <p>Sonya isteksiz isteksiz bir şey söyledi. Öbür ses devam etti:</p>

  <p>— Canım, sen şu aya bak! Ah, ne kadar güzel! Gelsene buraya. Ne oluyorsun şekerim, canım buraya gel. Bak görüyor musun? İçimden ne geliyor, biliyor musun? Şöyle çömeleyim, kollarımla dizlerimi sıkıca kavrayayım, onları elimden geldiği kadar kavradıktan sonra bir gayret uçup gideyim! İşte böyle!</p>

  <p>— Yeter! Düşeceksin.</p>

  <p>İşitip kakışmalar duyuldu, sonra da Sonya’nın hoşnutsuzlukla:</p>

  <p>— Canım saat iki oldu! dediği işitildi.</p>

  <p>— Ah, işte sen hep böyle keyfimi kaçırmaktan başka bir şey bilmezsin! Haydi git, git!</p>

  <p>Her şey gene susmuştu. Ama Prens Andrey onun hâlâ oturduğunu biliyordu. Arada hafif bir kımıldama, bazen de iç çekişler işitiyordu. Genç kız birden:</p>

  <p>— Aman Allahım! Allahım! Nedir bu böyle! diye bağırdı. Madem uyumak gerekiyormuş, uyuyalım bari!</p>

  <p>Sonra pencereyi şiddetle çarparak kapadı.</p>

  <p>Prens Andrey, onun konuşmasına kulak kabartırken nedense hem genç kızın kendisi için bir şeyler söylemesini bekliyor hem de bundan korkuyordu. “Ben onun umrunda bile değilim. Gene de karşıma çıkıyor! Sanki kasten yapıyor gibi!” Birden içinde tüm yaşantısına öyle aykırı, öyle beklenmedik, karmakarışık, yepyeni düşünceler ve ümitler uyanmıştı ki durumunu tahlil edemeden yatıp uyudu...</p>

  <h2 id="sigil_toc_id_105">III</h2>

  <p class="nonindent">Prens Andrey, ertesi gün sadece kontla vedalaştı ve hanımların çıkmasını beklemeden evine döndü.</p>

  <p>Artık haziran başıydı; Prens Andrey eve dönerken içinde o tuhaf duyguları yaratan ve onu şaşırtıp zihninde bu kadar derin iz bırakmış olan eğri büğrü meşenin bulunduğu kayın ormanına girdi. Çıngırak sesleri ormanda bir ay öncekinden daha boğuk duyuluyordu; her şey dolgun, gölgeli ve koyuydu; şuraya buraya dağılmış körpe çamlar, ormanın genel güzelliğini bozmuyor, çevrelerine uyarak yeni yeşeren yumuşak ve kabarık dallarıyla tatlı bir yeşillik içinde duruyordu.</p>

  <p>Bütün gün hava çok sıcaktı, bir yerlerde fırtına hazırlanıyordu, ama yalnız küçücük bir bulut, damlalarını yoldaki toza ve olgun yaprakların üzerine püskürtmüştü. Ormanın sol tarafı loş ve gölgeliydi; sağ tarafı ıslanmıştı, rüzgârdan güneşte cam gibi parlıyor, hafif hafif sallanıyordu. Her şey çiçek içindeydi; bülbüller bazen yanında, bazen uzakta ötüyor, dem çekiyorlardı.</p>

  <p>Prens Andrey, “Evet, o iyi anlaştığım meşe ağacı burada, bu ormandaydı,” diye düşündü. “Ama nerede acaba?” Bunu düşünerek yolun sol tarafına bakıyor, ama bilmeyerek o aradığı meşeyi hayran hayran seyrediyordu. İhtiyar meşe, iyice değişmişti; dolgun, koyu yeşil bir çadır gibi etrafa yayılmış, akşam güneşinin ışıkları içinde hafif hafif sallanarak tatlı bir rehavet içinde duruyordu. Ne eğri büğrü parmaklar ne bereler görünüyor ne eski acıların ne de eski güvensizliğin izleri belli oluyordu. Yüzyıllık sert kabuğun arasından sapsız, dolgun körpe yapraklar fışkırmıştı; o kadar körpeydiler ki bunların o ihtiyarın vücudundan çıktığına inanılmazdı. Prens Andrey, “Evet, bu o gördüğüm meşe!” diye düşündü ve içinde birden baharın verdiği bir sevinç, bir yenilik duygusu uyandı. Hayatının en güzel anları zihninde canlanmıştı. Birden o uçsuz bucaksız gökyüzüyle Austerlitz’i de karısının sitem dolu cansız yüzünü de salın üzerindeki Piyer’i de gecenin güzelliğinden heyecan içinde kalan küçük kızı da geceyi de ayı da hatırladı.</p>

  <p>Bir anda kesin, değişmez bir karara vararak, “Hayır, hayat otuz bir yaşında bitmez,” diye söylendi. “Ama içimdeki her şeyi benim bilmem yeterli değil, bunları herkes bilmeli; Piyer de, o gökyüzünde uçmak isteyen kız da bilmeli! Herkes beni tanımalı, yaşantım yalnız benim için akıp gitmemeli, herkes o kız gibi benim yaşantımla hiç ilgilenmeden yaşamamalı, benim yaşantım herkeste yankılar bırakmalı ve herkes benimle birlikte yaşamalı!”</p>

  <p>Prens Andrey bu yolculuktan dönünce sonbaharda Petersburg’a gitmeye karar verdi ve bu kararını doğru göstermek için çeşitli bahaneler uydurdu. Petersburg’a muhakkak gitmesi, hatta orada bir görev alması gerektiğini gösteren bir dizi mantığa uygun ve akıllıca bulunmuş deliller her an ileri sürülebilirdi. Bir ay kadar önce köyden çıkıp gitmesi nasıl ona akıl alacak bir şey olarak görünmediyse şimdi de Petersburg’daki yaşantıya katılmanın, faal bir görev almanın zorunluluğundan nasıl şüphe edilebileceğini de bir türlü anlamıyordu. Ona öyle geliyordu ki hayatta edindiği bütün bilgileri herhangi bir işte uygulamaz ve tekrar faal bir görev almazsa bütün öğrendikleri boşa gidecek, anlamsız şeyler olarak kalacaktı. Şunu anlamıyordu ki eskiden aynı zayıf mantıkla, aldığı bütün derslerden sonra gene yararlı olabileceğine, mutluluğun ve sevginin mümkün olduğuna tekrar inanmayı, kendisini küçük düşüren bir şey gibi görmüştü. Şimdi aklı ona bambaşka şeyler fısıldıyordu. Prens Andrey bu yolculuktan sonra köyde sıkılmaya başlamıştı; eski işleri artık onu ilgilendirmiyordu ve çoğu zaman çalışma odasında tek başına otururken yerinden kalkıyor, aynaya yaklaşıyor, uzun uzun yüzünü seyrediyordu. Sonra dönüp gözlerini ölen eşi Liza’nın portresine çeviriyordu: Liza ona altın çerçevenin içinden saçları <i>à la grecque,</i><a class="noteref" href="../Text/notlar.xhtml#f23n2" id="ref2">2</a> bukle bukle kabartılmış olarak neşeli bir tavırla tatlı tatlı bakıyordu. Artık kocasına eski korkunç sözleri söylemiyordu. Yalnız yapmacıksız ve neşeli bir merakla onu seyrediyordu. Prens Andrey de ellerini arkada birleştirerek uzun bir süre odasında bazen kaşlarını çatarak, bazen gülümseyerek o mantığa aykırı, sözle anlatılması imkânsız ve bir suç gibi gizli düşünceleri zihninden geçirdi. Bu düşünceler, Piyer’le, şöhretle, penceredeki genç kızla, meşeyle, kadın güzelliğiyle, aşkla ilgiliydi. Bütün yaşamını değiştirmişti. Böyle anlarda, biri yanına girecek olsa çok sert, ciddi, kararlı, hatta hoşnutsuzluk uyandıracak kadar mantıklı davranıyordu.</p>

  <p>Bazen Prenses Mariya böyle bir anda içeri girip:</p>

  <p>— <i>Mon cher</i>, Nikoluşka bugün dışarı çıkamaz, hava çok soğuk, diyordu.</p>

  <p>O zaman Prens Andrey, ruhundaki o hiç de akla uygun olmayan gizli değişiklikten ötürü hırsını kız kardeşinden almak istiyormuş gibi soğuk bir tavırla ve mantığa uygun bir şekilde konuştuğunu sezdirerek:</p>

  <p>— Hava sıcak olsaydı çocuğu sırtında bir gömlekle çıkarırdık, hava soğuk olduğuna göre, onu sıcak tutacak elbiseler giydirmeli, zaten o elbiseler de bu iş için icat edilmiştir, yapılması gereken budur hava soğuksa! Yoksa çocuğu havaya ihtiyacı varken evde hapsetmek değil! diyordu.</p>

  <p>Prenses Mariya bu gibi durumlarda zihnî meşguliyetlerinin erkekleri ne kadar duygusuz bir hale getirdiğini düşünürdü.</p>

  <h2 id="sigil_toc_id_106">IV</h2>

  <p class="nonindent">Prens Andrey, Petersburg’a 1809 yılı Ağustos ayında geldi. O sıralarda genç Speranski’nin ünü ve gerçekleştirdiği reformlarda gösterdiği enerji zirvesine ulaşmıştı. Aynı ağustos ayı içinde, hükümdar yolda giderken arabası devrilmiş, ayağı incinmişti; bu yüzden üç hafta Peterhof'ta kalmış, bu süre içinde her gün yalnız Speranski ile görüşmüştü.</p>

  <p>O günlerde saraylıların rütbelerinin kaldırılması, devlet müşavirliği yapmak isteyenlerin ya da devlet işleri için kurulmuş komisyonlara üye olacakların sınavdan geçirilmeleri konusunda sosyeteyi altüst eden o dillere destan iki ferman hazırlanıyordu. Onlardan başka Rusya’da o sırada uygulanan adalet, idare ve maliye düzenini devlet şûrasından başlayarak köy idarelerine kadar değiştirecek tam bir anayasa hazırlanıyordu. İmparator Aleksandr’ın tahta çıkarken yerine getirmeyi düşündüğü o belirsiz, liberal hayaller şimdi gerçekleştiriliyordu; imparator bunları şaka yollu "<i>Comité du salut public”</i><a class="noteref" href="../Text/notlar.xhtml#f23n3" id="ref3">3</a> dediği yardımcıları, Çartorijski, Novositsev, Koçubey ve Stroganov’un yardımıyla gerçekleştirmeye çalışmıştı. Şimdi hepsinin yerini idari işlerde Speranski, askerî işlerde de Arakçayev almıştı. Prens Andrey, gelişinden kısa bir süre sonra, saraya mabeyinci olarak girdi ve hükümdarın her çıkışında hazır bulunmaya başladı. Hükümdar ona bir iki defa rastladığı halde Andrey’e bir söz olsun söylemek lütfunda bulunmadı. Prens Andrey daha eskiden de her zaman yüzü ve bütün varlığı hükümdara soğuk geliyormuş gibi bir his duyardı. Onun araya büyük bir mesafe koyan soğuk bir bakışla kendisine baktığını görünce bu tahmini daha da kuvvetlendi. Saraylılar Prens Andrey’e hükümdarın onunla 1805 yılından beri orduda hizmet görmediği için ilgilenmediğini ve bu yüzden hoşnutsuzluk duyduğunu açıkladılar.</p>

  <p>Prens Andrey, “Bir kimseden hoşlanmanın ya da hoşlanmamanın elimizde olmadığını ben de biliyorum,” diye düşünüyordu. “Bu yüzden askerî yönetmelik hakkındaki yazımı hükümdara elimle vermeyi aklımdan bile geçirmemeliyim, ama hele o iş bir defa yoluna girsin, ne önemli olduğu kendiliğinden anlaşılır.” Yazısını babasının arkadaşı yaşlı bir feldmareşale ulaştırdı. Feldmareşal ona bir randevu vererek Prens Andrey’i iyilikle karşıladı ve hükümdara bu işi bildireceğine söz verdi. Birkaç gün sonra, Prens Andrey’e millî savunma bakanı Kont Arakçayev’i gidip görmesi bildirildi.</p>

  <p>Prens Andrey, bildirilen günde, sabah saat dokuzda Kont Arakçayev’in kabul salonuna gitti. Kendisi Arakçeyev’i şahsen tanımıyordu ve hiç görmemişti, ama onun hakkında öğrendiği şeyler, o adama karşı içinde pek saygı uyandırmıyordu.</p>

  <p>Prens Andrey, Kont Arakçayev’in kabul odasında önemli önemsiz birçok kişi arasında beklerken “O milli savunma bakanıdır, hükümdarın, imparatorun güvenini kazanmış bir kişidir; bu bakımdan onun kendisine ait şu veya bu özellikleri hiç kimseyi ilgilendirmez; ona yazımı inceleme görevini vermişler, demek ki onu ancak o uygulayabilir!” diye düşünüyordu.</p>

  <p>Daha çok yaver olarak geçirdiği hizmet süresinde, önemli kişilerden birçoğunun kabul salonlarında bulunmuştu, bu kabul salonlarını birbirinden ayıran özellikleri çok belirli olarak görürdü. Kont Arakçeyev’in kabul salonunun büsbütün özel bir havası vardı. Bu bekleme odasında, kabul edilme sırasını bekleyen önemsiz kişilerin yüzünde bir utanç ve bir boyun eğiş seziliyordu; daha yüksek rütbeli olanların yüzünde (hep aynı şekilde) göze çarpan bir huzursuzluk vardı. Bu huzursuzluğu aşırı serbest tavırlarla ya da kendi kendileriyle, içinde bulundukları durumla ve bekledikleri kimseyle hafif hafif alay ederek saklamaya çalışıyorlardı. Bazıları düşünceli düşünceli bir aşağı, bir yukarı dolaşıyor, bazıları fısıldaşarak gülüşüyorlardı: Prens Andrey ikide bir Kont Arakçeyev’e takılan takma adları, “Andreyiç’in kuvvetleri” ve “Amca sana gösterir!” sözlerini işitiyordu. Bir general, önemli bir kişi olarak herhalde bu kadar çok beklemek zorunda kalmasını kendisine karşı yapılmış bir hakaret saydığı için, kavuşturduğu bacaklarını sık sık değiştirerek oturduğu yerde etrafına küçümseyen bir tavırla gülümsüyordu.</p>

  <p>Ama kapı açılır açılmaz bütün yüzlerde hemen yalnız bir tek şey beliriyordu: Korku... Prens Andrey, nöbetçi subaya, kendisinin gelmiş olduğunu bir defa daha bildirmesini söylediği zaman ona alayla baktılar ve ancak sırası gelince içeriye gireceğini söylediler. Bakanın odasına birkaç kişi alınıp çıkarıldıktan sonra, o korkunç kapıdan Prens Andrey’i zavallı ve korkak haliyle şaşırtmış bir subay içeri alındı. Subayın görüşmesi uzun sürdü. Birden kapının öbür tarafından kulağa hoş gelmeyen sesin yankıları duyuldu, solgun subay, dudakları titreyerek dışarı çıkıp başını ellerinin arasına aldı ve kabul odasından geçerek öbür tarafa gitti.</p>

  <p>Onun arkasından Prens Andrey’i kapıya doğru götürdüler; nöbetçi subay fısıldayarak “Sağda, pencereye doğru!” diye söylendi.</p>

  <p>Prens Andrey, zengin döşenmemiş temiz çalışma odasına girdi ve masanın başında kırk yaşlarında vücudunun üst kısmı ve başı uzun, saçları kısa kesilmiş, yüzü derin kırışıklıklar içinde, kahverengi gözlerinde yeşil benekler bulunan çatık kaşlı, kırmızı, sarkık burunlu bir adam gördü. Arakçeyev başını ona doğru çevirdi, yüzüne bakmadan:</p>

  <p>— Siz ne istiyorsunuz? diye sordu.</p>

  <p>Prens Andrey yavaşça:</p>

  <p>— Benim bir dileğim yok ekselans, diye söylendi.</p>

  <p>Arakçeyev’in gözleri ona doğru çevrildi:</p>

  <p>— Oturunuz Prens Bolkonski! dedi.</p>

  <p>— Benim bir dileğim yok, yalnız hükümdarımız, imparator hazretleri sunmuş olduğum yazıyı size ulaştırmak lütfunda bulunmuş...</p>

  <p>Arakçeyev:</p>

  <p>— Müsaade buyrun azizim, yazınızı okudum! diye sözünü kesti.</p>

  <p>İlk sözleri şefkatle söylemişti, sonra gene yüzüne bakmadan, gittikçe daha çok hor gören ve karşısındakini azarlıyormuş gibi bir tavırla devam etti:</p>

  <p>— Yeni kanunlar mı teklif ediyorsunuz? Kanunlar çok! Eskilerini uygulayacak adam bulamıyoruz. Bugün herkes kanun yazıyor! Yazmak kolay, uygulamak zor.</p>

  <p>Prens Andrey saygıyla:</p>

  <p>— Ben buraya hükümdarımızın, imparatorumuzun iradesi üzerine ekselansınızın yazılarım hakkında nasıl bir işlem yapmayı düşündüğünü öğrenmeye geldim efendim, dedi.</p>

  <p>Arakçeyev:</p>

  <p>— Yazınızın üzerinde kararım yazılmış ve komiteye gönderilmiştir. Onu onaylamıyorum!</p>

  <p>Yeniden kalkarak yazı masasından bir kâğıt çıkardı, “İşte!” diyerek onu Prens Andrey’e uzattı.</p>

  <p>Kâğıdın üzerinde, yatık olarak kurşun kalemiyle, büyük harfleri küçük yazılmış, imlası bozuk, noktasız, virgülsüz bir yazıyla, “Fransız askerî kanunlarından, hiçbir esasa dayanmadan kopya edilmiş ve gereksiz yere askeri kanunlardan ayrılınmıştır,” deniliyordu.</p>

  <p>Prens Andrey:</p>

  <p>— Yazım hangi komiteye verildi? diye sordu.</p>

  <p>— Askeri yönetmelikleri inceleme komitesine. Hem ekselansınızın da bu komiteye üye olmaları tarafımdan teklif edilmiştir. Yalnız maaşsız...</p>

  <p>Prens Andrey gülümsedi:</p>

  <p>— Zaten ben maaş istemedim.</p>

  <p>Arakçeyev:</p>

  <p>— Maaşsız üye olarak... diye tekrarladı. Sonra, Bana şeref verdiniz, diyerek dışarıya doğru seslendi:</p>

  <p>— Hey! Oğlum çağır bakalım! Daha başka kim var?</p>

  <p>Bir taraftan da Prens Andrey’i uğurluyordu.</p>

  <h2 id="sigil_toc_id_107">V</h2>

  <p class="nonindent">Prens Andrey, komiteye üye olarak alındığı konusunda kendisine bilgi verilmesini beklerken eski tanıdıklarıyla ve özellikle nüfuzlu olduklarını bildiği, ona yararlı olabilecek kişilerle ahbaplığını tazeledi. Şimdi Petersburg’da tıpkı savaşlardan önceki gibi bir his duyuyordu. O zaman kendisine rahat, huzur vermeyen bir merakla karşı konulmaz bir gücün onu milyonların kaderini ellerinde tutan, ilerisini hazırlayan yüksek çevrelere doğru çektiğini hissediyordu. İhtiyarların öfkesinden, olup bitenleri bilmeyenlerin merakından, bir şeyler bilenlerin ağızlarından bir şey kaçırmamaya çalışmalarından, herkesin acelesinden, düşünceli halinden, her gün bir yenisini öğrendiği sayısız komitelerden, komisyonlardan anlıyordu ki şimdi 1809 yılında, burada, Petersburg’da büyük bir halk savaşı hazırlanmaktaydı; bunun başkomutanı da tanımadığı ve kendisine dâhi olarak görünen esrarengiz bir kişiydi: Bu da Speranski’ydi. Pek iyi bilmediği reformlar, o reformların başlıca yapıcısı Speranski onu öylesine bir heyecanla ilgilendirmeye başlamıştı ki askerî yönetmelik işi kısa bir süre içinde zihninde yavaş yavaş ikinci plana geçti.</p>

  <p>Prens Andrey, dönemin Petersburg sosyetesinin çeşit çeşit yüksek çevrelerinde karşılanmak için en elverişli konumdaydı. Reformları savunanlar onu sevinçle aralarına alıyor, kendi taraflarına çekmeye çalışıyorlardı. Çünkü hem akıllı hem de çok okumuş bir adam olarak tanınmıştı. İkinci olarak da köylülerini bağımsızlığa kavuşturduğu için liberal görüşlü sayılıyordu. Hoşnutsuzluk içinde olan ihtiyarlar partisi, babasının oğlu olarak doğrudan doğruya ona başvuruyor, yapılan reformları yeriyor, kendilerini desteklemesini bekliyorlardı. Kadınlar ve yüksek sosyete onu candan kabul etmişlerdi; çünkü zengin, soylu bir kısmetti, aynı zamanda güya öldüğü hakkında dolaşan hikâye ile eşinin feci ölümü, ona romantik bir hava vermişti. Bu yüzden sanki yepyeni bir adam olmuştu. Ayrıca, onu daha önce tanımış olanlar hep bir ağızdan son beş yıl içinde olumlu yönde çok değiştiğini, yumuşadığını, olgunlaştığını, tavırlarında eski yapmacıklığın, kibirliliğin, alaycılığın kalmadığını, aksine yıllar geçtikçe sakinliğe kavuştuğunu söylüyorlardı. Herkes ondan söz ediyor, onunla ilgileniyor, onu görmek istiyordu.</p>

  <p>Prens Andrey, Kont Arakçeyev’i ziyaretinin ertesi akşamı Kont Koçubey’in partisine gitti. Ona “Andreyiç denilen kuvvet” ile yaptığı görüşmeyi anlattı (Koçubey, Prens Andrey’in savunma bakanını kabul odasında fark ettiği gibi sanki bir şeylerle belirsiz bir şekilde alay ediyormuşçasına Arakçeyev’e bu adı veriyordu).</p>

  <p>Koçubey:</p>

  <p>— <i>Mon cher!</i> dedi. Bu işte bile Mihail Mihaloviç’i atlamayınız. <i>C'est le grand faiseur.</i><a class="noteref" href="../Text/notlar.xhtml#f23n4" id="ref4">4</a> Ben ona söylerim. Bu akşam geleceğine söz vermişti...</p>

  <p>Prens Andrey:</p>

  <p>— İyi ama askerî yönetmeliklerden Speranski’ye ne? diye sordu.</p>

  <p>Koçubey, Bolkonski’nin saflığına hayret ediyormuş gibi başını salladı:</p>

  <p>— Geçenlerde onunla sizden söz ettik, diye devam etti. Sizin o azat edilmiş rençberlerinizden...</p>

  <p>Katerina devrinden kalma bir ihtiyar, küçümseyen bir tavırla Bolkonski’ye doğru dönerek sordu:</p>

  <p>— Ha... Köylülerinizi azat eden siz miydiniz prens?</p>

  <p>Bolkonski ihtiyarı boşuna öfkelendirmemek, davranışını ona hoş görülecek bir şey olarak göstermek için:</p>

  <p>— Zaten küçük bir çiftlikti, hiçbir gelir getirmiyordu, dedi.</p>

  <p>İhtiyar adam Koçubey’e bakarak:</p>

  <p>— <i>Vous craignez d'être en retard?</i><a class="noteref" href="../Text/notlar.xhtml#f23n5" id="ref5">5</a> diye sordu. Devam etti:</p>

  <p>— Ben yalnız bir şeyi anlamıyorum, köylüler azat edilirse toprağı kim sürecek? Kanun yazmak kolay! Yönetmek zor. Bu tıpkı şuna benzer: Sorarım size kont, herkes sınavdan geçecekse meclislere kim başkanlık edecek?</p>

  <p>Koçubey bir ayağını öbür ayağının üzerine koyup çevresine bakındı:</p>

  <p>— Herhalde sınavda başarı gösterenler, ben öyle sanıyorum.</p>

  <p>— Bakın yanımda Priyaniçnikov isminde biri çalışıyor, cana yakın, altın gibi bir adam! Ama altmış yaşında. Şimdi o da mı sınavdan geçecek?</p>

  <p>— Evet, zor bir şey, özellikle alt tabakalarda tahsil edenler azdır ama...</p>

  <p>Kont Koçubey sözünü bitirmedi, yerinden kalktı ve Prens Andrey’in kolundan tutarak onunla birlikte o anda içeriye giren uzun boylu, dazlak, teni açık renk, kırk yaşlarında, genç ve açık alınlı, aynı zamanda uzun yüzünde tuhaf bir beyazlık olan adamı karşıladı. İçeriye girenin sırtında lacivert bir frak, boynunda bir haç, göğsünün sol tarafında bir yıldız nişanı vardı. Bu Speranski’ydi. Prens Andrey onu hemen tanıyınca insanın hayatının önemli anlarında olduğu gibi içinin ürperdiğini hissetti. Bu saygı mıydı, kıskançlık mıydı, yoksa bekleyişten mi ileri geliyordu? Bunu bilemiyordu. Speranski’nin özel bir tipi vardı, bakanlar onu hemen tanıyabilirdi.</p>

  <p>Prens Andrey çevresinde bulunan hiç kimsede, böylesine sakin bir tavır ve ağır, beceriksiz hareketlerde bile kendini belli eden böylesine bir güven görmemişti. Hiç kimsede yarı kapalı, hafif nemli gözlerin böyle ciddi, aynı zamanda yumuşak bir ifadeyle baktığını, hiçbir anlam taşımayan bir gülümsemede böylesine bir sertlik bulunabileceğini fark etmemiş, böylesine ince, pürüzsüz ve hafif bir ses işitmemiş, en önemlisi hiçbir yüzde ve özellikle hiçbir elde böyle yumuşak bir beyazlık gözüne çarpmamıştı; bu eller biraz geniş, ama olağanüstü denecek kadar tombul, yumuşak ve beyazdı. Prens Andrey, sadece uzun bir süre hastanede kalmış erlerin yüzünde böyle bir beyazlık ve yumuşaklık görmüştü. Bu adam hükümdara raporları veren, ona Erfurt’ta yol arkadaşlığı eden ve orada birkaç kez Napolyon’la konuşup görüşen devlet bakanı Speranski'ydi.</p>

  <p>Speranski kalabalık bir yere girildiği zaman insanın elinde olmayarak yaptığı gibi, gözlerini birinin yüzünden öbürüne doğru çevirmiyor, konuşmakta da acele etmiyordu. Alçak sesle, herkesin söylediklerini dinleyeceğini bilerek konuşuyor, yalnız konuştuğu kimsenin yüzüne bakıyordu.</p>

  <p>Prens Andrey özel bir dikkatle Speranski’nin her sözünü, her davranışını izliyordu. Daha çok başkalarının davranışlarını sert bir şekilde eleştiren insanların yaptığı gibi, yeni bir insanla karşılaşınca (özellikle Speranski gibi dillere destan olmuş, ününden tanıdığı bir kişiyle tanışınca) onda bir insanda görülebilecek meziyetlerin en üstün olanlarını eksiksiz bulacağını sanırdı.</p>

  <p>Speranski, Koçubey’e daha önce gelemediğine üzüldüğünü, sarayda kendisini alıkoyduklarını söyledi. Kendisini alıkoyanın hükümdar olduğunu açıklamadı. Prens Andrey bu yapmacık tevazuyu hemen fark etmişti. Koçubey Prens Andrey’in ismini söyleyince Speranski gözlerini ağır ağır Bolkonski'ye çevirdi ve dudaklarında aynı gülümsemeyle, hiç konuşmadan ona bakmaya başladı, sonra:</p>

  <p>— Sizinle tanıştığıma çok memnun oldum, herkes gibi ben de sizden söz edildiğini işittim, dedi.</p>

  <p>Koçubey, Arakçeyev’in Bolkonski'yi nasıl kabul ettiğini birkaç sözle anlattı. Speranski’nin gülümseyişi daha da belirgin oldu.</p>

  <p>— Askerî yönetmelikleri inceleme komisyonu müdürü, Mösyö Magnitski iyi dostumdur, dedi (Her hecenin, her sözün üzerinde dura dura konuşuyordu). Eğer isterseniz sizi onunla tanıştırabilirim (Cümlenin nokta yerinde sustu). Ümit ederim ki onda anlayış ve akla uygun olan her şeyi destekleme isteği bulacaksınız.</p>

  <p>Speranski’nin çevresinde hemen bir halka meydana gelmişti ve Priyaniçnikov ismindeki adamından söz eden ihtiyar bile bir soruyla Speranski’ye başvurdu.</p>

  <p>Prens Andrey, konuşmaya katılmadan, daha kısa bir süre önce hiç önemi olmayan bir papaz okulu öğrencisiyken bugün o tombul beyaz ellerinin arasında (kendi düşüncesine göre) Rusya’nın kaderini tutan adamın bütün davranışlarını inceliyordu. Speranski’nin ihtiyara yukarıdan baktığını belli eden sakin bir tavırla karşılık vermesine şaşıp kaldı. Speranski, sanki çok yükseklerden, büyük bir tenezzülde bulunuyormuş gibi lütfen konuşuyordu. İhtiyar sesini aşırı derecede yükseltince Speranski gülümsedi ve hükümdarın keyfine uygun bulduğu herhangi bir şeyin yararlı olup olmadığı konusunda hiçbir düşünce yürütemeyeceğini söyledi.</p>

  <p>Speranski bir süre orada bulunan kimselerle konuştuktan sonra, ayağa kalktı. Prens Andrey’e yaklaşarak onu odanın öbür ucuna götürdü. Belli ki onunla meşgul olmayı gerekli buluyordu. Çevresindekileri hor gördüğünü belli eden yumuşak bir gülümsemeyle:</p>

  <p>— O saygıdeğer ihtiyarın beni sürüklediği heyecanlı konuşma arasında sizinle konuşmak fırsatını bulamadım prens, dedi.</p>

  <p>Bu gülümseyişle sanki biraz önce konuştuğu insanların ne kadar önemsiz kişiler olduklarını kendisinin de Prens Andrey’in de bildiğini belirtmek istiyor gibiydi. Bu tavrı, Prens Andrey’in gururunu okşamıştı.</p>

  <p>Speranski devam etti:</p>

  <p>— Ben sizi çoktandır tanıyorum: Önce köylüleriniz için yaptıklarınızdan tanıyorum sizi. Bu bizim için ilk örnektir; bu yolda ne kadar çok kimse yürürse o kadar iyi olur! İkinci olarak da biliyorum ki bunca tartışmalara, çekişmelere sebep olan saray rütbeleri konusundaki yeni fermandan ötürü, kendini hakarete uğramış saymayan mabeyincilerden biri sizsiniz!</p>

  <p>Prens Andrey:</p>

  <p>— Orası öyle, babam o haktan yararlanmamı istemedi; onun için göreve en küçük rütbeden başladım.</p>

  <p>— Babanız eski devrin adamı, ama belli ki, sadece adaletin yeniden uygulanmasını sağlayan bu tedbiri o kadar kötüleyen çağdaşlarımızdan çok daha üstün bir insan.</p>

  <p>Prens Andrey, Speranski’nin, üzerinde hissetmeye başladığı etkisine karşı koymaya çalışarak:</p>

  <p>— Ama bana öyle geliyor ki kötülemelerinde bir nedene dayanıyorlar, dedi.</p>

  <p>Speranski’nin bütün düşüncelerini kabul etmek. Prens Andrey’de hoşnutsuzluk uyandırıyordu: Ona tamamen karşıt bir söz söylemek istiyordu. Her zaman hem rahat hem de güzel konuşan Prens Andrey, şimdi Speranski ile konuşurken düşüncelerini açıklamakta zorluk çekiyordu. Zihni o ünlü adamın kişiliğini incelemekle fazla meşgul oluyordu.</p>

  <p>Speranski yavaşça:</p>

  <p>— Bu neden, kişisel bir hırs, bir yükselme hırsı olabilir, diyerek taşı gediğine koydu:</p>

  <p>Prens Andrey:</p>

  <p>— Bir bakıma da devletin çıkarı düşünülmüş olabilir.</p>

  <p>Speranski yavaşça gözlerini indirdi:</p>

  <p>— Yani ne demek istiyorsunuz?</p>

  <p>Prens Andrey:</p>

  <p>— Ben Montesquieu hayranlarındanım! dedi. Onun “<i>Le principe des monarchies est l’honneur.</i>” düşüncesi, <i>me paraît incontestable. Certains droits et privilèges de la noblesse me paraissent être des moyens de soutenir ce sentiment.</i><a class="noteref" href="../Text/notlar.xhtml#f23n6" id="ref6">6</a></p>

  <p>Speranski’nin beyaz yüzündeki gülümseme siliniverdi. O zaman Andrey’e daha yakışıklı göründü. Herhalde Prens Andrey’in düşüncesi ona üzerinde durulmaya değer bir şey olarak görünmüştü. Fransızcayı belli bir zorluk çekerek ve Rusça’dan çok daha yavaş konuşuyordu, ama hiç istifini bozmadan söze başladı:</p>

  <p>— <i>Si vous envisagez la question sous ce point du vue,</i><a class="noteref" href="../Text/notlar.xhtml#f23n7" id="ref7">7</a> Montesquieu’ye göre, <i>l'honneur,</i><a class="noteref" href="../Text/notlar.xhtml#f23n8" id="ref8">8</a> her şeyden önce insanların görevine zarar verecek bazı üstünlüklerle korunamaz! Ona göre şeref, ayıplanacak davranışların yapılmamasını sağlayan yasaklayıcı ya da beğenilmek için, daha doğrusu beğenilmeyi ifade eden ödülleri kazanmak için girişilen bir yarışın belirli kaynağıdır.</p>

  <p>İleri sürdüğü deliller özlü, sade ve açıktı:</p>

  <p>— Bir yarışmaya yol açan bu şeref duygusuna kuvvet veren kurum, büyük İmparator Napolyon’un <i>légion d'honneur'ü,</i> göreve zarar vermeyen, aksine görevde başarıya ulaşılmasını sağlayan kurumdur. Yoksa saraydan gelme ya da zümreye özgü bir üstünlük değildir.</p>

  <p>Prens Andrey:</p>

  <p>— Buna itiraz etmiyorum, ama saraylılara tanınan üstünlüğün de aynı sonucu sağladığı inkâr edilemez, dedi. Her saraylı durumuna uygun bir davranışta bulunmak zorunluluğunu duyar.</p>

  <p>Speranski, karşısındakini rahatsız eden bu tartışmayı tatlı bir sözle sona erdirmek istediğini belirten bir gülümsemeyle:</p>

  <p>— Ama siz haktan yararlanmak istemediniz, dedi. Eğer çarşamba günü evime şeref vermek lütfunda bulunursanız ben Magnitski ile konuştuktan sonra ilgilenebileceğiniz şeyleri haber verebilirim. Ayrıca, sizinle daha etraflı olarak sohbet etmek zevkini tatmış olurum.</p>

  <p>Sonra gözlerini kapayarak <i>à la française</i><a class="noteref" href="../Text/notlar.xhtml#f23n9" id="ref9">9</a> eğildi, veda etmeden, başkalarının dikkatini çekmemeye çalışarak çıkıp gitti.</p>

  <h2 id="sigil_toc_id_108">VI</h2>

  <p class="nonindent">Prens Andrey, Petersburg’a gelişinin ilk haftalarında, her şeyden uzak, yapayalnız yaşadığı zamanlar zihninde meydana gelmiş tüm düşünce akımının kentte kendini kaptırdığı önemsiz işlerle büsbütün gölgelendiğini hissediyordu.</p>

  <p>Akşamları eve dönünce not defterine yapılması gereken dört beş ziyareti ya da belirli saatlerde verilen randevuları yazıyordu. Her gün yapılacak işler her yere vaktinde yetişecek şekilde hayatının düzenlenmesi, enerjisinin büyük kısmını alıyordu. Hiçbir şey yapmıyor, hiçbir şeyi düşünmüyor, düşünmeye vakit bulamıyor, yalnız konuşuyor ve eskiden köydeyken etraflı olarak düşündüklerini ilgi çekici bir şekilde anlatıp duruyordu.</p>

  <p>Bazen aynı gün içinde, ayrı ayrı çevrelerde hep aynı şeyleri tekrarladığını hoşnutsuzlukla fark ediyordu. Ama bütün gün boyunca o kadar meşguldü ki hiçbir şey yapmadığını düşünmeye vakit bulamıyordu.</p>

  <p>Speranski, Koçubey’deki ilk görüşmelerinde olduğu gibi çarşamba günü evinde Bolkonski’yi tek başına kabul edince onunla baş başa uzun uzun ve güven göstererek konuşmuş, böylece Prens Andrey’in üzerinde büyük bir etki yaratmıştı.</p>

  <p>Prens Andrey, o kadar çok insanı değersiz adi yaratıklar olarak görüyor ve bir başka insanı kendisinin ulaşmak istediği kusursuz, ideal varlık olarak görmeyi o kadar istiyordu ki Speranski’de tam anlamıyla aklı başında ve iyi bir insan bulduğuna kolaylıkla inandı. Eğer Speranski, Prens Andrey ile aynı çevreden, aynı terbiyeyi görmüş, aynı manevi alışkanlıklarına sahip bir insan olsaydı Bolkonski onda insani bakımdan zayıf, hiç de kahramanca olmayan yönleri hemen bulurdu. Ama şimdi bu garip görünen, mantığı ağır basan üstelik pek kavrayamadığı zekâ, onda saygı uyandırıyordu. Ayrıca Speranski, -Prens Andrey’in yeteneklerini değerlendirdiğinden ötürü mü, yoksa onu kendi tarafına çekmeyi gerekli bulduğu için mi, bilinmez- onun yanındayken o tarafsız, heyecansız zekâsıyla düşünce oyunları yapıyor, kendine güvendiğini belli ederek söze ihtiyaç kalmadan karşısındaki insanı kendisiyle birlikte, bütün insanların saçmalıklarını ve kendi düşüncelerinin derinliğini, mantığını kavrayabilecek tek varlık saydığını belirten gurur okşayıcı sözler söylüyordu.</p>

  <p>Speranski’yle yaptığı bu ilk uzun konuşma, Prens Andrey’de onu ilk gördüğü andaki duygusunu kuvvetlendirmişti. Onu aklı başında, her şeyi ciddi düşünebilen, ince zekâlı, nüfuzunu enerji ve azmi sayesinde elde etmiş ve bu nüfuzu yalnız Rusya’nın iyiliği için kullanan bir insan olarak görüyordu. Prens Andrey’in gözünde Speranski, yaşamanın bütün oluşumlarını akla uygunlukla açıklayan, yalnız mantığa uygun şeyleri gerçek kabul eden, her şeyi aklın ölçüsüne vurmasını bilen bir insandı; kendisi işte böyle bir insan olmayı isterdi. Speranski’nin yaptığı açıklamalarda her şey o kadar açık, o kadar basit görünüyordu ki Prens Andrey elinde olmayarak onunla bütün konularda anlaşıyordu, itiraz ettiği ya da tartışmaya giriştiği zamanlarda bunu sadece bağımsız olmak ve Speranski'nin bütün düşüncelerine boyun eğmemek istediğinden yapıyordu. Her şey onun dediği gibiydi, her şey iyiydi, güzeldi de yalnız bir şey Prens Andrey’i şaşırtıyordu: O da Speranski’nin başka insanların kendi iç dünyasına girmelerine imkân vermeyen o soğuk, o ayna gibi pırıl pırıl bakışı ve beyaz yumuşacık eliydi; Prens Andrey bu ele, herkesin nüfuz sahibi kimselerin eline baktığı gibi bakmaktan kendini alamıyordu. O ayna gibi bakış ve yumuşak el nedense Prens Andrey’i sinirlendiriyordu. Bunlardan başka Speranski’nin diğer insanları aşırı derecede küçük görmesi ve kendi düşüncelerinin doğruluğunu göstermek için ileri sürdüğü delillerle örneklerin çeşitliliği de Prens Andrey’de tatsız bir şaşkınlık uyandırıyordu. Speranski kıyaslamadan başka akla gelebilecek her çeşit düşünceyi silah olarak kullanıyor ve Prens Andrey’e aşırı görünen bir cesaretle bir konudan ötekine geçiyordu. Bazen işleri pratik yönden ele alan faal bir adam oluyor, hayale kapılanları yeriyor, bazen her şeyi alaya alan bir adam oluveriyor ve kendisine karşı gelenlerle için için eğleniyor, bazen mantığından bir adım olsun ayrılmayan bir insan tavrı takınıyor, bazen de birden metafizik konulara dalıveriyordu (Delil olarak kullandığı bu son silaha sık sık başvuruyordu). Konuyu metafizik yüksekliklere yöneltiyor, belirli mesafe, zaman ve düşünce anlayışlarını ele alıyor, metafizikten yararlanarak ileri sürülen düşünceye karşı deliller buluyor, sonra tekrar tartışmaya konu olan sorunların temeline iniyordu.</p>

  <p>Speranski’nin zekâsında Prens Andrey’i şaşırtan en önemli özellik muhakkak ki onun aklın kuvvetine ve prensiplerine olan sarsılmaz inancıydı. Prens Andrey’in aklına sık sık gelen “Ne olursa olsun insan aklından her geçeni ifade edemez!” düşüncesi hiçbir zaman onun aklından geçmiyordu ve hiç “Bütün bu düşündüklerim, bütün bu inandıklarım acaba saçma değil mi?” diye kararsızlığa düşmüyordu. İşte Prens Andrey’i, her şeyden çok Speranski’nin zekâsının bu özel yapısı kendine çekiyordu.</p>

  <p>Tanışmalarının ilk gününde Prens Andrey, Speranski’ye karşı tıpkı bir vakitler Bonapart’a duyduğu gibi heyecanla karışık bir hayranlık içindeydi. Speranski’nin bir papazın oğlu olması, bunun budala birtakım insanlara onu “şarapçı” ve “papaz dölü” olarak hor görmelerine imkân vermesi (birçokları öyle yapıyorlardı) Prens Andrey’in ona beslediği duyguyu korumaya, elinde olmayarak bu duyguyu kuvvetlendirmeye zorluyordu.</p>

  <p>Bolkonski’nin onun evinde geçirdiği o ilk akşam, Speranski yasaları hazırlayan komisyondan söz açtıktan sonra, için için alay ederek Prens Andrey’e, bu komisyonun yüz eli yıldan beri var olduğunu, bu yüzden milyonlarca ruble harcandığını, ama hiçbir şey yapamadığını, yalnız Roenkampf'ın kıyaslamalı hukukunun bütün maddelerine birer etiket yapıştırdığını anlatmıştı.</p>

  <p>— Hepsi bu kadar işte! Devlet de bu iş için milyonlar ödemiştir! demişti. Biz senatoya yeni bir icra kuvveti vermek istiyoruz, oysa yasalarımız yok, bu yüzden sizin gibi insanların bugün görev almaması günah olur.</p>

  <p>Prens Andrey, bu iş için hukuk tahsili yapmış olmak gerektiğini, kendisinin ise böyle bir tahsil yapmamış olduğunu söyledi.</p>

  <p>— Canım, zaten kimsenin böyle bir tahsil yaptığı yok! Ne yaparsınız? Bu, içinden kuvvet zoruyla çıkılması gereken bir <i>circulus</i> vicisus’dur.<a class="noteref" href="../Text/notlar.xhtml#f23n10" id="ref10">10</a></p>

  <p>Bir hafta sonra Prens Andrey askerî yönetmeliği meydana getiren komisyonun üyesi ve hiç beklemediği halde, yasaları hazırlayan komisyonun başkanı olmuştu. Speranski’nin ricası üzerine medeni kanunun birinci bölümünü üzerine almış ve <i>Code Napolyon</i> ile <i>Code Justiniani'</i>nin<a class="noteref" href="../Text/notlar.xhtml#f23n11" id="ref11">11</a> kişisel haklar bölümü üzerinde çalışmaya başlamıştı.</p>

  <h2 id="sigil_toc_id_109">VII</h2>

  <p class="nonindent">Bundan iki yıl kadar önce, 1808 yılında, Piyer çiftliklerini gezip dolaştıktan sonra Petersburg’a döndüğünde, istemeyerek oradaki masonların başına geçmişti. Alt ve üst dereceli localar kuruyor, yeni üyeler topluyor, ayrı ayrı locaların birleştirilmesi ve masonlukla ilgili gerçek belgelerin toplanmasıyla uğraşıyordu. Mason localarının yapılması için para veriyor, üyelerden çoğunun vermekte cimri davrandıkları, hatta her zaman vermedikleri sadakaları elinden geldiği kadar tamamlamaya çalışıyordu. Mason örgütünün Petersburg’da kurduğu yoksullar evini hemen hemen tek başına kendi geliriyle destekliyordu.</p>

  <p>Bu arada yaşamı eskisi gibi, aynı eğlenceler, aynı taşkınlıklar içinde geçiyordu. Güzel yemekler yemeyi, içki içmeyi seviyor, bekârların toplantı ve eğlencelerine katılmayı ahlaksızca ve kendisini alçaltan bir şey saydığı halde oralara gitmekten kendini alamıyordu. Eğlencelerin ve işlerinin sarhoşluğuna kapıldığı halde, üzerinde durduğu masonluk temelinin, ne kadar sağlam tutunmaya çalışırsa o hızla, ayağının altında kaymaya başladığını hissediyordu. Altındaki bu temel derinlere gömüldükçe ona elinde olmayarak bağlandığını daha çok hissediyordu. Mason Biraderliği’ne girdiğinde, tıpkı altında bataklık bulunan düz bir yere güvenle ayak basan biri gibiydi. Ayağını oraya basar basmaz gömülüvermişti. Üzerinde durduğu düzeyin sağlamlığına tam olarak güvenebilmek için öbür ayağını da onun üzerine basmış, daha derine gömülmüş ve artık elinde olmayarak diz boyu çamur içinde dolaşmaya başlamıştı.</p>

  <p>Yosif Alekseyeviç, Petersburg’da değildi (Kendisi son zamanlarda Petersburg’daki locaların işleriyle ilgisini kesmişti ve hiç ayrılmadan Moskova’da oturuyordu). Piyer, localardaki bütün biraderleri dışarıdan tanıyordu ve onları, zayıf, değersiz insanlar olarak bildiği Prens B. ya da İvan Vasilyeviç D... diye değil de sadece masonluk dolayısıyla birader olarak görmek ona zor geliyordu; mason önlüklerindeki işaretlerin altında, elde etmek için çırpındıkları üniformalarla nişanları görüyordu. Çok defa, sadaka toplarken yarısı kendisi kadar zengin on üye büyük kısmı sonradan ödenmek üzere sadece yirmi otuz ruble yazdırdığında, masonluğun “Her birader, bütün servetini insanlar için feda etmeye söz verir.” yeminini hatırlıyor, içinde şüpheler uyanıyor, bunların üzerinde durmamaya çalışıyordu.</p>

  <p>Bütün tanıdığı biraderleri dört gruba ayırmıştı. Birinci gruba, locaların işleriyle de insanlarla da uğraşmayan, yalnız masonluğun sırlarıyla, Tanrı’nın üç adı, kükürt, tuz ve civa gibi eşyanın üç özü ile ya da karenin ve Hz. Süleyman’ın mabedindeki bütün şekillerin anlamıyla uğraşanları koyuyordu. Piyer, Yosif Alekseyeviç’in de aralarında bulunduğu bu tip yaşlı mason biraderlere saygı duyuyordu; ama onların uğraştıkları konulara ilgi duymuyordu, masonluğun mistik yönünde gönlü yoktu.</p>

  <p>İkinci gruba kendisini ve kendisi gibi bir şeyler arayan, daha masonlukta kendileri için anlaşılabilen bir doğru yolu bulamamış, ama bu yolu bulacaklarını ümit eden kararsız biraderleri koyuyordu.</p>

  <p>Üçüncü gruba koyduğu masonlar (sayıca en kalabalık olanlar bunlardı), masonluğun dış görünüşündeki şekilden, törelerden başka bir şey görmeyen ve bu şeklin özünü, anlamını hiç düşünmeden tıpatıp uygulanmasında titizlik gösterenlerdendi. Villarski ile büyük locanın üstad-ı azami bu tip masonlardandı.</p>

  <p>Son olarak dördüncü grupta, özellikle biraderliğe yakın zamanda girmiş, sayıları gene çok olan masonlar vardı. Bunlar Piyer’in görüşüne göre, hiçbir şeye inanmayan, gönüllerinde hiçbir yüksek istek bulunmayanlardı; masonluğa yalnızca ün bakımından olsun, ilişkileri bakımından olsun kudretli, genç, zengin başka masonlarla ilişkiler kurmak için girmişlerdi; locada bu tip masonların sayısı pek çoktu.</p>

  <p>Piyer, yaptığı işlerden tatminsizlik duymaya başlamıştı. Masonluk, daha doğrusu orada gördüğü masonluk, ona bazen yalnız şekilden ibaret bir şey gibi görünüyordu. Masonluğun kendisinden şüphe etmek aklından bile geçmiyordu; ama Rus masonluğunun yanlış yolda gittiğinden, asıl kaynağından ayrılmış bulunduğundan şüphe ediyordu. Bu yüzden, masonluğun üstün sırlarına ermek amacıyla yılın sonunda Avrupa’ya gitti.</p>

  <p>Piyer daha 1809 yılının yaz aylarında, Petersburg’a döndü. Bizim masonlarla Avrupa’daki masonlar arasındaki mektuplaşmalardan, Bezuhov’un Avrupa’da yüksek mevkiye ulaşmış birçok kişinin güvenini kazandığı, birçok sırra erdiği, masonlukta bir derece daha yükseldiği, dönerken de Rusya’daki mason örgütüne genel olarak iyiliği dokunacak birçok şey getirdiği öğrenilmişti. Petersburg’daki bütün masonlar ona geldiler; onun gözüne girmeye çalışıyorlardı. Herkes onun bir şeyler sakladığını, bir şeyler hazırladığını sanıyordu.</p>

  <p>İkinci derecedeki locada törenli bir toplantı yapılması kararlaştırıldı; bu oturumda Piyer, Petersburg’daki biraderlerine masonluğun yüksek başlarınca bildirilen şeyleri açıklamaya söz vermişti. Oturum çok kalabalıktı. Her zamanki törenler yapıldıktan sonra, Piyer ayağa kalktı; söylevine başladı. Elinde söylevin yazıldığı kâğıtla, kıpkırmızı olmuş bir halde, kekeleyerek:</p>

  <p>— Sevgili biraderlerim, diye söze başladı. Sırlarımızı localarımızın sessizliği içinde korumak yeterli değildir, harekete geçmek gerekir... Harekete geçmek! Biz uyumuşuz, oysa harekete geçmemiz gerekiyor...</p>

  <p>Piyer, defterini alıp oradan okumaya başladı:</p>

  <p>— Saf gerçeği yaymak ve iyiliğin zafere ulaşmasını sağlamak için insanları peşin yargılardan kurtarmalı, çağımızın sorunlarına uygun kuralları yaymalı; gençliğin eğitimini üzerimize almalı, en akıllı insanlara kopmayacak bağlarla bağlanmalı, cesaretle, aynı zamanda hep birlikte akıllıca davranarak yanlış inançlarla, dinsizlikle, budalaca davranışlarla savaşmalı, bize sadık insanları aynı amaçla birbirlerine bağlı, nüfuz ve kuvvet sahibi insanlar haline getirecek şekilde yetiştirmeliyiz. Bu amaca ulaşmak için iyiliğin kötülüğe ağır basmasını, namuslu insanın daha bu dünyada iken yaptığı iyiliklerden ötürü ebedi bir ödüle kavuşmasını sağlamaya çalışmalıyız. Ama bu yüksek amaçların yerine getirilmesine bugün birçok politik kurum engel olmaktadır. Böyle bir durumda ne yapmalı? İhtilalleri hoş mu görmeli, her şeyi yıkmalı ve kuvveti kuvvetle mi yok etmeli? Hayır, biz bundan çok uzağız. Zora başvurularak yapılan her reform yerilmeye layıktır, çünkü insanlar bugünkü gibi kaldıkça böyle bir reform kötülüğü yok edemez, ayrıca doğruluğun zora ihtiyacı yoktur.</p>

  <p>Örgütün bütün planı, şu temel üzerine kurulmalıdır: Sağlam karakterli, iyilik eden ve aynı amaçla her yerde var güçleriyle kötülüğü, budalaca davranışları ortadan kaldırmaya çalışıp iyilere, istidatlara kol kanat germek amacıyla birbirlerine bağlı insanlar yetiştirmek; değerli insanları düştükleri çamurdan kurtarıp onları biraderliğimize katmak! Ancak o zaman örgütümüz kuvvet kazanabilir. Karışıklığı körükleyenlerin ellerini hiç belli etmeden bağlamak, onları, kendileri bunu fark etmeden yönetmelidir. Sözün kısası bütün dünyayı içine alabilecek bir tek genel yönetim şekli kurmak gerekir. Bu yönetim, vatandaşlar arasındaki bağları koparmayacak ve başka hükümetleri her zamanki düzenleri içinde, biraderliğimizin yüksek amacına, yani iyiliğin kötülüğü yenmesine engel olacak şeylerden başka her şeyi yapmakta serbest bırakacaktır. Bu amaç aslında Hıristiyanlığın amacıydı. Hıristiyanlık, insanlara aklı başında ve iyi olmayı, aynı zamanda kendi çıkarı için en bilgili, en iyi insanları örnek edinerek onların izinden yürümeyi öğretiyordu.</p>

  <p>Tabii her şeyin karanlığa gömülü olduğu çağlarda, yalnız vaaz vermek yeterliydi. Gerçeğin ilk olarak açıklanması, ona özel bir güç kazandırıyordu. Ama şimdi çok daha güçlü silahlara ihtiyacımız var. Şimdi duygularıyla yönetilen insanın iyilikte kendisine zevk veren bir güzellik bulması gerekiyor. Tutkuları kökünden sökmeye imkân yoktur; yalnız onları yüksek bir amaca doğru yöneltmelidir, bu yüzden her insanın kendi içindeki tutkuları iyilik yaparak tatmin etmesi, örgütümüzün de bunu sağlayacak vasıtaları ona vermesi gerekir.</p>

  <p>Her devlette, belirli bir sayıda değerli insanlarımız olunca, her biri iki ya da üç kişiyi daha yetiştirir; onlar da aralarında sımsıkı bir bağla bağlanırlar; o zaman zaten şimdiye kadar insanlığın iyiliğini sağlamakta gizli olarak pek çok şey yapan örgütümüz için her şey mümkün olacaktır!</p>

  <p>Bu söylev, locada yalnız büyük bir etki değil, aynı zamanda büyük bir heyecan yarattı. Biraderlerin çoğu ise onda illüminizmin tehlikeli niyetlerini sezerek Piyer’in söylevini, onu şaşırtan soğuk bir tavırla karşılamışlardı. Üstadı azam, Piyer’e itiraz etmeye başladı. Piyer, düşüncelerini gittikçe daha büyük bir heyecanla anlatmaya koyuldu. Çoktandır böylesine fırtınalı bir toplantı yapılmamıştı. Gruplar oluştu: Bir kısmı Piyer’i suçluyor, onu illüminist olmakla itham ediyordu, bir kısmı ise onu destekliyordu. Bu toplantıda Piyer, ilk kez olarak insan zekâsının sonsuz çeşitliliğine şaşırıp kaldı: Bu çeşitlilik yüzünden, hiçbir gerçek iki insana aynı şekilde görünmüyordu. Onu destekliyormuş gibi görünen üyeler bile, sözlerini kendilerine göre, bazı sınırlar koyarak, değişiklikler yaparak anlıyorlardı; oysa Piyer bunlara razı olamıyordu. Çünkü onun asıl istediği, düşüncesini bir başkasına, hiç değiştirmeden, kendisinin anladığı gibi verebilmekti.</p>

  <p>Toplantı bitince üstadı azam hoşnutsuzlukla ve hafifçe alay ederek Bezuhov’a aşırı heyecana kapıldığı için ihtarda bulundu. Bu tartışmada yalnız iyiliği sevdiğinden değil, başkalarıyla savaşmanın verdiği zevke kapılarak konuştuğunu söyledi. Piyer bu sözlere karşılık vermeden, yumuşak bir tavırla teklifinin kabul edilip edilmeyeceğini sordu. “Hayır,” dediler. Bunun üzerine Piyer, her zamanki formaliteleri beklemeden locadan çıkıp evine gitti.</p>

  <h2 id="sigil_toc_id_110">Vlll</h2>

  <p class="nonindent">Piyer’in o kadar korktuğu can sıkıntısı gene başlamıştı. Locada verdiği söylevden sonra, üç gün evde divanın üzerinde yatmış, hiç kimseyi kabul etmemiş, hiçbir yere de gitmemişti.</p>

  <p>Bu arada karısından bir mektup aldı, karısı kendisiyle görüşmek için yalvarıyor, onu özlediğini, bütün ömrünü ona vermek istediğini yazıyordu. Mektubun sonunda da birkaç güne kadar Avrupa’dan Petersburg’a geleceğini haber veriyordu.</p>

  <p>Mektuptan sonra, Piyer’in içinde bulunduğu yalnızlığı mason biraderlerinin arasında en az saygı duyduklarından biri zorla bozdu. Sözü Piyer’in eşiyle ilişkilerine getirerek, kardeşçe bir öğüt verir gibi, karısına gösterdiği sertlikten ötürü haksızlık ettiğini, pişman olan birini affetmeyerek masonluğun en önemli kurallarına aykırı davrandığını söyledi.</p>

  <p>Aynı zamanda kayınvalidesi, Prens Vasiliy’in karısı, ona bir adam göndermişti. Çok ciddi bir konuda görüşmek üzere birkaç dakika olsun onu ziyaret etmesi için yalvarıyordu. Piyer kendisine bir tuzağın hazırlandığını, onu karısıyla bir araya getirmek istediklerini görüyordu. O sırada öyle bir durumdaydı ki bu onun içinde hoşnutsuzluk bile yaratmadı. Ona göre hepsi birdi; hayatta hiçbir şeyi pek önemli saymıyor, o sırada bütün varlığını saran can sıkıntısının etkisi altında ne serbestliğine ne de eşini cezalandırmak için gösterdiği inada değer veriyordu.</p>

  <p>“Kimse haklı değil, kimsenin suçu yok, öyleyse karım da suçsuz,” diye düşünüyordu. Eşiyle bir araya gelmeye hemen razı olmadıysa bunun nedeni o sıra can sıkıntısından bunalırken herhangi bir şeyi yapabilecek kuvveti kendisinde bulamamasıydı. Eşi şimdi gelmiş olsaydı artık onu kovmayacaktı. Zihnini uğraştıran şeylerle kıyaslanınca, eşiyle birlikte yaşaması da yaşamaması da bir değil miydi?</p>

  <p>Piyer, karısına da kayınvalidesine de hiçbir karşılık vermeden bir gün, geç vakit, yola çıktı ve Yosif Alekseyeviç ile görüşmek için Moskova’ya gitti. Sonradan hatıra defterine şunları yazdı:</p>

  <blockquote>

    <p>Moskova 17 Kasım<br/>Velinimetin yanından şimdi geldim. Onunla görüşürken duyduğum şeyleri yazmak için acele ediyorum. Yosif Alekseyeviç, fakirlik içinde yaşıyor ve üç yıldır kendisine çok acı veren bir mesane hastalığı çekiyor. Hiç kimse, hiçbir zaman ondan tek bir sızlanma, tek bir inilti işitmemiştir. En basit besinlerden yapılmış yemeğini yediği saatlerin dışında, sabahtan akşama kadar benimle uğraşıyor; beni candan karşıladı ve yattığı karyolanın üzerine, yanına oturttu; ona Doğu ve Kudüs şövalyelerinin işaretini yaptım, o da bana aynı şekilde karşılık verdi, sonra şefkatli bir gülümsemeyle, Prusya ve İskoçya localarından neler öğrendiğimi, ne gibi bilgiler kazandığımı sordu. Ona elimden geldiği kadar hepsini anlattım, bizim Petersburg’daki locada teklif ettiğim esasları açıkladım, beni nasıl kötü karşıladıklarını ve biraderlerle ilişkilerimin nasıl kesildiğini söyledim. Yosif Alekseyeviç uzun uzun sustuktan ve düşündükten sonra bütün bu konularda kendi görüşünü açıkladı. Bu görüş bir an içinde, olup bitenleri de bundan sonraki yolumu da tamamıyla aydınlattı. Örgütün üçlü amacının neden ibaret olduğunu unutup unutmadığımı sorarak beni hayretler içinde bıraktı. Bunlar: 1) Sırrın bilincine varmak ve onu korumak, 2) Sırrın bilincine varabilmesi için insanın kendi kendini temizlemesi ve doğru yola yöneltmesi, 3) Her insanın kendi kendini temizlemeye çabalamasıyla bütün insanlığın temizlenmesi idi.</p>

    <p>Bu üç amaçtan hangisi en önemlisidir? Tabii ki bir insanın kendi kendini doğru yola yöneltmesi ile kendi yüreğini temizlemesi. Biz çevremizdeki şartlar ne olursa olsun, ancak bu amaca her zaman yönelebiliriz. Buna rağmen en çok çaba harcamamızı gerektiren de bu amaçtır. Çünkü gururumuz yüzünden yanlış yola kapılıyor, bu amaçtan vazgeçip ya henüz kendi varlığımız temiz olmadığı için kavrayamayacağımız “Sırrı” elde etmeye çalışıyor ya da insanlığın düzelmesi için uğraşıyoruz; oysa daha kendimiz bir alçaklık, bir ahlaksızlık örneğiyiz! İllüminizm kendini sosyal işlerle uğraşma yoluna kaptırdı ve gururla dolu olduğu için tertemiz bir bilgi kaynağı değildir.</p>

    <p>Yosif Alekseyviç, buna dayanarak verdiğim söylevi ve bütün yaptığım işleri kötüledi. Ona ta içimden gelen bir duyguyla hak verdim. Aile durumunu konuştuğumuz sırada, bana “Gerçek bir masonun en önemli görevi, size söylediğim gibi, kendi kendini mükemmelleştirmektir. Oysa çoğu zaman, yaşamımızdaki bütün zorlukları kendimizden uzaklaştırırsak amacımıza daha çabuk ulaşacağımızı sanırız; tam aksine sayın bayım,” dedi. Ancak dünya işlerinin bizde uyandırdığı heyecanlarla, en önemli üç amacımıza ulaşabiliriz: 1) Kendi kendini tanıma: Çünkü insan ancak başkalarıyla kıyaslama yoluyla kendini tanıyabilir. 2) Kendi nefsini mükemmel bir hale getirme: Buna ancak savaşarak ulaşılabilir. 3) En yüce iyilik olan ölümü sevmeyi başarma: Ancak hayatın kötülükleri, bize onun boşluğunu gösterebilir ve içimizde yaratılıştan var olan ölüm sevgisini ya da yeni bir hayata doğmak isteğini etkileyebilir.”</p>

    <p>Bu sözler, özellikle şu bakımdan bir kat daha dikkat çekiciydi: Yosif Alekseyeviç’in bedenen çektiği bütün büyük acılara rağmen yaşamak hiçbir zaman ona ağır gelmiyor, ölümü seviyor ama, iç dünyasının bütün temizliğine, ruhunun bütün yüceliğine rağmen kendisini yeter derecede hazırlıklı bulmuyor. Bundan başka, velinimetim bana evrenin yaratılışı olan yüce dörtgenin tam anlamını açıkladı ve her şeyin özünde üç ile yedinin bulunduğunu söyledi. Sonra Petersburg’daki biraderlerle ilişkilerimi kesmememi, locada ancak ikinci derecedeki görevleri üzerime alarak biraderleri gurura kapılmaktan vazgeçirmeye, onları asıl doğru yol olan nefsini tanıma ve kendini mükemmelleştirme yoluna yöneltmeye çalışmamı öğütledi. Ayrıca bana her şeyden önce kendi davranışlarımı gözetmemi öğütledi ve bu amaçla şu anda yazı yazdığım, bundan böyle de bütün davranışlarımı yazacağım defteri verdi.</p>

  </blockquote>

  <blockquote>

    <p>Petersburg 23 Kasım<br/>Tekrar karımla birlikte oturuyorum. Kayınvalidem gözyaşlarıyla bana geldi, Elen’in burada bulunduğunu, onu dinlemem için yalvardığını, suçsuz ve kendisini terk ettiğim için mutsuz olduğunu ve daha birçok şey söyledi. Onu görmeye bile razı olursam isteğine karşı koymak gücünü bulamayacağımı biliyordum. Kendine güvenemiyor, kimden yardım ya da öğüt isteyeceğimi bilemiyordum, velinimetim burada olsaydı bana ne yapacağımı söylerdi. Odama kapandım, Yosif Alekseyeviç’in mektuplarını tekrar tekrar okudum, onunla yaptığım konuşmaları hatırladım ve bütün bunlardan şu sonucu çıkardım: Yalvaran bir insana sırt çevirmemeli, yardım isteyen herkese, özellikle benimle bunca bağları olan birine yardım elimi uzatmalı, çilemi doldurmalıydım! Ama mademki onu iyilik etmiş olmak için bağışladım, onunla bir araya gelişimin yalnız manevi bir yönü olmalı. Bu kararı verdim ve bunu olduğu gibi Yosif Alekseyeviç’e yazdım. Karıma bütün olup bitenleri unutmasını, ona karşı bir suç işlediysem beni bağışlamasını rica ettiğimi söyledim. Kendisini suçlamam için ortada hiçbir neden bulunmadığını ekledim. Bunları ona söylemek bana zevk verdi. Varsın kendisini tekrar görmenin bana ne kadar ağır geldiğini bilmesin. Şimdi evin üst katındaki odalara yerleşmiş bulunuyorum ve yepyeni bir insan olmanın mutluluğu içindeyim.”</p>

  </blockquote>

  <h2 id="sigil_toc_id_111">IX</h2>

  <p class="nonindent">Her zaman olduğu gibi, o devirde de sarayda ya da büyük balolarda bir araya gelen yüksek sosyete ayrı özellikleri olan birkaç gruba ayrılıyordu. Bunların arasında en büyüğü Napolyon’la anlaşmayı savunan Kont Rumyantzev ile Caulaincourt’un Fransız grubuydu. Bu grupta en önemli yerlerden birini, kocasıyla birlikte Petersburg’a gelir gelmez Elen almıştı. Evine Fransız Elçiliği’nin ileri gelenleriyle aynı düşüncede olup hem zekâları hem de nazik davranışlarıyla ün salmış birçok insan gelip gidiyordu.</p>

  <p>İmparatorların Erfurt’taki o dillere destan buluşmaları sırasında Elen oradaydı ve Avrupa’nın Napolyoncu olarak tanınan ileri gelenleriyle orada kurduğu ilişkileri, Petersburg’da da devam ettirmişti. Erfurt’ta büyük bir ilgi görmüştü. Napolyoncu bile, onu tiyatroda görmüş, kim olduğunu sormuş, güzelliğine değer vermişti. Elen’in zarif giyinen güzel bir kadın olarak gördüğü büyük ilgi, Piyer’i şaşırtmıyordu. Çünkü yıllar geçtikçe daha da güzelleşmişti. Piyer’i asıl şaşırtan şey, bu üç yıl içinde karısının <i>d'une femme charmante, aussi spirituelle que belle</i><a class="noteref" href="../Text/notlar.xhtml#f23n12" id="ref12">12</a> olarak da ün kazanmanın yolunu bulmasıydı. Tanınmış prens de Ligne ona sekiz yaprak dolusu mektuplar yazıyordu. Bilibin “<i>mot</i>"larını<a class="noteref" href="../Text/notlar.xhtml#f23n13" id="ref13">13</a> önce Kontes Bezuhova’nın bulunduğu bir yerde anlatmak için saklıyordu. Kontes Bezuhova’nın salonuna kabul edilmek bir zekâ diploması yerine geçiyor, gençler Elen’in verdiği bir partiye gitmeden önce onun salonunda herhangi bir konuda konuşabilmek için kitaplar okuyor, elçilik sekreterleri, hatta elçiler bile ona diplomatik sırlar açıklıyorlardı; bu yüzden Elen bir bakıma nüfuz sahibiydi.</p>

  <p>Onun çok aptal olduğunu bilen Piyer, karısının politikadan, şiirden, felsefeden söz edilen partilerine, ziyafetlerine, içinde garip bir şaşkınlık ve korku duygusuyla ara sıra katılıyordu. Bu partilerde, her numarasında hilesi meydana çıkacak diye bekleyen bir hokkabazın duygusuna benzeyen bir kuşkuya kapılıyordu. Böyle bir toplantıyı idare etmek için asıl gereken şey budalalık olduğu için mi, yoksa aldananlar bu aldanıştan zevk duydukları için mi, bilinmez ama hile hiçbir zaman meydana çıkmıyordu. Böylece Elena Vasilievna Bezuhova’nın <i>d'une femme charmante, aussi spirituelle que beIIe</i>”olarak kazandığı ün öylesine sarsılmaz bir temele oturmuştu ki genç kadın en adi, en saçma şeyleri söylese bile, gene de herkes onun her sözüne hayranlık duyuyor, bu sözlerde kendisinin bile aklından geçmeyen derin bir anlam arıyordu.</p>

  <p>Piyer bu dillere destan sosyete kadını için biçilmiş kaftan sayılacak bir kocaydı. Tuhaf, dalgın bir koca, bir <i>grand seigneur'</i>dü;<a class="noteref" href="../Text/notlar.xhtml#f23n14" id="ref14">14</a> kimseyi rahatsız etmiyor ve salondaki yüksek seviyenin yarattığı genel havayı bozmak şöyle dursun, aksine karısının zerafetine, inceliğine tümden aykırılığı ile, onun işine yarayan bir fon oluyordu.</p>

  <p>Piyer, bu iki yıl içinde bütün dikkatini üzerinde topladığı soyut sorunlarla uğraştığı, geri kalan her şeyi de içtenlikle küçümsediği için, karısının onu hiç ilgilendirmeyen çevresinde herkese karşı kayıtsız, umursamaz, hoş gören bir tavır takınmayı âdet edinmişti; böyle bir tavır yapmacık olamayacağı için herkeste kendiliğinden bir saygı uyandırır.</p>

  <p>Piyer, karısının salonuna, bir tiyatroya girer gibi giriyordu; herkesle tanışıyor, herkesten hoşnut görünüyor, herkese karşı da aynı kayıtsızlığı duyuyordu. Bazen kendisini ilgilendiren bir konuşmaya katılıyor, o zaman <i>les Messieurs de l'ambassade</i><a class="noteref" href="../Text/notlar.xhtml#f23n15" id="ref15">15</a> oradalar mı, değiller mi bunu aklına bile getirmeden açık açık konuşarak salonun o andaki havasına hiç uymayan görüşlerini belirtiyordu. Ama <i>la femme la plus distinguée de Pétersbourg'</i>un<a class="noteref" href="../Text/notlar.xhtml#f23n16" id="ref16">16</a>tuhaf kocası için herkesin düşüncesi artık o kadar yerleşmişti ki hiç kimse onun çıkışlarını <i>au sérieux</i><a class="noteref" href="../Text/notlar.xhtml#f23n17" id="ref17">17</a> almıyordu.</p>

  <p>Elen’in evine her gün gelip giden birçok genç arasında, artık mesleğinde epey yükselmiş olan ve Elen Erfurt’tan döneli beri Bezuhovların ailesinin en yakını haline gelen Boris Drubetskoy da vardı. Elen ona “<i>mon page”</i><a class="noteref" href="../Text/notlar.xhtml#f23n18" id="ref18">18</a> diyor ve karşısında bir çocuk varmış gibi davranıyordu. Başkalarına nasıl gülümsüyorsa Boris’e de aynı şekilde gülümsüyordu ama bazen onun bu gülümseyişini görmek Piyer’de hoşnutsuzluk uyandırıyordu.</p>

  <p>Boris, Piyer’e apayrı, ciddi ve hüzünle karışık bir saygı gösteriyordu. Bu saygı da Piyer’i rahatsız ediyordu. Piyer üç yıl önce, karısının kendisine indirdiği darbeden dolayı o kadar acı çekmişti ki tekrar benzer bir darbeye uğramamak için kendini iki şekilde korumaya çalışıyordu: Bir defa karısı ile karı koca hayatı yaşamıyordu, ikinci olarak da ondan şüphe etmeyi kendine yasaklamıştı.</p>

  <p>Durup durup "Hayır... O şimdi bir <i>bas bleu</i><a class="noteref" href="../Text/notlar.xhtml#f23n19" id="ref19">19</a> oldu, eski maceralardan, onlara bir daha dönmemek üzere vazgeçti,” diye tekrar ediyor, ikide bir nereden çıkardığı belli olmayan <i>"Bas bleu</i>’lerin gönül maceraları olduğu duyulmuş, işitilmiş şeylerden değildir!” kuralını ileri sürüyor, bu kurala kesin olarak inanıyordu, ama ne gariptir, Boris’in karısının salonunda bulunması (Boris daima orada idi) Piyer’i maddi bakımdan etkiliyordu: Elini ayağını bağlıyor, hiç düşünmeden serbestçe hareket etmesine engel oluyordu.</p>

  <p>Piyer, “Ne tuhaf bir antipati,” diye düşünüyordu. “Oysa eskiden çok, hem de çok hoşuma giderdi...”</p>

  <p>Sosyetenin gözünde, Piyer tam anlamıyla bir beyefendi, tanınmış bir kadının, çevresinde olup bitenleri pek görmeyen gülünç kocası, tuhaf huylu, akıllı bir insan, hiçbir iş yapmayan, kimseye zararı dokunmayan, cana yakın, iyi yürekli bir adamcağızdı. Oysa Piyer’in ruhunda, bütün bu süre içinde birçok şeyi iyice görmesine yol açan ve ona birçok şüphelerle sevinçler duyuran, karışık, güç bir gelişme oluyordu.</p>

  <h2 id="sigil_toc_id_112">X</h2>

  <p class="nonindent">Hatıra defterini yazmaya devam ediyordu. Bu süre içinde şunları yazmıştı:</p>

  <blockquote>

    <p>24 Kasım<br/>Sabahleyin, saat sekizde kalktım. <i>Kutsal Kitabı</i> okudum, sonra işe gittim (Piyer velinimetinin öğüdüne uyarak komitelerden birine girmiş, çalışmaya başlamıştı). Öğlende eve döndüm, tek başıma yemeğimi yedim (Kontesin yanında hoşlanmadığım misafirler var). Ölçülü olarak yedim, içtim, yemekten sonra da biraderler için bazı vesikaları kopya ettim. Akşam kontesin yanına indim, ona B... hakkında gülünç bir hikâye anlattım ve ancak onu anlattıktan sonra, herkes kahkahalarla güldüğünde, bunu yapmamak gerektiğini hatırladım.</p>

    <p>Yatağa yatarken içimde mutluluk ve huzur duyuyorum. Ulu Tanrım, yolunda yürümeme yardım et: 1) Öfke nöbetlerimi, sabırla, uysallıkla yeneyim. 2) Şehvetimi nefsime dizgin vurarak, tiksinti duyarak yok edeyim. 3) Dünyanın gürültüsünden, patırtısından uzak durayım, ama kendimi: a) Devlet işleriyle ilgili görevlerden, b) Aile işleri ile uğraşmaktan, c) Dostlarımla ilişkilerimden ve d) Mali durumumla ilgili işlerden uzak durmaya alıştırmayayım.</p>

  </blockquote>

  <blockquote>

    <p>27 Kasım<br/>Geç kalktım ve uyandığım zaman uzun bir süre, kendimi tembelliğe bırakarak yatakta yattım. Tanrım bana yardım et... Beni kuvvetlendir... Böylece senin yolunda yürüyebileyim. <i>Kutsal Kitabı</i> okudum, ama gereken duygular içimde uyanmadı. Biraderim Urusov geldi, onunla dünya işlerinden konuştuk. Bana hükümdarın yeni tasarılarını anlattı. Az kalsın bunları eleştirmeye başlayacaktım, ama kurallarımızı ve velinimetimizin “gerçek bir masonun, devlet işlerinde yardımı istendiği vakit çalışkan bir memur, kendisini ilgilendirmeyen işlerin de sakin bir gözlemcisi olması” gerektiğini belirten sözlerini hatırladım. Benim düşmanım dilimdir! G. B. ve O. biraderler beni ziyaret ettiler. Bana muhakkiklik görevini veriyorlar. Kendimi zayıf ve buna layık olmayan bir kişi olarak görüyorum. Sonra mabedin yedi sütunu ile derecelerin yorumundan söz açıldı: Yedi ilim, yedi iyilik, yedi kötülük ve RuhulKudüs’ün yedi nimeti hakkında birader O. çok güzel konuştu. Akşam kabul töreni yapıldı. Binadaki yeni dekor, törenin güzelliğini bir kat daha arttıran bir etki yaptı. Kabul edilen Boris Drubetskoy’du! Ona ben kefil oldum, muhakkiki de bendim. Karanlık mabedin hücresinde onunla baş başa bulunduğum bütün süre içinde tuhaf bir heyecan duydum. İçimde ona karşı bir nefret duyduğumu, bu nefreti boşuna yenmeye çalıştığımı fark ettim. Bu yüzden onu gerçekten kötülükten kurtarmak ve doğru yola yöneltmek istediğim halde, bir türlü kötü düşüncelerden kendimi kurtaramıyordum. Bana öyle geliyor ki onun biraderliğe girmesinin tek nedeni, insanlara yaklaşmak ve bizim locada bulunan insanların gözüne girmektir.</p>

    <p>Bana birkaç defa N.’nin ya da S.’nin bizim locada bulunup bulunmadıklarını sorması bir yana (bu sorularına karşılık veremezdim), bana kalırsa bizim kutsal biraderliğimize saygı duyabilecek bir kimse değildir; kendisiyle aşırı derecede meşgul olduğu gibi dış görünüşünden de memnunluk duyuyor. Bu yüzden ruhi bakımdan kendisini iyileştirme isteğini duyamaz. Bunlardan başka, ondan şüphe etmek için hiçbir neden yoktu ama bana doğru bir adam gibi görünmüyordu; karanlık hücrede baş başa kaldığım bütün süre boyunca söylediğim sözlere alaylı alaylı gülümsüyormuş gibi geldi. Bu yüzden onun çıplak göğsüne dayalı olarak tuttuğum kılıcı, gerçekten batırmak isteğini duydum. Güzel konuşamadım, aynı zamanda içimdeki şüpheleri de biraderlerime ve üstadı azama açıkça söyleyemedim. Tabiatın büyük mimarı! Beni yalanların karmakarışık yollarından çıkaracak doğru yolu bulmama yardım et...</p>

  </blockquote>

  <p>Hatıra defterindeki bu yazılardan sonra üç boş yaprak vardı, ondan sonra da şunlar yazılıydı:</p>

  <blockquote>

    <p>Biraderim V. ile baş başa, uzun, öğretici bir konuşma yaptım. Kendisi bana biraderim A.’yı örnek almamı öğütledi. Layık olmayan bana birçok şey açıkladı. “Adonay” evreni yaratının adıdır. “Eloyim” her şeyi yönetenin adıdır. Üçüncü ad, ağıza alınmayan addır, anlamı her şeydir. Biraderim V. ile yaptığım konuşmalar bana kuvvet, zindelik veriyor ve iyilik yolunda sağlam olarak ilerlememi sağlıyor. O yanımdayken hiçbir şüphe duymuyorum. Bizim her şeyi kavrayan kutsal bilimimizle kısır dünya bilimleri arasındaki aykırılığı açıkça görüyorum. Bütün dünya bilimleri her şeyi ayrı ayrı dallara ayırıyorlar, anlamak, incelemek için her şeyi öldürüyorlar. Oysa örgütün kutsal biliminde her şey tektir, her şey kendi bütünlüğü ve yaşantısı içinde kavranır. Üçüzleme, eşyanın üç başlangıcı olan kükürt, civa ve tuzdur. Kükürtte hem yağ hem de ateş özelliği vardır. Tuzla yan yana gelince içindeki o ateşe benzeyen özellikle onda bir birleşme eğilimi uyandırır, tuzdaki bu birleşme eğiliminin aracılığı ile civayı çeker, onu yakalar, tutar ve bütünlüğü içinde ayrı ayrı maddeler meydana getirir. Civa sıvı ve uçucu ruhsal bir özdür. İsa da RuhulKudüs de odur.</p>

  </blockquote>

  <blockquote>

    <p>3 Aralık<br/>Geç uyandım. Kutsal Kitabı okudum, ama duygulanmadım. Sonra dışarı çıktım, salonda dolaştım. Düşünmek istiyordum ama düşünecek yerde, hayalimde bundan dört yıl önce meydana gelen bir olay canlandı. Mösyö Dolohov, düellodan sonra Moskova’da ona rastladığım vakit bana, karımın yokluğuna rağmen, şimdi tam bir huzur içinde bulunduğumu umduğunu söyledi. O zaman ona hiçbir karşılık vermedim. Şimdi ise o görüşmenin bütün ayrıntıları aklıma geldi, ne kadar kin dolu söz varsa içimden Dolohov’a hepsini sıraladım ve en gurur yaralayıcı karşılıkları verdim. Ancak öfkeden kanımın beynime çıktığını fark edince kendimi toparladım, bu düşünceleri zihnimden sildim. Ama sonradan gerektiği kadar pişman olmadım. Daha sonra, Boris Drubetskoy geldi, başından geçmiş çeşit çeşit olayları anlatmaya başladı. Ben ise daha o içeri girer girmez, gelişinden ötürü hoşnutsuzluk duydum ve ona çirkin bir söz söyledim. O itiraz etti. Ben öfkelendim, ona bir sürü tatsız, hatta kaba sözler savurdum. O sustu, ben ise ancak iş işten geçtikten sonra kendimi topladım. Tanrım... Ona nasıl davranacağımı hiç bilmiyorum. Bunun nedeni gururumdur. Kendimi ondan yüksek görüyorum, bu yüzden de ondan daha kötü bir insan oluyorum. Çünkü o benim kabalıklarımı hoş görüyor, ben ise aksine ona nefret duyuyorum. Tanrım, bana onun yanında bulunduğum zamanlar daha çok kendi adiliğimi görmemi ve ona da yararlı olacak şekilde davranmamı sağla. Yemekten sonra uyudum, uykuya dalarken de bir sesin sol kulağıma belirli olarak “Bugün senin günündür!” dediğini işittim.</p>

    <p>Rüyamda karanlıkta yürüdüğümü, birden etrafımın köpeklerle sarıldığını, ama korkmadan ilerlediğimi gördüm: Pek büyük olmayan köpeklerden biri gocuğumun sol tarafından yakaladı, bir türlü beni bırakmıyordu. Ellerimle boğazını sıkmaya başladım. Onu kendimden çekip uzaklaştırdığım sırada, daha büyük bir başka köpek göğsüme dişlerini geçirdi. Onu da çekip kendimden uzaklaştırdım, ama daha da büyük olan bir üçüncüsü dişlerini geçirerek beni kemirmeye başladı. Onu havaya kaldırdım, kaldırdıkça büyüyor, ağırlaşıyordu. Birden birader A. geldi, koluma girdi, beni bir binaya doğru götürdü. Bu binaya girmek için dar bir tahtanın üzerinden geçmek gerekiyordu. Tahtanın üzerine bastım, tahta eğrildi ve düştü. Bunun üzerine ancak ellerimle ulaşabildiğim bir bahçe duvarına tırmanmaya başladım. Büyük bir çaba harcadıktan sonra vücudumu oraya çekebildim: Bacaklarım duvarın bir tarafından, gövdem de öbür tarafından aşağı sarkıyordu.</p>

    <p>Geriye baktım, birader A.’nın duvarın üzerinde durduğunu ve bana bahçeyle ağaçlıklı geniş bir yolu işaret ettiğini gördüm. Bahçede çok güzel, büyük bir bina vardı. Uyandım Tanrım, tabiatın ulu mimarı! Köpekleri, daha doğrusu, tutkularımı ve özellikle daha önceki bütün tutkularımın kuvvetini kendinde toplayan sonuncusunu yok etmeme yardım et! Rüyamda görmek imkânına kavuştuğum o iyilikler mabedine girmeme yardımcı ol!</p>

  </blockquote>

  <blockquote>

    <p>7 Aralık<br/>Rüyamda Yosif Alekseyeviç, evime gelmiş oturuyormuş, buna çok sevinmiştim ve kendisine ikramda bulunmak istiyormuşum. Yabancılarla durmadan konuşuyorum. Birden onun bundan hoşlanmayacağı aklıma geliyor, ona yaklaşmak, onu kucaklamak istiyorum. Ama ona yaklaşır yaklaşmaz yüzünün değiştiğini, gençleştiğini görüyorum. Kendisi bana alçak sesle masonluk bilimi ile ilgili bazı şeyler söylüyor; sesi o kadar hafif ki sözlerini işitemiyorum. Sonra güya hepimiz odadan çıkıyoruz. Orada çok önemli şeyler oluyor. Ya yerde oturuyorduk ya da uzanmıştık; o bana bir şeyler söylüyordu. Bense ona ne kadar duygulu bir insan olduğumu göstermek isteğine kapılmıştım ve sözlerini dinlemeden ruhumda, iç dünyamda olup bitenleri, Tanrı'nın üzerime yağan iyiliklerini zihnimde canlandırmaya çalışıyordum. Bu yüzden gözlerimde yaşlar belirmişti, onun da bu yaşları fark etmesine memnun oldum. Ama o bana canı sıkılarak baktı, sözümü yarıda keserek yerinden fırladı. Elim, ayağım kesildi, ona söylenenlerin benimle ilgili olup olmadıklarını sordum: Bana hiçbir karşılık vermedi, şefkatli bir tavır takındı, sonra ikimiz birden kendimizi çift yataklı bir karyolanın bulunduğu yatak odamda bulduk. O karyolanın kenarına uzandı, ben de güya onun beni okşaması için yanıp tutuşuyormuşum gibi hemen oraya yattım. O bana güya, “Bana doğruyu söyleyin, sizin en başta gelen tutkunuz nedir? Bunun ne olduğunu anladınız mı? Sanıyorum ki artık anladınız,” dedi. Bu sorudan ötürü utanarak en başta gelen tutkumun tembellik olduğunu söyledim. O buna inanmadığını göstererek başını salladı. Buna karşılık daha da çok utanç duyarak onun öğüdüne uyup eşimle oturduğumu, ama onunla karı koca hayatı yaşamadığımızı söyledim. O da benim bu sözüme, bir erkeğin eşini okşayışlarından yoksun bırakmaması gerektiğini söyleyerek karşılık verdi. Bunun benim için bir görev olduğunu hissettirdi. Ben ona bundan utandığımı söyledim; o zaman her şey gözden kayboldu. Bunun üzerine uyandım, uyandığım anda da <i>Kutsal Kitap'</i>ın şu satırları aklımdan geçti: “Işık insana hayat olurdu ve ışık karanlıkta parlardı ve karanlıklar onu kucaklayamazdı!” Yosif Alekseyeviç’in yüzü gençti, ışıklıydı. O gün velinimetten bir mektup aldım, bu mektupta karı kocalık görevlerini yazıyordu.</p>

  </blockquote>

  <blockquote>

    <p>9 Aralık<br/>Bir rüya gördüm ve bu rüyadan kalbim çarparak uyandım. Güya Moskova’da, kendi evimde, büyük oturma odasındaymışım; salondan Yosif Alekseyeviç çıkıyor, güya onun ruhunda yeniden doğuş oluşumunun gerçekleştiğini hemen seziyorum ve onu karşılamaya koşuyorum. Yüzünü de ellerini de öpüyorum. O ise bana, “Şimdi yüzümün bambaşka olduğunu fark ettin mi?” diye soruyor. Ona bakıyorum ve onu kollarımın arasında tutmaya devam ederken yüzünün hâlâ genç olduğunu, ama başında hiç saç kalmadığını, yüz hatlarının da bambaşka olduğunu görüyorum. Güya ona “Eğer bir rastlantı sonunda sizinle karşılaşsaydım, gene tanırdım,” diyorum, ama aynı anda, “Doğruyu mu söyledim?” diye düşünüyorum. Birden onun bir ceset gibi yerde cansız yattığını görüyorum: Sonra yavaş yavaş kendine geliyor, elinde papirüs yapraklarına yazılmış kocaman bir kitapla benimle birlikte büyük çalışma odasına giriyor. Ona “Bunu ben yazdım,” diyorum. O da bana başını eğerek karşılık veriyor. Kitabı açıyorum, bütün yapraklarında çok güzel resimler var. Güya bu resimlerin ruhun sevgilisiyle olan aşkını canlandıran sahneler olduğunu biliyormuşum. Güya yapraklarda saydam giysiler içinde vücudu tül gibi bir bakirenin bulutlara doğru uçtuğunu görür gibi oluyorum. Bu bakirenin şarkılar şarkısının bir sembolü olduğunu biliyormuşum. O resimlere bakarken bir kötülük yapmıyormuşum gibi bir duygu içinde kalıyorum, ama gözlerimi onlardan ayıramıyorum. Tanrım bana yardım et! Tanrım eğer beni terk edişin iradenden ileri geliyorsa buyruğun yerine gelsin; eğer bunu kendi kendime yapmışsam ne yapacağımı bana öğret. Beni büsbütün terk edersen ahlaksızlığımdan mahvolurum.</p>

  </blockquote>

  <h2 id="sigil_toc_id_113">XI</h2>

  <p class="nonindent">Rostovların para işleri, köyde geçirdikleri iki yıl içinde düzelmemişti.</p>

  <p>Nikolay Rostov’un verdiği karara kesin bir şekilde bağlı kalarak kuş uçmaz, kervan geçmez bir alayda, nispeten az para harcayarak hizmet görmeye devam etmesine rağmen, Otradnoya’da hayat öyle bir akış içindeydi ve özellikle Mitenka işleri öyle yönetiyordu ki borçlar yıldan yıla önü alınmaz bir şekilde artıyordu. İhtiyar konta tek çare olarak görünen şey, bir görev almaktı: Petersburg’a iş aramaya gelmişti; hem iş aramak hem de söylediği gibi son bir defa kızcağızları eğlendirmek istiyordu.</p>

  <p>Rostovların Petersburg’a gelişlerinden kısa bir süre sonra, Berg, Vera’ya evlenme teklifi etti ve bu teklif kabul edildi. Rostovlar Moskova’da, kendileri de bunu bilmedikleri ve üzerinde düşünmedikleri halde yüksek sosyeteden sayılıyorlardı. Petersburg’da ise çevreleri karışık ve belirsizdi. Petersburg’da taşralı sayılıyorlardı; Rostovların Moskova’da hangi çevreye mensup olduklarını sormadan yedirip içirdikleri insanlar bu taşralıların düzeyine inmeye tenezzül etmiyorlardı.</p>

  <p>Rostovlar Petersburg’da Moskova’daki gibi herkese konukseverlik göstererek yaşıyor, akşam yemeklerinde de sofralarında çeşit çeşit insanlar toplanıyordu: Otradnoya’dan komşuları olan ihtiyar ve pek zengin olmayan bir çiftlik sahibi ile kızları, nedime Peronskaya, Piyer Bezuhov ile ilçe posta müdürünün Petersburg’da memur olan oğlu gibi... İhtiyar kontun Boris’le beraber sokakta ya ancak evlenme teklifi yapmaya niyetlenen bir gencin gösterebileceği ilgiyi gösteren ve bütün günleri Rostovlarda geçiren Berg, kısa bir süre içinde ev halkı arasına katılmış, aileden sayılmaya başlanmışlardı.</p>

  <p>Berg, Austerlitz Savaşı’nda yaralanmış olan sağ kolunu herkese boşuna göstermiyor, taşıması hiç de gerekli olmayan kılıcını boşuna sol eliyle tutmuyordu. Bu olayı herkese öylesine önemli bir tavırla, o kadar ısrarla tekrar tekrar anlatıyordu ki herkes bunun doğru olduğuna ve yerinde bir davranışta bulunduğuna inandı, böylece sonunda Austerlitz’deki yararlığından ötürü Berg de iki ödül aldı.</p>

  <p>Finlandiya Savaşı’nda da kendini göstermeye fırsat bulmuştu. Başkumandanın yanındaki yaveri öldürmüş olan bir gülle parçasını yerden kaldırmış, götürüp amirine vermişti. Sonradan da tıpkı Austerlitz’den sonra olduğu gibi bu olayı öylesine bir ısrarla o kadar uzun zaman herkese anlattı ki herkes bunu yapmak gerektiğine inandı ve sonunda Finlandiya Savaşı için Berg de iki ödül aldı. 1809 yılında, Berg madalyalar kazanmış bir muhafız yüzbaşısıydı. Petersburg’da da kendisi için çıkarlı birtakım özel görevlerde bulunuyordu.</p>

  <p>Gerçi kendi kafalarına göre hüküm veren bazı insanlar, kendilerine Berg’in değerli özelliklerinden söz edildiği zaman gülümsüyorlardı, ama inkâr edilemezdi ki Berg dürüst, korkusuz, amirlerinin gözüne girmiş, geleceği parlak, hatta sosyetedeki durumu sağlam, iyi ahlaklı, kendi halinde bir gençti.</p>

  <p>Dört yıl önce, Moskova Tiyatrosu’nda bir Alman arkadaşına rastladığında, Berg ona Vera Rostova’yı işaret etmiş ve Almanca olarak “<i>Das soll mein Weib werden,”</i><a class="noteref" href="../Text/notlar.xhtml#f23n20" id="ref20">20</a> demiş, o anda da onunla evlenmeye karar vermişti. Şimdi de Petersburg’da, Rostovların durumuyla kendi durumunu ölçüp biçtikten sonra evlenme teklifi yapmanın zamanı geldiğini düşünmüştü.</p>

  <p>Berg’in teklifi, önce kendisi için hiç de gurur okşayıcı olmayan bir şaşkınlıkla karşılanmıştı. Geçmişi pek iyi bilinmeyen Livonyalı bir aristokratın oğlunun Kontes Rostova’ya evlenme teklifi yapması, önce garip görünmüştü, ama Berg’in karakterindeki başlıca özellik öylesine saf ve kötülüğü olmayan bir egoizmdi ki Rostov1ar, “Madem Berg bu evliliğin iyi olacağına bu kadar kesin şekilde inanıyor, o halde iş gerçekten iyi, hem de çok iyi olacaktır,” diye düşündüler. Dahası, Rostovların işleri çok bozuktu. Bunu güveyin bilmemesine imkân yoktu, en önemlisi de şuydu: Vera yirmi dört yaşındaydı, sosyetede epey görülmüştü ve hem güzel hem de akıllı olduğundan şüphe edilmediği halde, o zamana kadar hiç kimse ona evlenme teklifinde bulunmamıştı. Böylece teklif kabul edildi.</p>

  <p>Berg (sadece her insanın dostu olur diye düşündüğü için) “arkadaş” adını verdiği birine:</p>

  <p>— Bakın görüyor musunuz? diyordu. Bakın biliyor musunuz? Ben her şeyi hesapladım. Her şeyi düşünmemiş olsaydım, herhangi bir nedenle bu işte yakışık almayan bir şey olsaydı evlenmezdim. Şimdi ise anneciğimle babacığımın bütün ihtiyaçlarını karşıladım. Onların Baltık ülkesindeki o çiftliğin kirasını almalarını sağladım; biz ise karımla birlikte, onun serveti benim de hesabiliğim bir araya gelince pekâlâ Petersburg’da yaşayabiliriz. İyi bir hayat sürdürebiliriz. Ben onunla parası için evlenmiyorum, bunu kibar bir davranış saymam, ama kadının da erkeğin de neleri varsa bir araya getirmeleri gerekir. Benim mesleğim var, onun da bazı kimselerle ilişkileri ve bazı küçük gelirleri... Bu zamanımızda bir şey ifade eder değil mi? Ama en önemlisi o çok iyi, saygıdeğer bir genç kız ve beni seviyor...</p>

  <p>Berg kızardı, sonra gülümsedi:</p>

  <p>— Hem de onu çok ağırbaşlı hareketleri olduğu için seviyorum... Çok iyi bir karakteri var! Bakın öbür kız kardeşi onunla aynı soyadını taşıyor ama onun bambaşka, hiç de hoş olmayan hareketleri var, ablasındaki akıl da onda yok, yani sizin anlayacağınız öyle biri, anlıyor musunuz, insana hoş gelmiyor... Nişanlıma gelince... Bakın bize...</p>

  <p>“Yemeğe gelirsiniz,” diyecekti ama vazgeçti, “Çay içmeye gelirsiniz,” diyerek mutluluk hayallerini kesin olarak yansıtan küçük yuvarlak bir duman halkasını dilinin hızlı bir hareketiyle ortasından delerek, havaya üfledi.</p>

  <p>Berg’in yapmış olduğu tekliften sonra duyulan ilk şaşkınlık geçince aile içinde böyle olaylarda daima görülen bir bayram, bir sevinç havası esmeye başladı. Ama bu sevinç içten gelmiyordu, görünüşten ibaretti. Büyüklerde bu düğünle ilgili olarak bir şaşkınlık, bir utangaçlık seziliyordu. Sanki şimdi Vera’yı az sevdikleri, onu bu kadar istekli ellerinden çıkardıkları için vicdan azabı duyuyorlardı. En çok ihtiyar kont utançla karışık bir hüzün duyuyordu. Herhalde kendisine sorulsa bu utancının neden kaynaklandığını söyleyemezdi; oysa bunun nedeni maddi sorunlardı. Kesin olarak elinde ne kadar para bulunduğunu, ne kadar borçlanmış olduğunu, Vera’ya çeyiz olarak neler verebileceğini bilmiyordu. Kızları doğduğunda, her birine çeyiz olarak kişi başına üç yüz can ayrılmıştı; ama köylerden biri daha o zaman satılmıştı, İkincisi ipotekliydi ve ipoteğin tarihi üzerinden o kadar çok zaman geçmişti ki artık satılması gerekiyordu; bu yüzden çiftlik verilemezdi, para da yoktu.</p>

  <p>Berg Vera ile nişanlanalı bir aydan fazla olmuştu, düğüne de ancak bir hafta kalmıştı, kont ise hâlâ kendi kendine çeyiz problemini çözememişti, bu konuda karısıyla da konuşmuyordu. Bazen Vera’ya Riyazan’daki çiftliği vermeyi düşünüyor, bazen koruyu satmak istiyor, bazen senet karşılığı borç para almayı aklından geçiriyordu. Düğünden birkaç gün önce, Berg, sabahleyin erkenden kontun çalışma odasına girdi, tatlı bir gülümseme ve saygılı bir tavırla gelecekteki kayınpederine, Kontes Vera’ya çeyiz olarak ne verileceğini kendisine bildirmesini rica etti. Kont, çoktandır sorulacağını tahmin ettiği bu soru karşısında, o kadar, o kadar utanıp sıkıldı ki aklına ilk geleni hiç düşünmeden söyledi:</p>

  <p>— Bak bundan hoşlandım, bununla ilgilendiğine sevindim, memnun olacaksın...</p>

  <p>Sonra Berg’in omuzuna hafifçe vurarak konuşmayı bitirmek isteğiyle ayağa kalktı. Ama Berg tatlı tatlı gülümseyerek eğer Vera’ya çeyiz olarak neler verileceğini kesin olarak bilmezse ve ona ayrılanın hiç olmazsa bir kısmını peşin olarak almazsa teklifinden vazgeçmek zorunda kalacağını anlattı.</p>

  <p>— Çünkü siz de düşünün kont, eğer şimdi eşimi geçindirmek için kesin bir gelirim yokken evlenmeye kalkışırsam alçakça davranmış olurum.</p>

  <p>Kont, cömert görünmek ve yeni ricalara hedef olmamak için seksen bin rublelik bir senet vereceğini söyleyince konuşma sona erdi. Berg tatlı tatlı gülümsedi, kontu omuzundan öptü, çok teşekkür ettiğini ama nakit olarak tam otuz bin ruble almadan yuva kuramayacağını söyledi:</p>

  <p>— Hiç olmazsa yirmi bin olmalı kont, diye sözüne devam etti. O zaman senet de altmış binlik olur.</p>

  <p>Kont aceleyle konuşarak:</p>

  <p>— Olur, olur, peki, dedi. Yalnız özür dilerim, dostum, yirmi bini nakit olarak, ayrıca seksen bini senet olarak veririm. İşte böyle, haydi öp bakayım beni!</p>

  <h2 id="sigil_toc_id_114">XII</h2>

  <p class="nonindent">Nataşa on altısına basmıştı ve yıl 1809’du. Genç kızın tam dört yıl önce, Boris'le öpüştükten sonra parmaklarını bükerek saydığı yılların sonuncusu idi. O zamandan beri Boris’i bir kez olsun görmemişti. Sonya ile annesinin yanında Boris’ten söz edildiğinde, çok rahat bir tavırla, sanki geçmişte olup bitenler konuşulmaya bile değmez ve çoktan unutulmuş bir çocuklukmuş, bunun böyle olduğuna artık kesinlikle karar verilmiş gibi serbestçe konuşuyordu. Ruhunun derinliğinde ise Boris’e verdiği sözün bir şaka mı, yoksa önemli ve onu bağlayan bir vaat mi olduğu sorusu onu üzüp duruyordu.</p>

  <p>Boris, 1805 yılında Moskova’dan ayrılıp orduya girdiği günden beri Rostovlarla görüşmemişti. Birkaç kez Moskova’ya gelmiş, Otradnoya yakınlarından geçmiş, ama bir kez olsun Rostovlara uğramamıştı.</p>

  <p>Bazen Nataşa, Boris’in kendisini görmek istemediğini aklından geçiriyor, bu tahminleri de büyüklerin ondan söz ederken hüzünlü bir tavır takınmalarıyla doğrulanıyordu. Kontes, Boris’ten söz edildikten sonra:</p>

  <p>— Şimdi artık kimse eski dostlarını hatırlamıyor! diyordu.</p>

  <p>Son zamanlarda Rostovlara daha seyrek gelmeye başlayan Anna Mihailovna da tuhaf, azametli bir tavır takınıyor, Boris’ten söz açıldı mı heyecanla oğlunun üstünlüklerini, meslekteki parlak durumunu anlatıyordu. Rostovlar Petersburg’a gelince, Boris onları ziyaret etti.</p>

  <p>Boris onlara gelirken oldukça heyecan duyuyordu. Nataşa, anıları arasında en romantik olanıydı. Bununla birlikte evlerine, hem Nataşa’ya hem de büyüklerine çocuklukta ikisinin arasındaki ilişkilerden ötürü artık ne onun ne de kendisinin bir sorumluluk taşıyamacağını açıkça hissettirmek niyetiyle gidiyordu. Kontes Bezuhova ile olan yakınlığı sayesinde sosyetede parlak bir durumu, güvenini iyice kazandığı önemli bir kişinin onu koruması sayesinde meslekte çok iyi bir yeri, ayrıca Petersburg’un en zengin kızlarından biriyle evlenmek için tasarladığı bazı planlar vardı. Planlar kolaylıkla gerçekleşebilirdi. Boris Rostovların salonuna girdiği sırada, Nataşa odasındaydı. Onun geldiğini öğrenince yanakları al al olmuş bir halde, koşar gibi misafir odasına girdi; dudaklarındaki tatlı gülümseme bütün yüzünü aydınlatıyordu.</p>

  <p>Boris dört yıl önce tanıdığı kısa elbiseli, kıvır kıvır saçlarının altında siyah gözleri pırıl pırıl ve çocuksu gülüşü çın çın öten Nataşa’yı hatırlıyordu. Bu yüzden içeriye bambaşka bir Nataşa girince şaşırdı, yüzünde hayranlıkla karışık bir hayret belirdi. Onun yüzündeki bu ifade Nataşa’yı sevindirdi. Kontes:</p>

  <p>— Nasıl, ele avuca sığmaz eski arkadaşını tanıyabildin mi? diye sordu.</p>

  <p>Boris, Nataşa’nın elini öperek ondaki bu değişikliğe şaşırıp kaldığını söyledi:</p>

  <p>— Ne kadar güzelleşmişsiniz!</p>

  <p>Nataşa’nın ışıl ışıl gözleri, “Elbette!” diye karşılık verdi. Genç kız:</p>

  <p>— Ya babam nasıl, ihtiyarlamış mı? diye sordu.</p>

  <p>Sonra oturdu. Boris’in kontesle yaptığı konuşmaya katılmayarak, hiç konuşmadan çocukluğundaki nişanlısını tepeden tırnağa inceledi. Boris, üzerinde bu ısrarlı, şefkatli bakışın ağırlığını duyarak arada bir ona bakıyordu.</p>

  <p>Boris’in üniforması, mahmuzları, kravatı, saçlarının biçimi, hepsi tam modaya uygun ve <i>comme il faut</i><a class="noteref" href="../Text/notlar.xhtml#f23n21" id="ref21">21</a> idi. Nataşa bunu hemen fark etmişti. Boris, kontesin yanındaki koltuğun üzerinde hafifçe yan oturuyor, sol elini iyice kavrayan tertemiz sağ eliyle eldivenini düzeltiyor, dikkati çeken, yapmacık bir kibarlıkla dudaklarını bükerek Petersburg’daki yüksek sosyetenin eğlencelerinden söz ediyor, Moskova’daki eski günleri ve buradaki ahbaplarını hafif bir alayla anıyordu. Elçinin verdiği baloda bulunduğunu söylerken Nataşa’nın hemen fark ettiği üzere rastgele değil de mahsus yüksek sesle soylu kişilerin adlarını söyledi ve N. N. ile S. S.’nin kendisini davet ettiklerinden söz etti.</p>

  <p>Nataşa bütün bu süre boyunca hiç konuşmadan, kaşlarının altından ona bakarak oturdu. Bu bakış Boris’i gittikçe daha çok tedirgin ediyor, şaşırtıyordu. Nataşa’ya daha sık dönüp bakıyor, anlattıklarını ikide bir yarıda bırakıyordu. Orada on dakikadan fazla oturmadı, ayağa kalkıp eğilerek veda etti. Aynı merak dolu, meydan okuyan ve biraz da alaycı gözler ona bakıyordu...</p>

  <p>Boris ilk ziyaretten sonra kendi kendine Nataşa’yı eskisi kadar çekici bulduğunu, ama bu duyguya kendini kaptırmaması gerektiğini, çünkü hiçbir serveti olmayan bir kızla evlenmesinin mesleği için bir felaket sayılacağını, evlenmeye niyeti yokken eski ilişkilerini tazelemenin ise soylu bir insana yakışmayacak bir davranış olacağını düşündü. Bunun üzerine Nataşa ile karşılaşmaktan kaçınmaya karar verdi, ama bu karara rağmen, birkaç gün sonra tekrar geldi ve sık sık Rostovlara uğramaya, bütün günlerini onlarda geçirmeye başladı. Nataşa’ya durumu açıklaması gerektiğini düşünüyordu. Ona geçmiştekileri unutmak gerektiğini, ne olursa olsun, onun kendisine eş olamayacağını, serveti bulunmadığını ve onu asla kendisine vermeyeceklerini söylemeliydi. Ama ona bu açıklamayı yapmak fırsatını elde edemediği gibi, kendinde bunun için gerekli cesareti de bulamıyordu. Her geçen gün, durumu gittikçe daha sarpa sarıyordu. Kontesle Sonya, Nataşa’nın, Boris’e eskisi gibi âşık olduğunu fark ediyor gibiydiler. Nataşa ona en çok sevdiği şarkıları söylüyor, albümünü gösteriyor, Boris’i bu hatıra defterine bir şeyler yazmaya zorluyor, geçmişte olup bitenleri hatırlamasına izin vermiyor, böylece ona yeni yaşadıkları şeylerin ne kadar güzel olduğunu hissettiriyordu. Boris de her gün oradan düşünceleri iyice sislere gömülmüş olarak, söylemeye niyet ettiğini söyleyemeden, ne yaptığını, oraya niçin geldiğini, işin nasıl sona ereceğini bilmeden ayrılıyordu. Elen’e uğramaz olmuştu, her gün ondan sitem dolu kâğıtlar alıyor gene de günlerini Rostovlarda geçiriyordu.</p>

  <h2 id="sigil_toc_id_115">XIII</h2>

  <p class="nonindent">Bir akşam, ihtiyar kontes, takma buklelerini takmamış olarak, sırtında hırka, başında hasse kumaşından yapılmış ve altından cılız bir tutam saç görünen beyaz gece başlığıyla halının üzerinde içini çeke çeke, arada bir hafifçe inleyerek yerlere kapanıp akşam duasını ediyordu; çıplak ayaklarına ayakkabı, sırtına da annesi gibi bir hırka geçirmiş, saçlarını kâğıtlara kıvırmış olan Nataşa, koşarak içeriye girdi. Kontes dönüp baktı, kaşlarını çattı. Son duasını, “Yoksa bu yattığım yer bana mezar mı olacak?” duasını okumayı bitiriyordu. Ama dua okurken duyduğu his yok oluvermişti.</p>

  <p>Nataşa heyecan içindeydi, yanakları al al olmuştu. Annesinin dua ettiğini fark edince birden durakladı, bir yere ilişip oturdu, elinde olmayarak dilini çıkarıp kendi kendini tehdit ediyormuş gibi bir işaret yaptı. Annesinin dua etmeye devam ettiğini görünce de parmaklarının ucuna basarak karyolaya doğru yürüdü, çevik bir hareketle küçük ayaklarından birini öbürünün üzerinden kaydırarak ayakkabısını çıkardı, kontesin, “Yoksa bana bir tabut mu olacak!” diye korktuğu yatağın üzerine sıçradı.</p>

  <p>Bu yüksek, kuş tüyünden yapılmış ve üzerinde hepsi birbirinden küçük beş yastık bulunan bir yataktı. Nataşa sıçradı, kuş tüyü şiltenin içine gömüldü, yuvarlanarak duvarın dibine doğru gitti, yorganın altında dizlerini büküp çenesine doğru götürerek, ayaklarını oraya buraya atarak yerleşmeye başladı. Bir taraftan sessiz sessiz gülüyor, başını yorganla örtüyor, arada bir de yorganın altından annesine bakıyordu. Kontes duasını bitirdi, sert bir yüzle yatağa yaklaştı; Nataşa’nın yorganla başını da örttüğünü görünce dudaklarında o şefkatli, yumuşak gülümseyiş belirdi.</p>

  <p>— Haydi, haydi, haydi!., dedi.</p>

  <p>Nataşa:</p>

  <p>— Anne azıcık konuşabilir miyiz ha? diye sordu. Dur gıdından bir defacık öpeyim. Bir kerecik daha, hah şöyle...</p>

  <p>Annesinin boynuna sarıldı, onu çenesinin altından öptü. Nataşa annesine karşı görünüşte kaba davranır, ama gerçekte o kadar incelik gösterir ve çevik hareket ederdi ki elleriyle annesine nasıl sarılırsa sarılsın daima bunu, onun canını acıtmadan, annesinin içinde bir hoşnutsuzluk ya da sıkıntı uyandırmadan yapmasını bilirdi.</p>

  <p>Kontes yastıkların üzerine yerleştikten ve Nataşa’nın ayaklarını oraya buraya atıp gene aynı şekilde bir defa yatağında dönmesini, sonunda da yanı başında onunla aynı yorganın altında yan yana uzanmasını, ellerini yorganın üzerine çıkarıp ciddi bir tavır takınmasını bekledikten sonra sordu:</p>

  <p>— Söyle bakalım, neyi konuşalım şimdi?</p>

  <p>Nataşa’nın kont kulüpten dönünceye kadar yaptığı bu gece ziyaretleri ana kızın en çok hoşlandıkları şeylerden biriydi.</p>

  <p>— Neyi konuşalım ha? Bak sana bir şey söylemeliyim...</p>

  <p>Nataşa eliyle annesinin ağzını kapadı. Ciddi bir tavırla:</p>

  <p>— Boris’ten söz edeceksiniz... Biliyorum, dedi. Ben de zaten bunun için geldim. Bir şey söylemeyin, biliyorum... Hayır, söyleyin!</p>

  <p>Elini geriye çekti:</p>

  <p>— Söyleyin anne! Boris cana yakın değil mi?</p>

  <p>— Nataşa artık on altı yaşındasın, senin yaşındayken ben evlenmiştim. Borya’nın cana yakın olduğunu söylüyorsun. Çok cana yakın çocuktur, ben de onu oğlum gibi severim. Ama sen ne istiyorsun ondan? Niyetin nedir? Görüyorum ki onu büsbütün baştan çıkardın?</p>

  <p>Kontes bunu söylerken başını çevirip kızına baktı. Nataşa gözlerini karyolanın köşelerinde kırmızı tahtadan oyulmuş sfenkslerden birine dikmiş, dümdüz ve hareketsiz yatıyordu; bu yüzden kontes, kızının yalnız profilini görüyordu. Bu yüz kontesi özellikle ciddi, düşünceli ifadesiyle şaşırttı. Nataşa hem dinliyor hem bir şeyler düşünüyordu:</p>

  <p>— Eh, ne olmuş yani?</p>

  <p>— Aklını başından aldın kızım. Bunu niçin yaptın? Ondan ne istiyorsun? Biliyorsun ki onunla evlenmene imkân yok.</p>

  <p>Nataşa pozunu değiştirmeden:</p>

  <p>— Neden? diye sordu.</p>

  <p>— Çünkü gençtir; çünkü akrabamız oluyor... Hem sen onu sevmiyorsun ki!</p>

  <p>— Nereden biliyorsun?</p>

  <p>— Biliyorum işte. Bu yaptığın iyi değil yavrucuğum...</p>

  <p>Nataşa:</p>

  <p>— Peki ya ben istiyorsam... dedi.</p>

  <p>— Saçmalamayı bırak.</p>

  <p>— Ya ben istiyorsam...</p>

  <p>— Nataşa, ben ciddi...</p>

  <p>Nataşa sözünü bitirmesine imkân vermedi, kontesin iri ellerini kendisine doğru çekti, önce üst tarafını, sonra avucunu öptü. Ondan sonra da elini tekrar çevirip her parmağın ikinci boğumunu, sonra aralardaki boşluğu öperek “Ocak, şubat, mart, nisan, mayıs,” diye fısıldadı.</p>

  <p>Gözlerini, ona yumuşak bir tavırla bakan ve böyle baktığı için söylemek istediği her şeyi unutmuş gibi görünen annesine çevirdi:</p>

  <p>— Konuşsanıza anne, neden susuyorsunuz, konuşun!</p>

  <p>— Öyle olmaz yavrum, herkes sizin çocuksu ilişkilerinizi anlamaz. Onun sana bu kadar yakın olduğunu görmek, bize gidip gelen başka delikanlıların gözünde seni güç duruma düşürebilir ve en önemlisi onu boşuna üzer. O belki de kendine göre zengin bir kısmet bulmuştur; şimdi ise aklı başından gidiyor.</p>

  <p>Nataşa:</p>

  <p>— Aklı başından mı gidiyor? diye sordu.</p>

  <p>— Bak, sana kendi başımdan geçeni anlatayım. Benim bir <i>cousin</i>’im vardı...</p>

  <p>— Biliyorum, Kirila Matyeviç, ama o ihtiyar değil mi?</p>

  <p>— Her zaman ihtiyar değildi ya! Bak sana bir şey söyleyeyim Nataşa, ben Borya ile konuşayım, bize o kadar sık gelmesi doğru değil...</p>

  <p>— Neden gelmeyecekmiş? Madem kendisi gelmek istiyor!</p>

  <p>— Çünkü ben bu işin hiçbir sonuç vermeyeceğini biliyorum.</p>

  <p>— Nereden biliyorsunuz? Hayır anne, ona söylemeyin... Sakın ona bir şey söylemeyin! Ne saçma şeyler bunlar!</p>

  <p>Nataşa kendi malı olan bir şeyi elinden almak istiyorlarmış gibi konuşmuştu.</p>

  <p>— Eh ziyanı yok, evlenmem... onunla... Ama madem buraya gelince neşeleniyor, mademki ben de neşe duyuyorum, varsın gelsin, dedi.</p>

  <p>Gülümseyerek annesine bakıyordu.</p>

  <p>— Evlenmek için değil, yalnız öyle... diye tekrar etti.</p>

  <p>— Nasıl olur evladım?</p>

  <p>— Öyle işte! Eh, madem öyle gerekiyor, evlenmem onunla. Yalnız... Öyle işte.</p>

  <p>Kontes, yaşlı insanlara özgü şefkatli bir tavırla ve bütün vücudunu titreten beklenmedik bir gülüşle:</p>

  <p>— Öyle gelsin, öyle gelsin demek? diye tekrar etti.</p>

  <p>Nataşa:</p>

  <p>— Yeter anne! Gülmeyin artık, yeter! diye bağırdı. Bütün karyolayı sarsıyorsunuz. Bana müthiş benziyorsunuz anne. Benim gibi kıkır kıkır gülersiniz... Durun...</p>

  <p>Kontesin iki elini yakaladı. Birinin küçük parmağının alt kısmındaki kemiği öptü. “Haziran,” dedi ve öbür eldeki mafsal yerlerini öpmeye devam ederek “Temmuz, ağustos,” diye söylendi, sonra:</p>

  <p>— Ne dersiniz, Boris çok âşık mı anne? Siz nasıl görüyorsunuz? Size de biri öyle âşık oldu mu hiç? Boris çok sevimli, çok çok sevimli bir insan! Yalnız tam benim zevkime göre değil, öyle dar kafalı ki tıpkı duvar saati gibi... Ne demek istediğimi anlıyor musunuz? Daracık, kül rengi ve parlak bir varlık işte...</p>

  <p>Kontes:</p>

  <p>— Sen neler saçmalıyorsun? dedi.</p>

  <p>Nataşa devam etti:</p>

  <p>— Gerçekten anlamıyor musunuz? Nikolenka olsa anlardı... Bakın Bezuhov... Lacivert, hem de koyu lacivertle kırmızıdır. Sonra o kare şeklinde bir varlıktır.</p>

  <p>Kontes güldü:</p>

  <p>— Sen onunla da flört ediyorsun!</p>

  <p>— Hayır, o masondur, bunu öğrendim. O cana yakın, koyu lacivert ve kırmızıdır. Belirli bir rengi var, nasıl anlatayım?</p>

  <p>Kapının öbür tarafından kontun sesi duyuldu:</p>

  <p>— Kontesciğim, uyumuyorsun ya?</p>

  <p>Nataşa yataktan fırladı, ayakkabılarını ellerine alarak yalınayak kendi odasına koştu.</p>

  <p>Uzun süre bir türlü uyuyamadı. Nasıl olup da kendisinin kavradığı şeylerle içinde olup bitenleri hiç kimsenin anlayamadığını düşünüp duruyordu. O uzun saç örgüsüyle bir kedi yavrusu gibi kıvrılmış uyuyan Sonya’ya baktı, “Sonya mı anlayacak?” diye düşündü. “Hayır, ona varıncaya kadar! O iyi yürekli bir kız. Nikolenka’ya âşık olmuş. Ondan başka da hiçbir şey düşünmek istemiyor. Annem bile anlayamıyor. Hayret, ne kadar daha akıllıyım ve o... ne kadar sevimli.”</p>

  <p>Kendinden üçüncü şahıs olarak söz ediyor, bu sözleri kendisi için akıllı bir erkeğin, erkekler arasında en akıllısının, en iyisinin söylediğini hayalinden geçiriyordu. O erkek Nataşa’dan söz açarak “Onda her şey, her şey var!” diye devam ediyordu. “Olağanüstü bir zekâsı var. Sevimli, aynı zamanda güzel, eşi bulunmayacak kadar güzel ve çevik... Yüzme biliyor, gayet güzel ata biniyor... Hele bir sesi var! Denilebilir ki çok orijinal bir ses...”</p>

  <p>Chérubini’nin operasından en çok sevdiği kısacık bir parçayı söyledi, kendini yatağa attı. Biraz sonra uyuyacağını düşünerek sevinçle güldü, mumu söndürmesi için Dunyaşa’ya seslendi. Daha Dunyaşa odadan çıktığı anda Nataşa başka bir âleme, daha mutlu olan rüyalar âlemine dalmıştı bile; orada her şey tıpkı gerçekteki gibi güzel ve kolaydı. Yalnız daha iyiydi, çünkü gerçektekinden başka türlü oluyordu.</p>

  <p class="extract">Ertesi gün, kontes, Boris’i dairesine davet ederek onunla görüştü ve o günden sonra Boris, Rostovların evinden ayağını kesti.</p>

  <h2 id="sigil_toc_id_116">XIV</h2>

  <p class="nonindent">31 Aralık 1810’da, <i>reveillon'</i>da<a class="noteref" href="../Text/notlar.xhtml#f23n22" id="ref22">22</a> Katerina çağı ileri gelenlerinden birinin evinde balo vardı. Baloda kordiplomatik bir hükümdar bulunacaktı.</p>

  <p>O ileri gelen kişinin İngiliz rıhtımındaki dillere destan olan evi, sayısız ışıkla donanmıştı. Kırmızı çuha kaplı ışıklandırılmış ön kapıda yalnız jandarma değil, bir polis komiseri ve düzinelerle polis şefi toplanmıştı. Faytonlar gelip gidiyor, gidenlerin yerini kırmızı elbiseli ya da şapkalarında tüyler bulunan uşaklarıyla yenileri alıyordu. Kupa arabalarından yıldızlar, kurdeleli nişanlar takınmış üniformalı erkekler, atlaslar, astraganlar içinde kadınlar gürültüyle açılan basamaklara dikkatle basarak iniyor, hızlı adımlarla ve gürültüsüzce giriş yerindeki çuhanın üzerinden geçiyorlardı.</p>

  <p>Her araba geçtiğinde kalabalıkta fısıltılar duyuluyor, şapkalar çıkarılıyordu. Kalabalıkta:</p>

  <p>— Hükümdar mı? Hayır, bakan... Prens... Elçi... Tüyleri görmüyor musun? sesleri duyuluyordu.</p>

  <p>Kalabalığın arasında başkalarından daha iyi giyinmiş biri, herkesi tanıyor gibiydi ve o zamanların en ünlü soylularının isimlerini söyleyip duruyordu.</p>

  <p>Artık o baloya çağrılmış konuklardan üçte biri gelmişti. Öyleyken bu baloda bulunmaları gereken Rostovlarda hâlâ giyim hazırlıkları hızla devam ediyordu.</p>

  <p>Rostovların ailesinde bu balo için birçok hazırlıklar, birçok konuşmalar yapılmış, davetiye gelmeyecek, elbise zamanında hazır olmayacak, her şey gerektiği gibi yapılmayacak diye birçok korkular geçirilmişti.</p>

  <p>Rostovlarla birlikte baloya, kontesin ahbabı, aynı zamanda akrabası olan eski saray nedimelerinden zayıf, sarı benizli Mariya İgnatyevna Peronskaya da gidiyordu; taşralı Rostovları Petersburg yüksek sosyetesinde yöneten oydu. Gece saat onda, Rostovlar nedimeyi almak için Tavriçeski bahçesine uğrayacaklardı; oysa saat ona beş kaldığı halde, genç kızlar hâlâ giyinememişlerdi.</p>

  <p>Nataşa ömründe ilk kez büyük bir baloya gidiyordu. O gün sabah saat sekizde kalkmış, bütün günü heyecanlı, telaşlı uğraşmalar içinde geçirmişti. Sabahtan beri bütün çabaları bir noktaya yönelmişti: Kendisi, annesi, Sonya, sözün kısası hepsi, mümkün olduğu kadar güzel giyimli olmalıydılar! Sonya ile kontes kendilerini bu bakımdan tam olarak ona bırakmışlardı. Kontesin üzerinde kadifeden şarap rengi bir elbise, iki genç kızın üzerinde ise ipek pembe bir astar üzerine geçirilmiş duman gibi incecik beyaz elbiseler, bellerinde gül tomurcukları olacaktı. Saçları <i>à la grecque</i><a class="noteref" href="../Text/notlar.xhtml#f23n23" id="ref23">23</a> taranacaktı.</p>

  <p>Önemli olan her şey artık yapılmıştı: Ayaklar, eller, boyun, kulaklar özel bir çaba gösterilerek baloya gidecek hanımlara yakışır şekilde yıkanmış, üzerlerine güzel kokularla pudra sürülmüştü: Ayaklara ajurlu ipek çoraplar ve kurdeleli atlas patikler geçirilmişti; saç tuvaletleri de hemen hemen bitmişti. Sonya’nın giyinmesi sona ermek üzereydi, kontesin de giyinmesi bitiyordu; yalnız herkes için uğraşmış olan Nataşa geri kalmıştı. İncecik omuzlarının üzerine atılmış bir bornozla aynanın karşısında oturuyordu. Sonya, artık giyinmiş olarak odanın ortasında duruyor, küçük parmağını acıtırcasına bastırarak toplu iğnenin altında hışırtılı bir ses çıkaran son kurdeleyi tutturuyordu.</p>

  <p>Nataşa saçları taranırken başını yana doğru çevirdi, saç tuvaletini yapan hizmetçinin bırakmaya vakit bulamadığı saçlarını eliyle tutarak:</p>

  <p>— Öyle değil, öyle değil Sonya! dedi. Kurdele öyle konmaz. Buraya gel.</p>

  <p>Sonya oturdu, Nataşa kurdeleyi başka türlü taktı. Nataşa’nın saçlarına biçim veren oda hizmetçisi:</p>

  <p>— Bir dakika küçük hanım, öyle olmaz ki, diyordu.</p>

  <p>— Aman Allahım! Sonra yaparsın canım, ne olacakmış? Hah şöyle Sonya!</p>

  <p>Kontesin sesi duyuldu:</p>

  <p>— Çabuk bitirecek misiniz? Saat on oldu...</p>

  <p>— Şimdi, şimdi... Siz hazırlandınız mı anne?</p>

  <p>— Yalnız hotoz takılacak.</p>

  <p>Nataşa:</p>

  <p>— Bensiz takmayın sakın! diye bağırdı. Siz takamazsınız!</p>

  <p>— Ama saat on oldu.</p>

  <p>Baloya saat on buçukta gitmeye karar verilmişti, oysa daha Nataşa’nın giyinmesi ve Tavriçeski bahçesine uğramaları gerekiyordu.</p>

  <p>Nataşa saç tuvaletini bitirince altından balo patikleri görünen kısa bir eteklikle ve annesinin hırkasıyla Sonya’nın yanına koştu, onu tepeden tırnağa süzdü, sonra koşarak annesinin yanına gitti. Onun başını oraya buraya çevirerek hotozunu iliştirdi, ağarmış saçlarını hafifçe öptü, hemen sonra da eteğini kıvıran kızların yanına koştu.</p>

  <p>İş yalnız Nataşa’nın fazla uzun etekliğine kalmıştı; iki genç kız iplikleri dişleriyle kopararak onu bastırıyorlardı. Üçüncü bir genç kız dudakları ile dişleri arasında toplu iğneler, kontesle Sonya arasında mekik dokuyordu; dördüncü bir kız elini ta yukarıya kaldırmış duman rengi elbiseyi tutuyordu.</p>

  <p>— Mavruşa, çabuk ol, şekerim...</p>

  <p>— Şuradan yüksüğü verir misiniz küçük hanım?</p>

  <p>Kont, kapıdan seslenerek:</p>

  <p>— Artık çabuk bitirecek misiniz? diye sordu. Alın bakalım size esans getirdim! Peronskaya artık bekleye bekleye sıkılmıştır.</p>

  <p>Oda hizmetçisi, eteği kıvrılmış duman gibi hafif elbiseyi iki parmağıyla kaldırıp üzerine üflüyor, sanki elinde tuttuğu şeyin hafifliğini, temizliğini göstermek istiyormuş gibi silkerek:</p>

  <p>— Hazır, küçük hanım! diyordu.</p>

  <p>Nataşa elbiseyi giymeye başladı. O sırada yüzünü kapayan o tül gibi elbisenin eteği altından, kapıyı açmış olan babasına:</p>

  <p>— Şimdi, şimdi! Girme baba... diye bağırdı.</p>

  <p>Sonya kapıyı kapadı. Bir dakika sonra, kontu içeriye aldılar. Üzerinde lacivert bir frak, ayağında uzun çoraplar, iskarpinler vardı. Kokular, pomatlar sürünmüştü. Nataşa odanın ortasında durup incecik elbisesinin plilerini düzelterek:</p>

  <p>— O kadar yakışıklısın ki baba! Harika olmuşsun!., dedi.</p>

  <p>Yere diz çökmüş olan genç kız, elbisenin eteklerini çekerek ve ağzının bir kenarına sıkıştırdığı toplu iğneleri dili ile öbür tarafa geçirerek:</p>

  <p>— Müsaade edin küçük hanım, müsaade edin! diyordu.</p>

  <p>Sonya, Nataşa’nın elbisesini gözden geçirerek çaresiz kalmış gibi:</p>

  <p>— Sen bilirsin! diye söylendi. Sen bilirsin ama gene de uzun!..</p>

  <p>Nataşa boy aynasında kendini görebilmek için daha geriye gitti. Elbise uzundu, küçük hanımın arkasından yerde sürüklenen Mavruşa:</p>

  <p>— Vallahi hiç de uzun değil hanımefendi! dedi.</p>

  <p>Kararlı bir kız olan Dunyaşa göğsündeki mendilden bir dikiş iğnesi çıkarıp çömeldiği yerden işe sarılarak:</p>

  <p>— Eh, uzunsa kısaltırız, bir dakikada kıvırırız! dedi.</p>

  <p>Bu sırada içeriye çekingen bir tavırla ve sessiz adımlarla, başında hotoz, sırtında kadife bir elbise olan kontes girdi. Kont:</p>

  <p>— Ah güzelim benim! diye bağırdı. O hepinizden güzel!..</p>

  <p>Kontesi kucaklamak istedi ama o kızararak elbisesini buruşturmamak için geriye çekildi.</p>

  <p>Nataşa:</p>

  <p>— Anne hotozu biraz daha yana eğ! dedi. Dur, ben iliştireyim. İleriye doğru atıldı, ama eteğini kıvıran genç kızlar onun arkasından yetişemedikleri için incecik elbisenin bir parçasını kopardılar.</p>

  <p>— Aman yarabbi! Ne oldu şimdi? Vallahi suç bende değil!</p>

  <p>Dunyaşa:</p>

  <p>— Ziyanı yok kıvırırım, hiçbir şey görünmez, diye söyleniyordu.</p>

  <p>İçeriye giren dadı, kapının eşiğinden:</p>

  <p>— Güzeller güzeli kraliçem benim!., dedi. Sonyuşka da öyle, ikisi de ne güzel olmuşlar!..</p>

  <p>Sonunda, saat onu çeyrek geçe faytonlara binip gittiler. Ama daha Tavriçeski bahçesine uğramaları gerekiyordu.</p>

  <p>Peronskaya hazırdı. İhtiyarlığına ve çirkinliğine rağmen onun evinde de Rostovların evindeki sahnelerin aynı olmuştu. Yalnız o kadar acele edilmemişti (Bunlar onun için alışılmış şeylerdi). Ama yaşlı, çirkin vücudu, aynı şekilde yıkanmış, üzerine güzel kokular, pudralar sürülmüş, kulaklarının arkası aynı derecede dikkatle yıkanmış, hatta Rostovlarda olduğu gibi yaşlı bir oda hizmetçisi, hanımı <i>chiffre</i><a class="noteref" href="../Text/notlar.xhtml#f23n24" id="ref24">24</a> işlenmiş sarı bir elbiseyle içeriye girince onun giyimini hayran hayran seyretmişti. Peronskaya, Rostovların giyimini övdü. Rostovlar da onun zevkini ve tuvaletini övdüler, sonra hepsi saç tuvaletlerini bozmamaya, elbiselerini buruşturmamaya çalışarak saat on birde arabalara yerleşip gittiler.</p>

  <h2 id="sigil_toc_id_117">XV</h2>

  <p class="nonindent">Nataşa’nın o gün sabahtan beri bir dakikacık boş vakti olmamış ve bir kez bile nelerle karşılaşacağını düşünmeye fırsat bulamamıştı.</p>

  <p>Rutubetli, soğuk havada, yarı aydınlık ve sarsılarak giden arabanın sıkışıklığı içinde, ilk kez olarak, baloda, ışıl ışıl salonlarda kendisini bekleyen şeyleri hayalinde canlandırmaya çalıştı: Müzik, çiçekler, danslar, hükümdar ve Petersburg'un bütün kalburüstü gençleri... Onu bekleyen şeyler o kadar güzeldi ki bunların olacağına inanamıyordu; bütün bunlar hissettiği soğuk hava ile arabanın sıkışıklığına, karanlığına o kadar aykırı şeylerdi ki! Kendisini bekleyen her şeyi, ancak girişteki kırmızı halının üzerinden geçerek sofaya girip kürk mantosunu çıkardığı ve Sonya ile birlikte annesinin önüne geçip çiçeklerin arasından ışıklandırılmış merdivenden yukarı çıktığı anda kavradı. Ancak o zaman baloda nasıl davranması gerektiğini hatırladı ve bir genç kızın baloda muhakkak öyle davranmak zorunda olduğunu sandığı için gururlu bir tavır takınmaya çalıştı. Ama gözlerinin oraya buraya kaydığını hissediyor, hiçbir şeyi belirli olarak göremiyordu, nabzı dakikada yüz atıyor ve kalbine hücum eden kanın vuruşlarını duyuyordu. Bu yüzden kendisini gülünç gösterecek o tavrı bir türlü takınamıyor, heyecandan ürperiyor ve bütün gücüyle duygularını gözlerden saklamaya çalışarak yürüyordu. Bu da ona en çok yakışan tavırdı. Önlerinde, arkalarında içeriye giren, aynı şekilde balo elbiseleri giymiş, yavaş yavaş konuşarak yürüyen konuklar vardı. Merdivenin iki tarafında aynalarda, beyaz, mavi, pembe elbiseler giymiş, çıplak boyunları ile kollarına elmaslar, mücevherler takmış hanımların hayali görünüyordu.</p>

  <p>Nataşa, aynalara bakıyor, orada gördüğü hayaller arasında kendisini başkalarından ayıramıyordu. Her şey bir bütün olarak birbirine karışmış, parlak bir geçit resmi halini almıştı. Birinci salonun giriş kapısında, konuşmaların, ayak seslerinin, selamlaşmaların tekdüze uğultusu Nataşa’nın kulaklarını sağır etmişti. Işıklar, pırıltılar gözlerini daha da çok kamaştırdı. Yarım saattir giriş kapısında her girene “<i>Charmé de vous voir.</i>”<a class="noteref" href="../Text/notlar.xhtml#f23n25" id="ref25">25</a> sözlerini söyleyen ev sahibi hanımla bey, Rostovlarla Peronskaya’yı da aynı şekilde karşıladılar.</p>

  <p>İkisi de beyaz elbise giymiş, siyah saçlarına aynı güllerden takmış olan genç kızlar aynı hareketle diz kırdılar, ama ev sahibi hanımın bakışı, elinde olmayarak incecik Nataşa’nın üzerinde daha çok durdu. Ona bakarken de ev sahibi olarak herkese yaptığı gibi değil de başka türlü ve yalnız Nataşa’ya yönelen bir tavırla gülümsedi. Belki de ona bakarken kendi genç kızlığının artık bir daha geri gelmeyecek mutlu çağını ve ilk balosunu hatırlamıştı. Evin beyi de Nataşa’nın arkasından uzun uzun bakarak konta kızının hangisi olduğunu sordu, sonra kendi parmaklarının uçlarını öperek:</p>

  <p>— <i>Charmante,</i><a class="noteref" href="../Text/notlar.xhtml#f23n26" id="ref26">26</a> dedi.</p>

  <p>Salonda konuklar, giriş kapısının önünde toplanmış, birbirlerini sıkıştırarak hükümdarı bekliyorlardı. Kontes, bu kalabalığın ön sıralarında yer aldı. Nataşa birkaç kişinin onun için, “Kim bu?” diye sorduklarını işitiyor ve ona baktıklarını hissediyordu. Kendisine dikkat edenlerin onu beğendiklerini anlıyordu; bunu fark edince biraz sakinledi; “Bizim gibi olanlar da bizden daha fena olanlar da var!” diye düşündü.</p>

  <p>Peronskaya, balodaki en önemli kişileri kontese isimleriyle tanıtıyor:</p>

  <p>— İşte bakın, şu saçları ağarmış olan Hollanda elçisidir, diyerek ağarmış, gümüş rengi gür saçları kıvır kıvır, hanımlarla çevrilmiş, bu hanımları bilinmeyen bir şeye güldüren bir ihtiyarcığı işaret ediyordu:</p>

  <p>İçeri giren Elen’i göstererek:</p>

  <p>— Ha, işte Petersburg’un çariçesi Kontes Bezuhova da geldi, dedi.</p>

  <p>— Ne kadar da güzelmiş! Mariya Antonovna’dan aşağı kalmaz. Bakın etrafında yaşlılar da gençler de fır dönüyorlar. Hem güzel hem de zeki... Diyorlar ki prens... onu çılgınca seviyormuş. Bu ikisine gelince bunlar güzel değiller ama daha da fazla ilgi topluyorlar.</p>

  <p>Bunu söylerken salondan geçen bir hanımla çok çirkin olan kızını işaret ediyordu:</p>

  <p>— Bu koca bekleyen bir milyoner kızıdır! Şunlar da talipleri.</p>

  <p>Yanlarından başı dimdik geçen ve hanımların başları üzerinden öbür taraflarda bir yere bakan çok yakışıklı bir süvari muhafız subayını gösterdi:</p>

  <p>— Bu, Bezuhova’nın kardeşi Anatol Kuragin’dir. Ne kadar yakışıklı değil mi? Diyorlar ki onu bu zengin kızla evlendireceklermiş. Sizin cousin Drubetskoy da bunun etrafında dönüp duruyor. Milyonları var diyorlar.</p>

  <p>Kontes Caulaincourt’un kim olduğunu sorunca Peronskaya:</p>

  <p>— Nasıl bilmiyorsunuz, bu Fransız elçisi, evet ta kendisi! dedi. Bakın sanki çarmış gibi... Ama ne olursa olsun şu Fransızlar sevimlidirler çok sevimli insanlardır doğrusu. Sosyetede onlardan daha hoş insan bulunmaz. Bakın karısı da geldi! Hayır, bizim Mariya Antonovna hepsinden daha güzel doğrusu. Hem ne kadar sade giyinmiş! Harika!</p>

  <p>Sonra Bezuhov’u işaret etti:</p>

  <p>— Şu şişmana gelince, şu gözlüklü var ya, dünyaca tanınmış bir farmasondur. Karısıyla yan yana getirin; tam bir palyaço!</p>

  <p>Piyer, şişman vücuduyla, hafifçe yalpalayarak herkesi yara yara sanki kalabalık bir pazar yerinden geçiyormuş gibi kayıtsız ve candan bir tavırla sağa sola başıyla selam vererek yürüyordu. Kalabalığın içinde ilerlerken birini aradığı anlaşılıyordu.</p>

  <p>Nataşa, sevinçle Piyer’in ona hiç yabancı olmayan yüzüne, Peronskaya’nın “palyaço” dediği Piyer’in yüzüne bakıyor, kalabalıkta onları ve özellikle kendisini aradığını anlıyordu. Piyer, Nataşa’ya baloya geleceğine ve ona kavalyeler tanıştıracağına söz vermişti.</p>

  <p>Ama Bezuhov, onların bulunduğu yere gelmeden önce pencerenin önünde, ayakta, göğsünde yıldızlar ve kurdeleli nişanlar bulunan uzun boylu bir erkekle konuşan orta boylu, beyaz üniformalı, çok yakışıklı esmer bir adamın yanında durdu. Nataşa, orta boylu, beyaz üniformalı genç adamı tanıdı, bu Bolkonski’ydi ve Nataşa’ya daha neşeli, daha yakışıklı, daha gençleşmiş görünüyordu. Prens Andrey’i annesine gösterdi:</p>

  <p>— Bakın bir tanıdığımız daha var, Bolkonski, görüyor musunuz anne? Hatırlıyor musunuz, Otradnoya’da, evimizde bir gece kalmıştı.</p>

  <p>Peronskaya:</p>

  <p>— Ay siz onu tanıyor musunuz? diye sordu. Ondan hiç hoşlanmıyorum. <i>Il fait au présent la pluie et le beau temps.</i><a class="noteref" href="../Text/notlar.xhtml#f23n27" id="ref27">27</a> Hem de öylesine gururlu ki, kimseyi gözü görmez! Hık demiş babasının burnundan düşmüş. Speranski ile ilişkisi varmış, birlikte birtakım projeler hazırlıyorlarmış. Bakın, kadınlara karşı nasıl davranıyor! Kadın onunla konuşuyor, o ise ona arkasını dönmüş.</p>

  <p>Bunu söylerken Andrey’i gösteriyordu:</p>

  <p>— Bana da bu hanımlara yaptığı gibi davransaydı ona öyle bir ders verirdim ki!</p>

  <h2 id="sigil_toc_id_118">XVI</h2>

  <p class="nonindent">Birden her şey hareketlendi, kalabalıkta konuşmalar duyuldu, herkes ileriye doğru gitti, sonra kalabalık gene açıldı, orkestra başladı ve birbirinden ayrılan iki sıranın arasından, içeriye imparator girdi. Arkasından ev sahipleri geliyorlardı. İmparator bu ilk karşılaşma anının sıkıntısından çabuk kurtulmak istiyormuş gibi, sağa sola selam vererek hızlı hızlı yürüyordu. Orkestra sözleri imparator için yazılmış ünlü polonezi çalıyordu. Bu sözler şöyle başlıyordu: “Aleksandr, Yelizeveta, hayranlık uyandırıyorsunuz içimizde!”</p>

  <p>İmparator salona geçti, kalabalık, kapılara hücum etti; birkaç kişi yüzlerinde değişik bir ifadeyle acele acele oraya girip çıktılar. Hükümdar ev sahibi hanımla konuşarak tekrar kapıda göründü, kalabalık tekrar dalga dalga geriye çekildi. Kim olduğu bilinmeyen bir genç, şaşkın bir tavırla geri çekilmelerini rica ederek hanımların ayaklarına basıyordu. Bazı hanımlar yüksek sosyete kurallarını büsbütün unuttuklarını belli eden yüzlerle elbiselerini buruştururcasına birbirlerini ite kaka, öne doğru sokuluyorlardı. Erkekler polonezi oynamak için damlarının yanına yaklaşarak çift çift dizilmeye başlamışlardı.</p>

  <p>Herkes geriye çekilmişti. İmparator gülümseyerek tempoya uymadan ev sahibi hanımın elini tutup yukarıya kaldırarak salonun kapısından dışarı çıktı. Arkasından M. A. Narişkina ile birlikte ev sahibi, ondan sonra da elçiler, bakanlar, Peronskaya’nın hiç durmadan isimlerini sıraladığı birçok general geliyordu. Damların yarısından fazlasının kavalyeleri vardı, bu yüzden polonezi oynamak için öne doğru yürüyor ya da yürümeye hazırlanıyorlardı.</p>

  <p>Nataşa, dansa kaldırılmayarak duvarın dibine sıkıştırılmış az sayıdaki damın arasında kalacağını hissediyordu. İncecik kollarını aşağı doğru sarkıtmıştı. Daha yeni belirmeye başlamış göğsü düzenli olarak hafifçe kabarıp iniyordu. Nefesini tutuyor, parlak, ürkek bakışlı gözleriyle dünyanın en büyük sevincini ya da dünyanın en büyük üzüntüsünü yaşamaya hazırmış gibi bir ifadeyle önüne bakıyordu. Onu ne hükümdar ne de Peronskaya’nın gösterdiği bütün o önemli kişiler ilgilendiriyordu. Onun aklında yalnız bir düşünce vardı: “Yoksa kimse bana yaklaşmayacak mı? Yoksa ilk sırada dans edenlerin arasında olmayacak mıyım? Bütün bu erkeklerin gözü bana ilişmeyecek mi? Bunlar şimdi bakıyorlar ama galiba beni görmüyorlar; bakarken bile içlerinden, ‘Ha, bu o değil, nesine bakalım bunun!’ diyorlarmış gibi geliyor bana. Hayır bu olamaz! Dans etmeyi ne kadar istediğimi, ne kadar güzel dans ettiğimi ve benimle dans etmekten ne kadar çok neşe duyacaklarını bilmeleri gerekir.”</p>

  <p>Oldukça uzun bir süre devam eden polonezin melodisi artık Nataşa’nın kulaklarında hüzün veren bir anı olmaya başlamıştı. Ağlamak ihtiyacını duyuyordu. Peronskaya onlardan uzaklaşmıştı. Kont, salonun öbür ucundaydı; kontes, Sonya ve Nataşa, bu yabancı kalabalıkta kimsenin ilgilenmediği, kimsenin ihtiyaç duymadığı kimseler olarak ormanda yalnız kalmış gibi duruyorlardı. Prens Andrey, kim olduğu bilinmeyen bir hanımla birlikte önlerinden geçti; herhalde onları tanımamıştı. Yakışıklı Anatol, gülümseyerek elinden tutup götürdüğü damına bir şeyler söylüyordu. Nataşa’nın yanından geçerken onun yüzüne sanki duvara bakıyormuş gibi baktı. Boris iki kez yanlarından geçti, her geçişinde başını öbür yana çeviriyordu. Dans etmeyen Berg’le eşi onlara yaklaştılar. Burada, baloda meydana gelen bu aile yakınlaşması, aile görüşmeleri için balodan daha uygun bir yer yokmuş gibi, Nataşa’ya gurur yaralayıcı bir şey olarak göründü. Ona yeşil elbisesi için bir şeyler söyleyen Vera’ya bakmıyor, sözlerini dinlemiyordu.</p>

  <p>En sonunda, hükümdar birlikte dans ettiği son damının yanında durdu (O gece üç damla dans etmişti). Müzik kesildi; kaygılı görünen bir yaver Rostovlara doğru koştu, bir yerlere çekilmelerini, daha geri gitmelerini rica etti; oysa onlar zaten duvarın dibinde duruyorlardı. Orkestranın bulunduğu yerden belirli, ağır, insanı sürükleyen bir valsin melodisi yükseldi. Hükümdar gülümseyerek salona bir göz attı, bir dakika kadar geçti, daha hiç kimse dansa başlamamıştı. Teşrifatçı bir yaver, Kontes Bezuhova’ya yaklaştı ve onu dansa davet etti. Behuzova, gülümseyerek, yaverin yüzüne bakmadan elini kaldırıp omuzuna koydu. İşinin ehli olan teşrifatçı yaver, kendine güvenen bir tavırla, acele etmeden, ölçülü bir hareketle damına sıkıca sarılarak onunla birlikte önce kayar gibi yuvarlak dans yerinin kenarından geçti, salonun köşesine gelince damının sol elini yukarı doğru kaldırdı, damını döndürmeye başladı; gittikçe hızlanan müziğin arasında yalnız yaverin hızla kayan çevik ayaklarındaki mahmuzların ölçülü şakırtıları duyuluyor ve her üç vuruşta bir, dönüşlerde damının kadife elbisesi açılarak fışkıran bir alev gibi dalgalanıyordu. Nataşa onlara bakıyor, valsin bu ilk turunu yapamadığı için neredeyse ağlayacakmış gibi oluyordu.</p>

  <p>Prens Andrey, sırtında beyaz albay üniforması (bu bir süvari üniformasıydı) ayağında ipek çoraplarla iskarpinler, hareketli ve neşeli bir tavırla Rostovların yakınında halka olanların ön sıralarında duruyordu. Baron Firgof onunla ertesi günü yapılması düşünülen devlet şûrasının ilk oturumundan söz ediyordu. Prens Andrey, Speranski’nin bir yakını ve kanunları hazırlayan komisyonun çahşmalarına katılan biri olduğu için birçok söylentinin dolaştığı ertesi günkü oturum hakkında doğru haberler verebilirdi. Prens Andrey, Firgof'un kendisine söylediklerini dinlemiyor, kâh hükümdara, kâh dans etmek için bir araya toplanıp, ortada çember halinde dönenlerin arasına katılmaya cesaret edemeyen kavalyelere bakıyor, hükümdarın huzurunda ürkeklik duyan kavalyeleri ve dansa davet edilmek isteğiyle yanıp tutuşan damları seyrediyordu. Piyer, Prens Andrey’e yaklaşarak elini tuttu:</p>

  <p>— Siz her zaman dans edersiniz. Burada bir <i>protegée'm</i> var, küçük Rostova! Onu davet eder misiniz?</p>

  <p>Bolkonski:</p>

  <p>— Nerede? diye sordu, sonra barona doğru döndü:</p>

  <p>— Bu konuşmayı başka bir yerde sonuçlandırınız, baloda dans etmeli!</p>

  <p>Öne çıktı, Piyer’in kendisine gösterdiği yönde ilerledi. Nataşa’nın heyecandan ürperdiğini belli eden ve çaresiz bir ifade taşıyan yüzü, gözüne ilişti. Onu tanıdı, o andaki duygularını sezdi, onun sosyete hayatına daha yeni girdiğini anladı. Penceredeki konuşmasını hatırladı ve neşeli bir yüzle Kontes Rostova’ya yaklaştı. Kontes kızararak:</p>

  <p>— İzin verirseniz sizi kızımla tanıştırayım, efendim, dedi.</p>

  <p>Prens Andrey, Peronskaya’nın onun kabalığı konusunda söylediği sözlere hiç de uymayan saygılı bir tavırla yerlere kadar eğilerek:</p>

  <p>— Kontes beni hatırlarsa kendileriyle tanışmış olmak zevkine kavuşmuştum, dedi ve Nataşa’ya yaklaşarak daha dansa davet için söyleyeceği sözleri bitmeden genç kızın beline sarılmak için elini kaldırdı. Sonra ona bir tur vals yapmayı teklif etti. Nataşa’nın yüzünde ümitsizliğe ya da coşkun bir sevince kapılmaya hazır olduğunu belli eden o heyecanlı ifade, birden minnetle çocuksu, mutlu bir gülümsemeyle aydınlandı.</p>

  <p>Gözlerinde neredeyse yaş fışkırmaya hazır olan bu ürkek ve mutlu küçük kız, ışıl ışıl gülümseyişiyle elini Prens Andrey’in omuzuna doğru kaldırırken sanki, “Seni çoktandır bekliyordum!” diyordu. Sıraya giren ikinci çift onlardı. Prens Andrey, kendi çağının en iyi kavalyelerinden biriydi. Nataşa çok güzel dans ediyordu. Genç kızın baloda giyilen beyaz atlas patikler geçirilmiş küçük ayakları, kendiliğinden hareket ediyormuş gibi üzerlerine düşen görevi yapıyor, Nataşa’nın yüzü ise coşkun mutluluktan ışık saçıyordu. Çıplak boynu ve kolları Elen’in omuzlarıyla kıyaslanırsa zayıftı, güzel değildi; omuzları da zayıf, göğsü belirsiz, kolları inceydi; Elen’in vücudunda ise sanki binlerce bakıştan kalma bir cila vardı. Nataşa ilk kez elbisesi çıkarılmış ve kendisini bunun zorunlu olduğuna inandırmamış olsalar bundan çok utanç duyacak bir küçük kız gibi görünüyordu. Prens Andrey dansı severdi ve herkesin kendisiyle yapmak istediği akli konuşmalarla politik görüşmelerden bir an önce kurtulmak, hükümdarın orada bulunması nedeniyle oluşan o can sıkıcı ürkeklik havasını bir an önce dağıtmak isteğiyle ortaya çıktığında, Piyer kendisine onu gösterdiği ve güzel kadınların arasında ilk olarak o gözüne çarptığı için Nataşa’yı dam olarak seçmişti. Ama kıvrılıp bükülen ürpertili, incecik beline sarılır sarılmaz, onun ta yakınında kımıldadığını, ta yakından kendisine gülümsediğini görünce güzelliğinin şarabı başını döndürüverdi. Onu, derin derin nefes alarak bırakıp da durduğu ve dans edenleri seyretmeye koyulunca içinde yepyeni bir canlılık duydu, kendisini gençleşmiş hissetti.</p>

  <h2 id="sigil_toc_id_119">XVII</h2>

  <p class="nonindent">Prens Andrey’den sonra Nataşa’ya Boris yaklaştı, onu dansa davet etti. Ondan sonra o baloyu açmış olan ve iyi dans eden yaver geldi. Daha sonra birçok genç sıraya girdiler. Böylece Nataşa fazla kavalyeleri Sonya’ya devrederek yanakları al al olmuş bir halde, mutluluk içinde bütün gece hiç durmadan dans etti. Herkesi bu baloda ilgilendiren şeylerden hiçbirini fark etmiyor, göremiyordu. Yalnız hükümdarın uzun uzun Fransız elçisiyle lafladığını, falanca hanımla ona özel bir ilgi göstererek konuştuğunu, falanca prensle filancanın falan ya da filan şeyi söylediklerini, Elen’in çok ilgi topladığını, özellikle filancanın dikkatini çektiğini duymamakla kalmamış, hükümdarı da görememişti. Oradan gittiğini de ancak gidişinden sonra balonun havasının canlanmasından anlamıştı. Prens Andrey, yemekten önceki kotilyonlardan birini gene Nataşa’yla yaptı. Ona Otradnoya’daki ağaçlıklı yolda ilk karşılaşmalarını hatırlattı, o mehtaplı gecede nasıl uyuyamadığını, kendisinin de elinde olmayarak onun sözlerini nasıl işittiğini anlattı. Nataşa, Prens Andrey bunu kendisine hatırlatınca, sanki elinde olmayarak kulak kabartıp işittiği o sözlerin ifade ettiği duygu utanılacak bir şeymiş gibi kendisini savunmaya çalıştı.</p>

  <p>Prens Andrey, sosyetede yetişmiş bütün insanlar gibi, orada genel olarak yüksek sosyetenin damgasını taşımayan şeylere rastlamaktan hoşlanırdı. Nataşa da şaşkınlığı, sevinci, utangaçlığı, hatta Fransızca konuşurken yaptığı yanlışlarla işte böyleydi. Prens Andrey ona karşı davranışlarında da konuşmalarında da özel bir yumuşaklık ve dikkat gösteriyordu. Onun yanında oturup genç kıza en basit, en önemsiz şeylerden söz ederken Nataşa’nın içindeki mutlu âlemi yansıtan gülümseyişine ve gözlerindeki sevinçli parıltıya kendini veriyor, onu hayranlıkla seyrediyordu. Nataşa, dansa davet edildiğinde gülümseyerek yerinden kalkıyor, dans ede ede salonda dolaşıyor. Prens Andrey de onun utangaçlıkla karışık zarif hareketlerini seyrediyordu. Kotiyonun ortasında, Nataşa bir figürü bitirdikten sonra derin derin nefes alarak yerine dönerken, bir başka kavalye onu tekrar dansa davet etti. Nataşa yorgundu, nefes nefese kalmıştı; bu teklifi reddetmeyi düşündüğü belli oluyordu ama hemen sonra neşeyle elini kavalyesinin omuzuna koydu ve Prens Andrey’e gülümsedi. Bu gülümseme, “Dinlenmeyi, sizin yanınızda oturmayı ben de isterim, yoruldum; ama görüyorsunuz, beni nasıl davet ediyorlar, ben de buna seviniyor, bundan mutluluk duyuyorum, hepinizi de seviyorum; siz de ben de bunların hepsini anlıyoruz!” diyor, hatta daha birçok şeyler söylüyordu. Kavalyesi onu bırakınca Nataşa salonun öbür tarafına, figür yapmak için iki dam daha almaya gitti.</p>

  <p>Prens Andrey’in aklından kendisinin de hiç beklemediği bir düşünce geçti. Kendi kendine, “Eğer önce kendi kuzinine, sonra öbür dama yaklaşırsa eşim olacak demektir,” diye söylendi. Nataşa önce kuzinine yaklaştı.</p>

  <p>Prens Andrey, “İnsanın aklına bazen ne saçma şeyler gelir,” diye düşündü. “Yalnız doğru olan bir şey varsa o da şu: Bu genç kız öylesine sevimli, öylesine meziyetli bir kız ki buralarda bir ay dans etsin, hemen koca bulup evlenir. Bu ise burada ender olan bir şey.”</p>

  <p>Nataşa göğsünde sarkan gülü düzelterek, yanına otururken Prens Andrey bunları düşünüyordu.</p>

  <p>Kotiyonun sonunda, lacivert fraklı ihtiyar kont, dans edenlere yaklaştı. Prens Andrey’i evine davet etti, kızına da eğlenip eğlenmediğini sordu. Nataşa karşılık vermedi, yalnız sitemle ,“Böyle şey sorulur mu hiç?” demek ister gibi gülümsedi.</p>

  <p>— Öyle neşeliyim ki hayatımda bu kadar eğlenmedim, dedi.</p>

  <p>Prens Andrey, Nataşa’nın zayıf kollarını aceleyle, sanki babasını kucaklayan bir genç kız gibi hafifçe yukarı doğru kaldırdığını, ama hemen sonra tekrar aşağı doğru indirdiğini fark etti. Nataşa öylesine mutluydu ki... Hayatında böylesine bir mutluluğu daha hiç duymamıştı. O sırada mutluluğun bir insanı tam anlamıyla cömert, iyi yürekli; kötülüğün ve mutsuzluğun ise dertlerin varlığına inanmayan bir varlık haline getirdiği en üst basamağına ulaşmıştı.</p>

  <p>Piyer, bu baloda ilk kez, karısının yüksek sosyetedeki yerinin kendisi için kötü bir şey olduğunu hissetti. Somurtkan ve dalgındı. Alnında dikine derin bir çizgi meydana gelmişti; pencerenin önünde dururken etrafa gözlüğünün ardından, kimseyi görmeden bakıyordu.</p>

  <p>Nataşa büfeye giderken yanından geçti. Piyer’in asık, mutsuz yüzü onu şaşırttı. Karşısında durdu. Piyer’e yardım etmek, kendi mutluluğunun fazlasını ona vermek istediğini duyuyordu.</p>

  <p>— Ne kadar eğlenceli burası değil mi kont? diye sordu.</p>

  <p>Piyer, dalgın dalgın gülümsedi. Kendisine söyleneni anlamamıştı:</p>

  <p>— Evet çok memnunum, dedi.</p>

  <p>Nataşa, “Nasıl oluyor da herhangi bir şeyden hoşnutsuzluk duyabiliyorlar?” diye düşünüyordu. “Özellikle bu Bezuhov gibi iyi yürekli biri... Nasıl öyle olabiliyor?” Nataşa’nın gözünde, baloda bulunan insanların hepsi aynı derecede iyi yürekli ve sevimliydi. Birbirini seven insanlardı, kimse kimseyi darıltamazdı, bu yüzden de herkesin mutlu olması gerekliydi.</p>

  <h2 id="sigil_toc_id_120">XVIII</h2>

  <p class="nonindent">Ertesi gün Prens Andrey, o akşamki baloyu hatırladı, ama bu konuda uzun uzun düşünmedi. Sadece kendi kendine, “Evet, çok güzel bir baloydu. Sonra, evet, Rostova’da çok şirin, taptaze, alışılmamış, Petersburg’un havasını taşımayan, onu başkalarından ayıran özel bir şey var,” diye söylendi. Bir akşam önceki balo için bütün düşündüğü buydu, çayını içtikten sonra da işe oturdu, ama yorgunluktan mı, yoksa uykusuzluktan mı, o gün pek iyi çalışamıyordu, hiçbir şey yapamıyor, çoğu zaman yaptığı gibi kendi işini beğenmeyip eleştiriyordu. Bu yüzden birinin geldiğini duyunca sevindi. Gelen, çeşitli komisyonlarda görev almış, Petersburg’un bütün kibar çevrelerine girip çıkan, yeni akımların ve Speranski’nin ateşli hayranı, olup bitenlerin telaşlı habercisi Bitski’ydi. Eğilimlerini elbise gibi modaya göre seçen, bu yüzden de akımların koyu partizanı olarak görünen adamlardandı. Şapkasını çıkarır çıkarmaz, endişeli bir tavırla Prens Andrey’in dairesine koşmuş ve hemen konuşmaya başlamıştı. Devlet şûrasının o sabah hükümdar tarafından açılan oturumunun ayrıntılarını biraz önce öğrenmişti, büyük bir memnuniyet içinde bunu anlatıyordu. Hükümdarın söylevi duyulmamış güzellikteydi. Ancak anayasaya saygılı bir hükümdarın verebileceği söylevlerdendi.</p>

  <p>Bitski bazı bilinen sözlerin üzerinde kuvvetle durarak gözlerini anlamlı bir tavırla aça aça, “Hükümdar şûra ile Senato’nun, devletin temeli olduğunu açıkça söyledi. Devlet idaresi keyfe göre değil, sağlam prensiplere dayanmalı dedi. Hükümdarın söylediğine göre, maliyede reformlar yapılmalı, bütçe açık olmamalıdır,” diye anlatıyordu. Sözlerini:</p>

  <p>— Evet, bu olay, bir devir açıyor, tarihimizde en büyük çağlardan birini... diye bitirdi.</p>

  <p>Prens Andrey, bu kadar sabırsızlıkla beklediği bu kadar büyük önem verdiği devlet şûrasının açılışı konusunda anlatılanları dinliyor ve bu olayın artık olup bittikten sonra, onu duygulandırmak şöyle dursun, önemsiz bile denmeyecek kadar küçük görünmesine hayret ediyordu. Bitski’nin coşkun sözlerini, hafif alaylı bir gülümsemeyle dinliyordu. Aklına en basit düşünceler geliyordu: “Hükümdarın lütfedip de devlet şûrasında söylediğinden Bitski’ye ve bana ne? Onun söyledikleri beni daha iyi, daha mutlu bir insan haline getirebilir mi sanki?”</p>

  <p>Bu basit düşünce akışı birden Prens Andrey’in gözünde, yapılan reformlara karşı duyduğu ilgiyi büsbütün yok ediverdi. O gün Prens Andrey, Speranski’de <i>en petit comité de</i><a class="noteref" href="../Text/notlar.xhtml#f23n28" id="ref28">28</a> yemek yiyecekti. Speranski onu davet ederken öyle demişti. Bu kadar hayranlık duyduğu bir insanla kendi aile çevresinde, dostane bir hava içinde yemek yemek, eskiden Prens Andrey’e çok ilginç bir şey olarak görünürdü Kaldı ki o zamana kadar Speranski’yi kendi aile çevresinde hiç görmemişti; ama şimdi oraya gitmek istemiyordu.</p>

  <p>Öyleyken kararlaştırılan saatte, Speranski'nin Tavriçeski bahçesindeki pek büyük olmayan köşküne gelmişti. Biraz gecikmiş olan Prens Andrey görülmemiş temizliği göze çarpan küçük evin (Bu biraz da manastırlardaki temizliği hatırlatıyordu.) parkeli yemek odasına girdiği vakit, saat beş olduğu halde Speranski’nin yakın ahbaplarından meydana gelen o <i>'petit comité'</i>deki<a class="noteref" href="../Text/notlar.xhtml#f23n29" id="ref29">29</a> herkesin orada toplanmış olduğunu gördü. Speranski’nin küçük kızı (tıpkı babası gibi uzun yüzlüydü) ile dadısından başka hanım yoktu. Konuklar Gervais Magnitski ve Stolipin’di. Prens Andrey, sofrada yüksek sesle konuşulduğunu ve sahnede atılan kahkahalar gibi etrafı çınlatan ayrı ayrı kahkahaları duydu. Sesi Speranski’nin sesine benzeyen biri, belirli bir şekilde, tempo tutar gibi “Ha!.. Ha! Ha!..” diye gülüyordu. Prens Andrey, Speranski’nin güldüğünü hiç işitmemişti ve devlet adamının bu çınlayan, ince kahkahaları onu tuhaf bir şey gibi şaşırtmıştı.</p>

  <p>Prens Andrey yemek odasına girdi. Toplantıdakilerin hepsi iki pencere arasına kurulmuş, üzerinde mezeler bulunan küçük bir masanın başındaydılar. Speranski yıldız nişanı olan kül rengi bir frak, beyaz bir yelekle (herhalde o dillere destan devlet şûrası toplantısında bu yeleği giymiş, onu hâlâ çıkarmamıştı) ve ta yukarıdan bağlanan beyaz bir kravatla, neşeli neşeli masanın başında duruyordu, konuklar etrafını sarmıştı. Magnitski, Mihail Mihailoviç’e dönmüş, bir fıkra anlatıyordu. Speranski dinliyor, Magnitski’nin söyleyeceği sözlere peşinen gülüyordu. Prens Andrey içeri girdiği sırada, Magnitski’nin sözleri gene kahkahalar içinde boğuldu. Stolipin, ağzında bir lokma ekmekle peynir çiğneyerek gür kalın bir sesle, Gervais de alçak sesle gülüyordu. Speranski ise ince ince, belirli kahkahalar atıyordu.</p>

  <p>Speranski gülmeye devam ederek Prens Andrey’e beyaz, yumuşak elini uzattı:</p>

  <p>— Sizi gördüğüme çok, çok memnun oldum prens! dedi.</p>

  <p>Magnitski’ye döndü, hikâyesini yarıda kesti:</p>

  <p>— Bir dakika, dedi.</p>

  <p>Sonra Prens Andrey’e:</p>

  <p>— Şimdi bir anlaşma yaptık: Bu yemekte yalnız keyfedeceğiz, işlerden söz etmek yok, dedi.</p>

  <p>Sonra tekrar fıkra anlatana döndü ve gene gülmeye başladı.</p>

  <p>Prens Andrey hayal kırıklığının yarattığı bir hüzün içinde şaşkınlıkla kahkahaları dinliyor, gülen Speranski’ye bakıyordu. Ona öyle geliyordu ki bu, Speranski değil de bir başkasıydı. Eskiden Speranski’de Prens Andrey’e gizli ve çekici görünen her şey, şimdi ona apaçık ve hiç de ilgi çekmeyen şeyler olarak görünüyordu.</p>

  <p>Sofrada konuşmalar bir an olsun durmadı; sanki bütün sohbet yalnız bir araya toplanmış fıkralardan meydana gelmişti. Daha Magnitski kendi fıkrasını bitirmemişti ki bir başkası daha da gülünç bir başka fıkra anlatmaya hazır olduğunu bildirdi. Fıkraların çoğu ya doğrudan doğruya memurluk hayatıyla ya da memurlarla ilgiliydi. Sanki o çevrede memur kişilerin önemsiz oldukları kesinlikle kabul edilmişti ve onlara gösterilecek ilgi, ancak onları hoş görmenin ya da gülünç özelliklerini belirtmenin ötesine geçemezdi.</p>

  <p>Speranski, o gün sabahleyin, şûrada kulakları ağır işiten bir müşavire, “Fikriniz nedir?” diye sorduğunda karşısındakinin “Ben de aynı fikirdeyim,” dediğini söyledi. Gervais bir teftiş hikâyesini başından sonuna kadar anlattı: Bu hikâyenin dikkati çeken yönü bütün kişilerin saçma davranışlarıydı. Stolipin, kekeleyerek konuşmaya katıldı, heyecanla, konuşmaya ciddi bir hava vermek istiyormuş gibi eski düzendeki yolsuzluklardan söz etmeye başladılar. Magnitski, Stolipin’in heyecanıyla hafifçe alay etti. Gervais işi şakaya vurdu, konuşma da gene eski neşeli konulara döküldü.</p>

  <p>Speranski’nin çalıştıktan sonra dinlenmekten ve dostlarının çevresinde eğlenmekten hoşlandığı anlaşılıyordu. Bütün konukları da bu isteğini anlayarak onu eğlendirmeye çalışıyor, kendileri de eğleniyorlardı. Ama bu eğlence. Prens Andrey’e sıkıcı ve neşeden yoksun görünüyordu. Speranski’nin ince ses tonu onda tatsız bir duygu uyandırıyor, onu şaşırtıyor ve bozuk tondaki o susmak bilmeyen gülüş, nedense onu rahatsız ediyordu. Prens Andrey gülmüyor, bu yüzden toplantıda bulunanların canını sıkmaktan korkuyordu. Ama hiç kimse onun genel havaya uymadığını fark etmiyordu. Herkes neşeli görünüyordu.</p>

  <p>Prens Andrey birkaç kez konuşmaya katılmak istedi ama her seferinde, sözü, tıpkı sudan fırlayan bir mantar gibi konuşmanın dışında bırakıldı; bu yüzden şakalarına iştirak edemiyordu. Konuşmalarında kötü ya da yakışık almayan hiçbir şey yoktu, her sözleri nükteli, akıllıca söylenmiş sözlerdi, komik de olabilirlerdi, ama bu sözlerde neşenin tuzu biberi olan bir şey eksikti; hem de yalnız eksik değildi; onlar böyle bir şeyin varlığını bile bilmiyorlardı.</p>

  <p>Yemekten sonra Speranski’nin kızı ile dadısı sofradan kalktılar. Speranski kızını o beyaz eliyle okşadı, sonra onu öptü. Onun bu davranışı bile Prens Andrey’e yapmacık göründü.</p>

  <p>Erkekler, İngilizlerin yaptığı gibi, Porto içmek için sofrada kaldılar. Napolyon’un İspanya seferi hakkında başlayan konuşmanın ortasında, hepsi Napolyon’a hak verdiklerini ve bu konuda aynı düşüncede olduklarını belli ettikleri halde, Prens Andrey onlara cephe aldı. Speranski gülümseyerek besbelli konuşmayı yöneldiği konudan uzaklaştırmak isteğiyle, söylenenle hiç ilgisi olmayan bir fıkra anlattı. Bir süre herkes sustu.</p>

  <p>Speranski sofrada biraz daha oturduktan sonra, tıpayı iyice sıkıştırarak şarap şişesini kapadı ve “Şimdi artık iyi cins şarabı mumla arasak da bulamıyoruz!” dedi, onu uşağa verip sofradan kalktı. Onunla birlikte herkes de kalkmıştı, sonra aynı gürültülü şekilde konuşarak misafir odasına gittiler. Speranski’ye kuryenin getirdiği iki zarf verildi. O da zarfları alıp çalışma odasına gitti. Speranski gidince herkesin neşesi söndü. Konuklar ağırbaşlı bir tavırla kendi aralarında yavaşça konuşmaya başladılar.</p>

  <p>Speranski, çalışma odasından çıkarak:</p>

  <p>— Eh, şimdi şiir okuyalım, bakalım, dedi.</p>

  <p>Prens Andrey’e doğru döndü.</p>

  <p>— Şaşılacak bir istidat! diye devam etti.</p>

  <p>Magnitski hemen poz aldı, sonra kendisinin Fransızca olarak Petersburglu bazı ünlü kişiler için yazdığı ve birkaç defa alkışlarla kesilen alaylı şiirleri okumaya başladı. Prens Andrey, şiirler bitince Speranski’ye yaklaşarak ona veda etti. Speranski sordu:</p>

  <p>— Bu kadar erken nereye gidiyorsunuz?</p>

  <p>— Bu toplantıda bulunacağıma söz verdim...</p>

  <p>Bir süre sustular. Prens Andrey, kimsenin içlerinde olanları okumasına imkân vermeyen bu ayna gibi parlak gözlere yakından bakıyordu; birden Speranski'den ve onunla yaptığı işlerden herhangi bir sonuç beklemesi de Speranski’nin yaptığı şeylere önem vermesi de ona gülünç göründü. Speranski’nin evinden çıkıp gittikten sonra, o ölçülü, neşesiz gülüş uzun bir süre kulaklarında çınladı durdu.</p>

  <p>Prens Andrey eve dönünce son dört ay içinde Petersburg’daki bütün yaşamını, sanki yepyeni bir şeymiş gibi zihninden geçirmeye başladı. Girişimlerini, araştırmalarını, dikkati çektiği halde sırf hükümdara daha önce çok kötü bir başka iş sunuldu diye hasıraltı edilen askerî yönetmelik hikâyesini hatırladı; Berg’in üye olduğu komitenin toplantılarını hatırladı. Bu toplantılarda komitenin oturumlarıyla ilgili formalitelerle toplantıların nasıl yapılması gerektiğini belirten her şeyin ne kadar uzun uzun ve dikkatlice gözden geçirildiğini, işin özüne dayanan konuların ise nasıl kısaca geçiştirildiğini hatırladı. Kanunlarla ilgili çalışmalarını, Roma ve Fransız kanunlarını ne kadar çok uğraşarak Rusçaya çevirdiğini hatırladı ve bunları yaptığı için utanç duydu. Sonra zihninde Boguçarova çiftliği, köydeki işleri, Rıyazan’a gidişi, köylüler ve muhtar Duran canlandı; paragraflara ayırdığı özel hukuku onlara uygulamaya çalışmasını hatırladı, nasıl olup da böyle boş bir işle bu kadar uzun bir süre uğraşabildiğine hayret etti.</p>

  <h2 id="sigil_toc_id_121">XIX</h2>

  <p class="nonindent">Ertesi gün. Prens Andrey, o zamana kadar gitmediği bazı aileleri ve bu arada ahbaplığını son baloda tazelediği Rostovları ziyaret etti. Rostovlara gitmesini nezaket kuralları gerektiriyordu, ayrıca o başkalarına hiç benzemeyen ve onda hoş bir anı bırakmış olan hareketli genç kızı ev hali içinde görmek istiyordu.</p>

  <p>Onu ilk karşılayanlardan biri Nataşa oldu. Üzerinde mavi bir ev elbisesi vardı. Bu elbiseyle Prens Andrey’e üzerinde balo elbisesi olduğu zamankinden daha güzel göründü. O da bütün Rostov ailesi de Prens Andrey’i eski bir dost gibi, yapmacıksız, candan bir tavırla karşıladılar. Eskiden Prens Andrey’in çok sert sözlerle kınadığı bütün aile, şimdi ona sade ve iyi yürekli insanlardan meydana gelmiş görünüyordu. İhtiyar kontun özellikle Petersburg’da hoş görülen konukseverliği ile candan tavrı yüzünden Prens Andrey öğle yemeğine kalmayı reddedemedi.</p>

  <p>Bolkonski, “Evet, bunlar iyi yürekli, sevimli insanlar!” diye düşünüyordu. “Tabii Nataşa’nın kişiliğinde sahip oldukları hazinenin değerini birazcık olsun anlamıyorlar; ama bu iyi yürekli insanlar o şiir dolu, varlığından hayat fışkıran, harikulade güzel genç kızın özelliklerini iyice ortaya çıkaran bir dekor meydana getiriyorlar.”</p>

  <p>Prens Andrey, Nataşa’nın içinde kendisine yabancı, hiç bilmediği mutluluklarla dolu apayrı bir dünyanın varlığını hissediyordu; bu yabancı dünya daha o vakitler, Otradnoya’daki o ağaçlıklı yolda, o mehtaplı gecede duygularını o kadar uyandırmıştı ki şimdi onu kızdırmıyor, ona yabancı gelmiyordu; aksine şimdi bu dünyaya girince onda kendisi için yepyeni bir zevk buluyordu.</p>

  <p>Yemekten sonra Nataşa, Prens Andrey’in ricası üzerine, klavsenin başına geçti, şarkı söylemeye başladı. Prens Andrey pencerenin yanında duruyor, hanımlarla konuşuyor, onu dinliyordu. Bir cümlenin yarısında sustu, birden beklenmedik bir şey hissetti; boğazında hıçkırıklar düğümlenmişti, böyle bir duygu içinde kalabileceğini kendisi de ummamıştı. Şarkı söyleyen Nataşa’ya baktı, ruhunda yepyeni, mutlu bir değişiklik olmuştu. Hem mutluydu hem de hüzün duyuyordu. Ağlaması için kesin olarak hiçbir neden yoktu, ama yine de ağlamaya hazırdı. Neye ağlayacaktı? Geçmişteki aşkına mı, hayal kırıklıklarına mı, ilerisi için beslediği ümitlere mi? Buna hem “Evet,” hem de “Hayır,” diyebilirdi. Onda asıl ağlamak isteğini uyandıran, kendi maddi varlığı hatta Nataşa’nın varlığı ile içindeki o sonsuz, o karşı konulması imkânsız yücelik arasında bulunan aykırılığı birden kavramasıydı. Bu aykırılık Nataşa şarkı söylerken onu hem üzüyor hem de ona sevinç veriyordu.</p>

  <p>Nataşa şarkısını bitirince ona yaklaştı, “Sesimi beğendiniz mi?” diye sordu. Bunu sorduktan sonra, öyle bir şeyi sormaması gerektiğini anlayarak utandı. Ama bir kere sormuştu artık... Prens Andrey gülümseyerek şarkısından da onun yaptığı her şeyden de hoşlandığını söyledi.</p>

  <p>O akşam Prens Andrey, Rostovlardan geç vakit ayrıldı. Âdet yerini bulsun diye yattı, ama kısa bir süre sonra gözüne uyku girmediğini fark etti. Bazen mumu yakarak yatağından doğrulup oturuyor, bazen kalkıyor, sonra tekrar yatıyor, uykusuzluktan hiç rahatsız olmuyordu. Havası boğucu bir odadan birden açık havaya çıkmış gibi ruhunda bir yenilik, bir sevinç duyuyordu. Rostova’ya âşık olduğunu aklından bile geçirmiyordu; onu düşünmüyordu; yalnız onu hayalinde canlandırıyor, bunun sonucu olarak da bütün yaşantısı ona yepyeni bir ışık altında görünüyordu. Kendi kendine, “Ne diye kendime eziyet ediyor, ne diye bu daracık, kapalı çerçeve içinde uğraşıp didiniyorum ki sanki, hayat, bütün sevinçleriyle sonuna kadar bana açıkken?” diye söyleniyordu. Uzun süreden beri ilk kez ilerisi için mutlu planlar kuruyordu. Kendi kendine oğlunun terbiyesi ile meşgul olması gerektiğine karar verdi. Ona bir mürebbiye bulmalı, çocuğu ona teslim etmeliydi. Ondan sonra emekliye ayrılmalı, Avrupa’ya gitmeli, İngiltere’yi, İsviçre’yi, İtalya’yı görmeliydi. Kendi kendine, “İçimde bu kadar zindelik ve kuvvet hissederken özgürlüğümden yararlanmalıyım,” diye söyleniyordu. “Piyer mutlu olmak için mutluluğun mümkün olduğuna inanmak gerektiğini söylerken haklıydı, şimdi ben de ona inanıyorum. Bırakalım ölülerle gene ölüler meşgul olsun, madem sağım, yaşamalı ve mutlu olmalıyım.”</p>

  <h2 id="sigil_toc_id_122">XX</h2>

  <p class="nonindent">Bir sabah herkes gibi Piyer’in de tanıdığı Albay Berg ona geldi, sırtında tertemiz, yepyeni üniforması vardı. Favorilerine pomat sürmüş ve onları tıpkı hükümdar Aleksandr Pavloviç gibi öne doğru taramıştı, gülümseyerek:</p>

  <p>— Biraz önce kontesin, eşinizin yanındaydım ve ricamın yerine getirilmeyeceğine o kadar üzüldüm ki! İnşallah, sizin yanınızda şansım daha açık olur! dedi.</p>

  <p>— İstediğiniz nedir albayım? Emrinizi bekliyorum...</p>

  <p>Berg karşısındaki bunu işitince memnun olmaması imkânsızmış gibi:</p>

  <p>— Artık yeni evime iyice yerleştim! diye haber verdi. Onun için kendi ahbaplarımla eşimin ahbapları için evimizde küçük bir parti vermek istiyorum. (dudaklarında daha tatlı bir gülümseme belirdi) Kontesin ve sizin evimizi şereflendirip bir bardak çayımızı içmenizi ve... Akşam yemeğine kalmanızı rica etmek istiyorum.</p>

  <p>Böyle bir daveti reddetme kalpsizliğini ancak Berg gibilerin çevresinde bulunmayı kendisi için küçük düşürücü bir şey sayan Yelena Vasilyevna gösterebilirdi. Berg, evinde neden pek büyük olmayan, ama seçkin insanlardan meydana gelen bir toplantı yapmak istediğini, neden bunun kendisine zevk vereceğini, neden iskambil oyunları ya da herhangi bir başka kötü şey için parasını sarf etmeye acıdığını, ama seçkin insanları davet etmek için masraf yapmaya hazır olduğunu o kadar açık bir şekilde anlattı ki Piyer reddedemedi, geleceğine söz verdi.</p>

  <p>— Yalnız özür dilerim, gecikmemenizi rica ederim kont; şöyle saat sekize on kala gelmenizi rica edeceğim. Bir parti yaparız, bizim general de gelecek. Kendisi bana karşı çok iyidir. Akşam yemeğini birlikte yeriz. Lütfedip gelirseniz çok memnun olurum.</p>

  <p>Her zaman geç kalmak âdeti olduğu halde, Piyer buna aykırı olarak o gün Berglere saat sekize on kala yerine sekize çeyrek kala geldi. Bergler parti için gerekli her şeyi yapmış, konuklarını karşılamaya hazırlanmışlardı.</p>

  <p>Berg ile karısı küçük büstler ve tablolarla süslenmiş, yeni eşya ile döşenmiş temiz, aydınlık çalışma odasında oturuyorlardı. Berg bütün düğmeleri iliklenmiş yeni üniformasıyla karısının yanına oturmuş, ona her zaman insanın kendisinden üstün kişilerle görüşebileceğini, hatta onlarla ahbaplık etmesi gerektiğini, ancak böyle ahbaplıklardan zevk duyabileceğini anlatıyordu.</p>

  <p>— Onlardan bir şeyler öğrenebilir, onlara ricada bulunabilirsin. İlk subay olduğum zamanlar nasıl yaşardım biliyorsun (Berg kendi yaşamını yıllara göre değil aldığı en yüksek ödüllere göre hesaplardı). Benim arkadaşlarım hâlâ hiçbir şey olamadılar, oysa ben alay komutanına vekalet ediyorum, kocanız olmak mutluluğuna eriştim (Yerinden kalktı. Vera’nın elini öptü; ama ona yaklaşırken halının kıvrılmış olan köşesini düzeltti) Bütün bunları neyle elde ettim? En başta ahbaplarımı seçmeyi bilmekle! Tabii iyilik etmek, sözünün eri olmak da lazım...</p>

  <p>Berg, zayıf bir kadının karşısında kendi üstünlüğünü kavrayarak gülümsedi ve bu sevimli eşinin aslında bir erkeğin şanını teşkil eden her şeyi, <i>“ein Mann zu sein</i>”<a class="noteref" href="../Text/notlar.xhtml#f23n30" id="ref30">30</a> kavrayamayan zayıf bir kadın olduğunu düşünerek sustu. Vera da hem iyiliksever bir adam hem de iyi bir koca olan, ama onun anlayışına göre, bütün erkekler gibi, hayatı yanlış anlayan kocasının karşısında kendi üstünlüğünü kavrayarak gülümsüyordu. Berg kendi karısını ölçü olarak aldığı için, bütün kadınları zayıf ve aptal sayardı. Vera da yalnız kendi kocasına bakarak onun hakkındaki yargısını bütün erkeklere yayıyor, hepsinin yalnız kendilerinin akıllı olduklarını ileri sürdüklerini, buna karşın hiçbir şeyi anlamadıklarını, gururlu ve bencil olduklarını düşünüyordu. Berg ayağa kalktı, karısına çok pahalıya satın aldığı dantelli pelerini buruşturmamaya dikkat ederek yavaşça sarıldı, onu dudaklarının ortasından öptü. Bilincinin dışında bir düşünce akışına uyarak:</p>

  <p>— Yalnız bir şey istiyorum, o da o kadar çabuk çocuğumuz olmasın, dedi.</p>

  <p>Vera:</p>

  <p>— Evet, dedi. Bunu ben de hiç istemiyorum. İnsan toplum için yaşamalı.</p>

  <p>Berg mutlu, şefkatli bir gülümsemeyle pelerini işaret etti:</p>

  <p>Bu sırada Kont Bezuhov’un geldiği haber verildi. Karı koca kendilerinden memnun olduklarını belirten bir tavırla gülümseyerek bakıştılar; her biri bu ziyaretin şerefini kendine mal ediyordu.</p>

  <p>Berg, “İşte ahbap edinmek budur,” diye düşünüyordu. “İşte sosyetede nasıl davranacağını bilmek budur!”</p>

  <p>Vera:</p>

  <p>— Yalnız rica ederim, dedi, ben konuklarla meşgul olurken sözümü kesme, çünkü ben herkesi nasıl meşgul edeceğimi, hani mecliste neler konuşmak gerektiğini bilirim.</p>

  <p>Berg de gülümsedi:</p>

  <p>— Ama olmaz ki, bazen erkekler kendi aralarında konuşmalı!</p>

  <p>Piyer, yeni salona alındı; bu salonda simetriyi, temizliği ve düzeni bozmadan hiçbir yere oturulamazdı, bu yüzden Berg'in koltukların ya da divanın simetrisini sevgili konuğu için bozmayı teklif etmesi çok kibar bir davranış olarak görünüyor, hiç de garip kaçmıyordu, onun da bu konuda anormal bir kararsızlık içinde olduğu belliydi; bu yüzden bu sorunun çözülmesini konuğunun seçimine bıraktı. Piyer simetriyi bozarak iskemlelerden birini kendine doğru çekti; o zaman Berg ile Vera birbirlerinin sözünü kese kese konukları meşgul etmeye çalışarak partiyi açtılar.</p>

  <p>Vera kendi düşüncesine göre, Piyer’i Fransız elçiliği konusunda bir konuşma ile meşgul etmek gerektiğine karar vererek hemen ondan söz açmıştı. Berg ise erkek erkeğe konuşmak gerektiğini düşünerek karısının sözünü kesti, Avusturya Savaşı’nı ele aldı, sonra elinde olmadan genel konulardan kişisel düşüncelere geçti. Avusturya seferine katılması için kendisine yapılan teklifleri ve bu teklifleri kabul etmemesinin nedenlerini anlatmaya başladı. Konuşmanın çok dağınık, birbirini tutmayan konular üzerinde dolaşmasına ve Vera’nın ikide bir kocasının lafına karışmasına rağmen, her iki eş de zevkle, bir tek konukları geldiği halde, gecenin çok iyi başladığını, konuşmalarla, çayla ve yanan mumlarla geçen herhangi bir başka partiye tıpatıp benzediğini hissediyorlardı.</p>

  <p>Kısa bir süre sonra Berg’in eski arkadaşı Boris geldi. Boris, Berg ve Vera ile onlara hafifçe yukarıdan bakan, koruyucu bir tavırla konuşuyordu. Boris’ten sonra albayla bir hanım, sonra general, daha sonra Rostovlar geldiler ve parti artık gerçekten tam anlamıyla diğer partilere benzedi. Berg ile Vera misafir odasındaki hareketleri, dağınık konuşmaları, elbiselerin hışırtısını işitip hafifçe eğilerek birbirlerini selamlayanları gördükçe bakışıp gülümsemekten kendilerini alamıyorlardı. Her şey, herkesin evindeki gibiydi. Özellikle küçük daireyi beğendiğini söyleyerek Berg’in omuzuna hafifçe vuran ve babacan bir tavırla boston oyunu için bir masanın kurulmasını emreden general, tıpatıp başka salonlardaki generallere benziyordu.</p>

  <p>General, konukların arasında kendisinden sonra en yüksek gördüğü Kont İlya Andreyiç’in yanına oturdu. Yaşlılar yaşlıların yanında, gençler gençlerin yanında, ev sahibesi çay sofrasının başındaydı; bu sofranın üzerinde gümüş bir sepet içinde Paninlerin partilerindeki bisküvilerden vardı; her şey tıpkı başkalarının partilerinde olduğu gibiydi.</p>

  <h2 id="sigil_toc_id_123">XXI</h2>

  <p class="nonindent">Piyer, en saygıdeğer konuklardan biri olarak İlya Andreyiç, general ve albayla birlikte bostona oturmak zorundaydı. Boston masasına oturduğu vakit Nataşa’nın karşısına düştü ve genç kızda balodan beri meydana gelmiş olan garip değişiklik onu şaşırttı. Nataşa konuşmuyordu ve balodaki kadar güzel olmak şöyle dursun, eğer o yumuşak, o her şeye kayıtsız tavrı olmasaydı çirkin bile görünebilirdi.</p>

  <p>Piyer ona bir göz atarak “Ne oldu ona böyle?” diye düşündü. Nataşa kız kardeşinin yanında çay sofrasında oturuyor, isteksiz bir tavırla yanında oturan Boris’in yüzüne bakmadan sorularına karşılık olarak bir şeyler söylüyordu. Piyer elinde aynı serideki bütün sayıları ele geçirip kendisi ile ortak oynayanı sevindirerek beş el kazandıktan sonra, bazı kimselerin selamlaştıklarını ve odaya giren birinin ayak seslerini işitti, kazandığı paraları toplarken gene Nataşa’ya baktı. Daha çok hayret ederek kendi kendine, “Ne oldu ona böyle?” diye sordu.</p>

  <p>Nataşa’nın karşısında, ayakta, Prens Andrey duruyor, onu kırmaktan korkuyormuş gibi yumuşak, nazik bir tavırla bir şeyler söylüyordu. Nataşa başını kaldırmış, yanakları kızarmış olarak ona bakıyordu; hızlanan nefesini tutmaya çalıştığı ve eskiden sönük olan içindeki ateşin parlak ışığının yeniden yandığı belliydi. Büsbütün değişmiş, çirkinken gene balodaki gibi oluvermişti.</p>

  <p>Prens Andrey Piyer’e yaklaştı ve Piyer onun yüzünde yepyeni, dinç bir ifade gördü.</p>

  <p>Piyer oyun devam ettiği sürece birkaç defa yerini değiştirerek bazen sırtı bazen de yüzü Nataşa’ya dönük olarak oturdu, altı rober<a class="noteref" href="../Text/notlar.xhtml#f23n31" id="ref31">31</a> boyunca hep onu ve arkadaşını gözetledi.</p>

  <p>“Aralarında çok önemli bir şeyler oluyor!” diye düşünüyor, içindeki hem sevinçli hem acı duygu onu heyecanlandırıyor, ona oyunu unutturuyordu.</p>

  <p>Altı roberden sonra General, “Böyle oynanmaz,” diyerek kalktı, böylece Piyer serbest kaldı. Nataşa bir köşede Sonya ve Boris’le konuşuyordu. Vera ince bir gülümsemeyle Prens Andrey’e bir şeyler söylüyordu. Piyer arkadaşına yaklaştı ve konuştuklarının bir sır olup olmadığını sorduktan sonra yanlarına oturdu. Vera, Prens Andrey’in Nataşa’ya ilgi gösterdiğini fark ederek bir partide, daha doğrusu sahici bir partide duyguları ima eden sözler söylemek gerektiğini düşündü; bir fırsatını bulup Prens Andrey yalnızken önce genel olarak duygulardan, sonra da kız kardeşinden söz açtı. Böyle akıllı bir konuğun karşısında (Prens Andrey’i öyle sayıyordu.) diplomat zekâsını göstermek ihtiyacını duyuyordu.</p>

  <p>Piyer, onlara yaklaştığında, Vera’nın kendi konuşmasından zevk alarak harıl harıl konuştuğunu, Prens Andrey’in ise utangaç bir tavırla onu dinlediğini (Bu onda çok ender oluyordu.) gördü.</p>

  <p>Vera anlamlı bir gülümsemeyle:</p>

  <p>— Siz ne dersiniz? diye soruyordu. Siz o kadar keskin görüşlüsünüz ve insanların karakterlerini o kadar çabuk anlıyorsunuz ki prens. Söyleyin Natali için ne düşünüyorsunuz? O bağlılıklarında, başka kadınlar gibi (Vera, “başka kadınlar” derken kendini kastediyordu.) vefalı olabilir mi? Bir kez bir erkeği sevdikten sonra, artık ömrünün sonuna kadar ona sadık kalabilir mi? Ben gerçek aşkı böyle anlarım. Ne dersiniz prens?</p>

  <p>Prens Andrey, utangaçlığını gizlemek için alaylı bir gülümsemeyle:</p>

  <p>— Ben kız kardeşinizi böyle ince bir konuda karar verebilecek kadar tanımıyorum, dedi. Sonra bir şey fark ettim, bir kadın ne kadar az hoşuma giderse o kadar vefalı oluyor.</p>

  <p>Prens Andrey, bunu söylerken onlara yaklaşan Piyer’e baktı. Vera:</p>

  <p>— Evet, burası doğru prens, çağımızda., diye devam etti (“Çağımızda” derken çağımızın özelliklerini bulup ona gereken değeri verdiklerini ve insan karakterlerinin zamanla değiştiğini sanan dar görüşlü insanlar gibi konuşmuştu). Çağımızda bir genç kız o kadar serbesttir ki <i>le plaisir d'être courtisée,</i><a class="noteref" href="../Text/notlar.xhtml#f23n32" id="ref32">32</a> çoğu zaman gerçek duygularının sesini boğar. <i>Et Nathalie, il faut l'avouer, y est très sensible.</i><a class="noteref" href="../Text/notlar.xhtml#f23n33" id="ref33">33</a> Natali’den tekrar söz edilince Prens Andrey gene hoşnutsuzlukla yüzünü buruşturmak zorunda kaldı; kalkmak istiyordu, ama Vera daha da imalı bir gülümseyişle:</p>

  <p>— Ben öyle sanıyorum ki hiçbir kız onun kadar <i>courtisée</i><a class="noteref" href="../Text/notlar.xhtml#f23n34" id="ref34">34</a> olmamıştır, diyordu. Ama son zamanlara kadar ciddi olarak hiç kimseden hoşlanmamıştı. Bakın, biliyor musunuz kont?..</p>

  <p>Vera, Piyer’e doğru dönmüştü:</p>

  <p>— Bizim sevimli cousin Boris’imizden bile... Söz aramızda Boris o zamanlar çok, hem de çok <i>dans le pays du tendre'</i>dı.<a class="noteref" href="../Text/notlar.xhtml#f23n35" id="ref35">35</a></p>

  <p>O zamanlar yaygın olan gönül oyunlarını ima ediyordu.</p>

  <p>Prens Andrey kaşlarını çatmış, susuyordu. Vera:</p>

  <p>— Siz Boris’le arkadaşlık ediyorsunuz değil mi? diye sordu.</p>

  <p>— Evet onu tanıyorum.</p>

  <p>— O herhalde size, çocukluğunda Nataşa’ya karşı olan aşkını anlatmıştır.</p>

  <p>Prens Andrey birden beklenmedik bir şekilde kızararak:</p>

  <p>— Ya! Demek aralarında bir çocukluk aşkı vardı, öyle mi? diye sordu.</p>

  <p>— Evet, <i>vous savez entre cousin et cousine cette intimité mène quelque fois à l'amour; le cousinage est un dangereux voisinage. N'est-ce pas?</i><a class="noteref" href="../Text/notlar.xhtml#f23n36" id="ref36">36</a></p>

  <p>Prens Andrey:</p>

  <p>— A, şüphesiz! dedi ve birden yapmacık bir neşeyle elli yaşlarındaki Moskovalı kuzinlerine karşı çok dikkatli davranması gerektiğini söyleyerek Piyer’le şakalaşmaya başladı. Bu şakacı konuşmanın ortasında kalktı, Piyer’in koluna girerek onu bir kenara çekti.</p>

  <p>Piyer, arkadaşının garip heyecanına hayretle bakıyordu, onun kalkarken Nataşa’ya nasıl baktığını fark ederek:</p>

  <p>— Ee... Ne var? diye sordu.</p>

  <p>Prens Andrey:</p>

  <p>— Seninle konuşmam gerekiyor, dedi. Biliyorsun ya konuştuğumuz kadın eldivenlerini (masonluğa yeni giren bir insana, sevdiği kadın için verilen eldivenlerden söz ediyordu) Ben... ama... hayır, seninle sonra konuşurum.</p>

  <p>Prens Andrey bunu söyledikten sonra, gözlerinde garip bir parıltıyla, aceleyle Nataşa’ya yaklaştı, yanına oturdu.</p>

  <p>Piyer, Prens Andrey’in ona bir şeyler sorduğunu, Nataşa’nın da kıpkırmızı kesilerek ona karşılık verdiğini görüyordu.</p>

  <p>Ama bu sırada Berg, Piyer'e yaklaştı, generalle albayın arasında İspanya’daki savaşlar konusunda başlayan tartışmaya katılmasını ısrarla rica etti.</p>

  <p>Berg hem memnun hem de mutluydu. Dudaklarındaki sevinçli tebessüm hiç silinmiyordu. Parti çok güzeldi ve tıpkı Berg’in görmüş olduğu başka partilere benziyordu, her şey aynıydı. Kadınların konuşmaları da iskambil oyunları da oyunda sesini yükselten general de semaver de bisküvi de her şey aynıydı; yalnız bir tek şey eksikti: Berg’in başka partilerde gördüğü ve taklit etmek istediği bir şey: Erkekler arasında önemli ve akli konularda yüksek sesle yapılan bir konuşma. General böyle bir konuşmaya başlamıştı, Berg de Piyer’i ona katılmaya zorluyordu.</p>

  <h2 id="sigil_toc_id_124">XXII</h2>

  <p class="nonindent">Ertesi gün. Prens Andrey, İlya Andreyiç kendisini davet ettiği için öğle yemeğinde Rostovlara gitti ve bütün günü orada geçirdi.</p>

  <p>Ailede herkes. Prens Andrey’in onlara kimin için geldiğini hissediyordu ve Prens Andrey de bunu saklamadan bütün gününü Nataşa ile birlikte geçirmeye çalıştı. Yalnız ürkek ama mutlu ve heyecanlı Nataşa’nın ruhunda değil, herkeste, önemli ve yakında meydana gelecek olayı sezmekten ileri gelen bir korku seziliyordu. Prens Andrey Nataşa ile konuşurken kontes hüzünlü, ciddi, sert bakışlarla ona bakıyor, Prens Andrey başını ona doğru çevirir çevirmez hemen ürkerek yapmacıklı bir tavırla herhangi bir önemsiz konudan söz açıyordu. Sonya onların yanındayken hem Nataşa’dan uzaklaşmaktan hem de onlara engel olmaktan çekiniyordu. Nataşa, Prens Andrey’le bir dakika için baş başa kalınca bekleyişin verdiği heyecandan sararıyordu. Prens Andrey onu çekingenliğiyle şaşırtıyordu. Nataşa onun kendisine bir şey söylemek ihtiyacını duyduğunu, ama buna bir türlü karar veremediğini hissediyordu.</p>

  <p>Akşam olup da Prens Andrey gittikten sonra, kontes Nataşa’ya yaklaştı ve:</p>

  <p>— E, ne oldu? diye sordu.</p>

  <p>Nataşa:</p>

  <p>— Anne Allah aşkına bana şimdi bir şey sormayın! Öyle şey söylenmez! dedi.</p>

  <p>Böyle söylediği halde Nataşa o gece gözleri bir noktaya dikili, bazen heyecan bazen korku duyarak uzun bir süre annesinin yatağında kaldı. Bir ara annesine Prens Andrey’in onu nasıl övdüğünü, sonra Avrupa’ya gideceğini nasıl söylediğini, daha sonra da onların yazı nerede geçireceklerini sorduğunu ve Boris için de kendisine bazı soruları olduğunu anlattı.</p>

  <p>— Ama böyle bir şey, böyle bir şey... başıma hiç gelmedi... diyordu. Yalnız onun yanında korkuyorum, ne zaman onun yanında bulunsam içime korku giriyor, bu ne demek? Böyle olması, bunun gerçek bir şey olduğunu gösterir değil mi? Anne, uyuyor musunuz?</p>

  <p>Annesi:</p>

  <p>— Hayır yavrum, ben de korkuyorum, diye karşılık veriyordu. Haydi git yat yavrum!</p>

  <p>Nataşa içinde uyanan duyguyu kavramaktan ileri gelen bir hayret ve korkuyla:</p>

  <p>— Ben nasıl olsa uyuyamayacağım, uyumak da neymiş, saçma... Anneciğim, anneciğim böyle bir şey hiç başıma gelmedi, diyordu. Hiç böyle bir şey aklımızdan geçer miydi?</p>

  <p>Nataşa’ya öyle geliyordu ki kendisi Prens Andrey’i daha Otradnoya’da ilk gördüğü zaman ona âşık olmuştu. Kendisinin daha o zamanlar seçtiği bir insanın (buna kesinlikle inanıyordu) şimdi gene karşısına çıkmasından, üstelik ona karşı kayıtsız değilmiş gibi görünmesinden duyduğu o garip, beklenmedik mutluluk sanki onu korkutuyordu. “Demek şimdi, özellikle tam bizim Petersburg’da bulunduğumuz sıralarda buraya gelecekmiş. Demek o baloda karşılaşacakmışız... Belli ki bu kaderin işi, her şey ona göre hazırlanmış. Daha o zaman onu gördüğüm anda, içimde bambaşka bir şey duymuştum.”</p>

  <p>Annesi, Prens Andrey’in Nataşa’nın albümüne yazdığı şiirleri sorarak düşünceli bir tavırla:</p>

  <p>— Sana ne söylüyordu? Neydi o şiirler? Okusana... dedi.</p>

  <p>— Anne, onun dul olması ayıp değil, değil mi?</p>

  <p>— Yeter Nataşa, Tanrı’ya dua et... <i>Les mariages se font dans le cieux...</i><a class="noteref" href="../Text/notlar.xhtml#f23n37" id="ref37">37</a></p>

  <p>Nataşa heyecandan ve mutluluktan gözlerinde yaşlar fışkırarak annesine sarıldı.</p>

  <p>— Cici anneciğim, sizi ne kadar seviyorum, ne kadar mutluyum! diye bağırdı.</p>

  <p>Aynı anda, Prens Andrey, Piyer’in evinde oturuyor, ona Nataşa’ya olan sevgisinden ve onunla evlenmek niyetinin kesin olduğundan söz ediyordu. O gün, Kontes Yelena Vasilyevna’nın evinde kalburüstü insanlar toplanmıştı. Kısa bir süre önce kontesin evine sık sık gelmeye başlayan Fransız elçisi ile birçok seçkin hanımlar beyler vardı. Piyer aşağıdaydı. Salonlarda dolaşmış, zihni hep bir konuyla meşgulmüş gibi dalgın, üzüntülü tavrıyla bütün konukları şaşırtmıştı.</p>

  <p>Piyer balodan beri derin ümitsizlik krizlerine kapılmak üzere olduğunu hissediyor, var gücüyle bu krizlere karşı koymaya çalışıyordu. Karısı ile prens arasında büyük bir yakınlık başladığından beri, beklenmedik bir şekilde mabeyinciliğe terfi etmiş ve o günden sonra sosyetede bunun ağırlığı ile utancını duymaya başlamıştı. İnsanlarla ilgili ne varsa hepsinin boş olduğu konusunda eskiden beslediği karanlık düşünceler zihninden daha sık geçiyordu.</p>

  <p>Aynı zamanda koruyucusu olduğu Nataşa ile Prens Andrey arasında uyandığını fark ettiği duygu ve arkadaşının durumu ile kendi durumu arasındaki aykırılık üzüntüsünü daha da artırıyordu. Karısını da Nataşa’yı da Prens Andrey’i de aynı şekilde düşünmemeye çalışıyordu. Gene sonsuzlukla kıyaslanınca her şey ona önemsiz görünüyor, gene zihinde “Bütün bunlar niçin?” sorusu düğümleniyordu. Bu yüzden kendisine yaklaşan “kötü ruhu” kovmak umuduyla gece gündüz masonların eserleri üzerinde çalışmalar yapmaya kendini zorluyordu.</p>

  <p>Saat on ikide kontesin dairesinden çıkarak yukarıya, kendi odasına gitmiş, tavanı alçak, havası tütün dumanıyla dolu odada, sırtında yıpranmış bir robdöşambr ile masanın başına oturmuş, İskoçya masonlarına ait orijinal belgeleri kopya ediyordu; bu sırada biri içeri girdi. Bu Prens Andrey’di. Piyer dalgın, aynı zamanda hoşnutsuz bir tavırla:</p>

  <p>— A, siz misiniz? dedi ve hayatın sıkıntılarına karşı tek çareyi kendi işlerinde gören mutsuz insanların yaptığı gibi defteri işaret etti:</p>

  <p>— Ben de çalışıyorum işte.</p>

  <p>Prens Andrey, Piyer’in yüzündeki üzüntülü ifadeyi fark etmeden pırıl pırıl, heyecanlı ve yepyeni bir hayata kavuşmuş gibi bir yüzle Piyer’in karşısında durdu, mutluluğun yarattığı bir egoizmle gülümseyerek:</p>

  <p>— İşte böyle kardeşim... Dedi, dün akşam sana söylemek istiyordum zaten, şimdi de bunun için geldim. Ömrümde böyle bir şey duymamıştım. Âşık oldum dostum...</p>

  <p>Piyer birden derin derin içini çekti, sonra hantal vücuduyla divanın üzerine, Prens Andrey’in yanına çöktü:</p>

  <p>— Nataşa Rostova’ya değil mi?</p>

  <p>— Evet, evet, başka kime âşık olabilirim? Böyle bir şeye hiçbir zaman inanmazdım ama bu duygu benden kuvvetli. Dün akşam üzüldüm, acı duydum, ama çektiğim bu üzüntüyü dünyada hiçbir şeye değişmem! Eskiden yaşamıyormuşum. Ancak şimdi yaşadığımı anlıyorum, ama onsuz yaşayamayacağım. Yalnız o beni sevebilir mi? Ona göre yaşlıyım... Niçin bir şey söylemiyorsun?</p>

  <p>Piyer, birden yerinden kalkıp odada bir aşağı bir yukarı dolaşarak:</p>

  <p>— Ben mi? ben mi? Ben size ne söylemiştim? dedi. Bunu her zaman düşünmüşümdür... Bu genç kız öyle değerli bir varlık ki, öyle nadir bulunan bir genç kız ki... Sevgili kardeşim, sizden rica ederim ukalalık etmeyin, içinizde endişeler duymayın, evlenin, evlenin, evlenin... Kesin olarak inanıyorum ki sizden daha mutlu bir insan olmayacak.</p>

  <p>—Ya o?</p>

  <p>— O sizi seviyor!</p>

  <p>Prens Andrey gülümseyerek Piyer’in gözüne bakıp:</p>

  <p>— Saçmalama... dedi.</p>

  <p>Piyer öfkeyle:</p>

  <p>— Seviyor! Bunu biliyorum... diye bağırdı.</p>

  <p>Prens Andrey onu kolundan tutup durdurarak:</p>

  <p>— Hayır, dinle beni, dedi. Benim ne durumda olduğumu biliyor musun? Her şeyi birine anlatmak ihtiyacını duyuyorum.</p>

  <p>Piyer:</p>

  <p>— Peki öyleyse, peki söyleyin, çok memnun olurum, dedi.</p>

  <p>Gerçekten de yüzü değişti, kırışıklıkları düzeldi. Prens Andrey’i sevinçle dinliyordu.</p>

  <p>Prens Andrey, sanki bambaşka, yepyeni bir insan olmuştu. Neredeydi o dertli hali, o hayatı küçümsemesi, o hayal kırıklığı? Piyer duygularını açıklamaya cesaret ettiği tek insandı; ona içinde ne varsa hepsini döküyordu. Bazen cesaretle rahat rahat, uzun vadeli bir gelecek için planlar yapıyor, babasının kaprisleri uğruna kendi mutluluğunu feda edemeyeceğini, onu nasıl bu evliliğe razı ederek Nataşa’yı ona zorla sevdireceğini ya da nasıl onun rızası olmadan işi sonuca bağlayacağını söylüyor, bazen de bütün varlığını pençesine alan bu duyguya, sanki o iradesine bağlı olmayan, yabancı, garip bir şeymiş gibi hayret ediyordu.</p>

  <p>Prens Andrey:</p>

  <p>— Daha önce biri bana böyle sevebileceğimi söylemiş olsaydı, ona inanmazdım, dedi. Bu hiç de eskiden duyduğum hisse benzemiyor. Benim için bütün evren ikiye ayrılmıştır: Bir kısmında o vardır ve bütün mutluluk, bütün ümit, bütün aydınlık onun bulunduğu yerdedir, öbür yarısında onun bulunmadığı yerde ise, her şey sıkıcıdır, orada karanlık vardır.</p>

  <p>Piyer:</p>

  <p>— Karanlık, zifirî bir karanlık, diye tekrar etti. Evet, evet bunu anlıyorum.</p>

  <p>— Işığı sevmemek elimde değil, bunda suçum yok ki. Hem ben çok mutluyum. Beni anlıyor musun? Benim için sevindiğini biliyorum.</p>

  <p>Piyer, gözlerinde duygulu, hüzünlü bir ifadeyle arkadaşına bakarak:</p>

  <p>— Tabii, tabii, diyordu.</p>

  <p>Prens Andrey’in geleceği ona ne kadar aydınlık görünüyorsa, kendi geleceği o derece karanlık geliyordu.</p>

  <h2 id="sigil_toc_id_125">XXIII</h2>

  <p class="nonindent">Prens Andrey’in evlenebilmesi için, babasının rızasını alması gerekiyordu. Bunun için ertesi gün babasına gitti.</p>

  <p>Babası oğlunun verdiği haberi görünüşte sakin bir tavırla, ama içinde öfke duyarak karşıladı. Kendisi için hayat artık sona erdiği bir sırada başka bir insanın yaşantısında herhangi bir şeyi değiştirmek istemesini, hayatında herhangi bir yenilik yapmasını anlamıyordu. İhtiyar adam, “bıraksalar da ömrümü istediğim gibi tamamlasam, ondan sonra istediklerini yapsalar!” diye kendi kendine söyleniyordu. Bununla birlikte oğluna karşı önemli olaylarda kullandığı siyasete başvurdu. Sakin bir tavır takınarak durumu olduğu gibi inceledi:</p>

  <p>Bir defa bu evlilik getireceği akrabalık, servet ve soy bakımından parlak değildi. İkincisi, Prens Andrey artık ilk gençlik çağında sayılmazdı, üstelik sağlık bakımından zayıftı (ihtiyar özellikle bu noktada ısrar ediyordu), kız ise çok gençti. Üçüncüsü söz konusu olan oğluydu, onu ne idüğü belirsiz bir kıza teslim etmeye gönlü varmıyordu. Dördüncüsü... babası bütün bu sözlerin sonunda alaylı alaylı oğluna bakarak:</p>

  <p>— Senden rica ediyorum, bu işi bir yıl için ertele, Avrupa’ya git, tedavi gör, Prens Nikolay için daha önceden istediğin gibi bir Alman öğretmen bul, ondan sonra eğer aşkın, tutkun ya da inadın, artık buna ne ad verirsen onu diyelim, o kadar büyükse, eh, ne yapalım o zaman evlenirsin. İşte son sözüm bu, bunu böyle bil, son sözüm...</p>

  <p>Prens, sözlerini hiçbir şeyin onu kararını değiştirmeye zorlayamayacağını belirten bir tonla bitirdi.</p>

  <p>Prens Andrey, ihtiyarın ya ileride nişanlısı olacak genç kıza karşı duyduğu hislerin bir yıllık bir denemeye dayanmayacağını ya da kendisinin o zamana kadar öleceğini umut ettiğini açıkça anlıyordu; bu yüzden babasının isteğini yerine getirmeye karar verdi. Evlenme teklifini yapacak, ama düğünü bir yıl sonraya bırakacaktı.</p>

  <p>Prens Andrey, Rostovlarda geçirdiği son akşamdan üç hafta sonra Petersburg’a döndü.</p>

  <p class="extract">Nataşa, annesiyle yaptığı konuşmanın ertesi günü sabahtan akşama kadar Bolkonski’yi bekledi, ama o gelmedi. Ertesi gün de üçüncü gün de aynı şey oldu. Piyer de gelmiyordu, bu yüzden, Prens Andrey’in babasına gittiğini bilmeyen Nataşa yokluğunun nedenlerini kendisine açıklayacak bir şey bulamıyordu.</p>

  <p>Böylece üç hafta geçti. Nataşa hiçbir yere gitmek istemiyor, hiçbir şey yapmadan üzüntü içinde gölge gibi odadan odaya geçiyor, geceleri herkesten saklı olarak ağlıyor, annesinin yanına bile uğramıyordu. İkide bir kızarıyor, öfkeleniyordu. Herkes hayal kırıklığına uğradığını biliyor, onunla alay ediyor gibi geliyordu. Duyduğu o büyük üzüntüden başka, bir de yaralanmış gururunun verdiği acı, mutsuzluğunu bir kat daha artırıyordu.</p>

  <p>Bir gün kontesin odasına geldi, bir şey söylemek istiyordu ama birden gözlerinden yaş fışkırdı. Tıpkı ne için cezalandırıldığını bilmeyen bir çocuk gibi ağlıyordu.</p>

  <p>Kontes, Nataşa’yı sakinleştirmeye başladı. Nataşa önce annesinin sözlerine kulak veriyordu, birden sözünü kesti:</p>

  <p>— Yeter anne! Ben düşünmüyorum, düşünmek de istemiyorum! Her şey çok basit, önce laf olsun diye gelip gidiyordu. Sonra ayağını kesti, ayağını kesti...</p>

  <p>Sesi titredi, az kalsın gene ağlayacaktı, ama kendine geldi ve sakin bir tavırla devam etti:</p>

  <p>— Ben hiç de evlenmek istemiyorum! Ondan korkuyorum. Şimdi büsbütün, büsbütün sakinleştim işte...</p>

  <p>Nataşa, bu konuşmayı yaptığının ertesi günü, eski elbiselerini giydi (bunu giydiği sabahlar hepsini güldürürdü) ve balodan beri bırakmış olduğu eski yaşamını sürdürmeye devam etti. Çayını içtikten sonra, akustiği kuvvetli olduğu için sevdiği salona gitti, orada şan egzersizleri yapmaya başladı. Birinci dersi bitirince salonun ortasında durdu, çok hoşuna giden bir müzik parçasını tekrar okudu. Sevinçle bu seslerin havada ne kadar güzel dalgalanarak salonun boşluğunu doldurduğunu, sonra nasıl yavaş yavaş söndüğünü dinledi (sanki bu kendisi için beklenmedik bir şeydi) ve birden içinde bir neşe duydu. Kendi kendine, “Ne diye hep bunu düşüneyim? Böyle de iyiyim ya!” diye düşündü ve salonda bir aşağı bir yukarı dolaşmaya başladı; sesleri yansıtan parkenin üzerinde normal adımlarla değil de bir topuğuna bir parmaklarının ucuna (ayağında sevdiği patikleri vardı) basarak yürüyor ve tıpkı kendi sesini dinlediği zamanlar olduğu gibi topuğunun ölçülü takırtıları ile ayak uçlarının cızırtısına neşeyle kulak veriyordu. Aynanın önünden geçerken baktı; orada kendi hayalini görünce yüzünde, “Ölmedim ya! Vız gelir bana! Kimseye de ihtiyacım yok işte!” der gibi bir anlam belirdi.</p>

  <p>Uşak salonda bir şeyleri düzeltmek için içeri girmek istiyordu, ama Nataşa onu bırakmadı. Uşağın arkasından kapıyı kapayarak odada dolaşmaya devam etti. O sabah gene o çok hoşlandığı ruh haline kavuşmuştu: Eskisi gibi gene kendi kendine hayrandı ve kendisine karşı sevgi duyuyordu. Hayalinde bir erkek sesinin kendisi için gene, “Ne güzel kız şu Nataşa!” dediğini duyar gibi oldu. “Hem güzel hem sesi hoş hem genç hem de kimseye zararı yok, yeter ki onu rahat bıraksınlar!” Ama onu ne kadar bıraksalar artık hiçbir zaman sakin olamazdı. Bunu hemen anladı.</p>

  <p>Sofada dış kapı açıldı. Biri, “Evdeler mi?” diye sordu, arkasından da ayak sesleri duyuldu. Nataşa aynaya bakıyor, ama kendisini göremiyordu. Sofadaki seslere kulak kabartmıştı. Aynadaki hayaline gözü ilişince yüzünün sapsarı olduğunu gördü. Gelen “o”ydu. Bunu kesin olarak biliyordu. Gerçi kapalı kapıların ardından sesini pek az işitebiliyordu ama bundan emindi.</p>

  <p>Sapsarı olmuş bir halde telaşla misafir odasına koştu:</p>

  <p>— Anne, Bolkonski gelmiş! dedi. Anne bu çok müthiş, dayanılmaz bir şey. Ben... Üzüntü çekmek istemiyorum! Ne yapayım?</p>

  <p>Kontes karşılığı vermeye fırsat bulamadan odaya endişeli ve ciddi bir yüzle Prens Andrey girdi. Nataşa’yı görür görmez yüzü aydınlandı. Kontesin de Nataşa’nın da elini öptü, sonra divanın yanına oturdu. Kontes:</p>

  <p>— Çoktandır bu şerefe kavuşamadık... diye söze başladı ama Prens Andrey sözünü kesti; hem sorusuna karşılık veriyor hem de anlaşılan gerekli bulduğu şeyi söylemek için sabırsızlanıyordu.</p>

  <p>— Bütün bu süre içinde size uğramadım, çünkü babamın yanındaydım: Onunla çok önemli bir iş için konuşmam gerekiyordu. Ancak dün gece geldim.</p>

  <p>Nataşa’ya bir göz attı. Bir an sustu sonra:</p>

  <p>— Sizinle konuşmalıyım, kontes, diye ekledi.</p>

  <p>Kontes derin derin içini çekerek gözlerini yere indirdi:</p>

  <p>— Buyrun, dedi.</p>

  <p>Nataşa gitmesi gerektiğini biliyordu ama bunu yapamıyordu: Bir şey boğazını sıkıyor gibiydi, bu yüzden saygısızca gözlerini iri iri açmış. Prens Andrey’e dik dik bakıyordu; “Şimdi ha? Demek hemen şu anda! Hayır, bu olamaz,” diye düşünüyordu.</p>

  <p>Prens Andrey, gene ona baktı ve bu bakış genç kıza bu konuda yanılmamış olduğunu kesinlikle belli etti! Evet, kaderi şimdi, hemen o anda belli olacaktı.</p>

  <p>Kontes fısıldayarak:</p>

  <p>— Sen git Nataşa! Ben seni çağırırım, dedi.</p>

  <p>Nataşa yalvaran, ürkek bir ifadeyle Prens Andrey ile annesine baktı, sonra odadan dışarı çıktı.</p>

  <p>Prens Andrey:</p>

  <p>— Sizden kızınızı istemeye geldim, kontes, dedi.</p>

  <p>Kontesin yüzü kıpkırmızı oldu, ama hiçbir şey söylemedi. Ağırbaşlı bir tavırla:</p>

  <p>— Teklifiniz, diye söze başladı.</p>

  <p>Prens Andrey kontesin gözlerinin içine bakarak susuyordu. Kontes:</p>

  <p>— Teklifiniz... diye devam etti (Söyleyeceğini şaşırdı). Bizim için hoş bir şey... Teklifinizi kabul ediyorum, kocam da ümit ederim ki... Ama bu kızıma bağlıdır...</p>

  <p>Prens Andrey:</p>

  <p>— Ben ona bunu ancak sizin rızanızı aldıktan sonra söyleyeceğim... Razı oluyor musunuz?</p>

  <p>Kontes:</p>

  <p>— Evet, diyerek ona elini uzattı. Prens Andrey eline doğru eğilince hem bir yabancılık hem de bir şefkat duygusuyla dudaklarını alnına dokundurdu.</p>

  <p>Onu oğlu gibi sevmek istiyordu. Ama hissediyordu ki Andrey onun için hem yabancı hem de korkunç bir insandı.</p>

  <p>— Eminim, kocam da buna razı olacak, dedi, ama beybabanız...</p>

  <p>Prens Andrey:</p>

  <p>— Planlarımı babama açıkladım, kendisini buna ancak düğünün bir yıldan önce yapılmaması şartı ile razı olacağını söyledi. İşte size bildirmek istediğim şey buydu.</p>

  <p>— Doğrusu Nataşa daha genç, ama... bu kadar uzun beklemek!</p>

  <p>Prens Andrey içini çekti:</p>

  <p>— Başka türlü olmasına imkân yoktu!</p>

  <p>Kontes:</p>

  <p>— Onu size göndereyim! diyerek odadan çıktı.</p>

  <p>Kızını ararken hep, “Tanrım, bize acı!” diye tekrarlayıp duruyordu. Sonra, Nataşa’nın yatak odasında olduğunu öğrendi. Nataşa kendi yatağının üzerine oturmuş, sapsarı bir yüz ve kupkuru gözlerle tasvire bakıyor, acele acele haç çıkararak bir şeyler fısıldıyordu. Annesini görünce yerinden fırladı ve ona doğru atıldı.</p>

  <p>— Ne oldu anne? Ne oldu?</p>

  <p>Kontes, Nataşa’ya soğuk gelen bir tavırla:</p>

  <p>— Yanına git, onun yanına git. Seni benden istedi, dedi.</p>

  <p>Koşarak yanından uzaklaşan kızının arkasından hüzünle ve sitem eder gibi:</p>

  <p>— Git, git! diye söylenerek derin derin içini çekti.</p>

  <p>Nataşa misafir odasına nasıl girdiğini hatırlamıyordu. Kapıdan içeri girip de onu görünce durakladı. Kendi kendine, “Gerçekten bu yabancı adam, şimdi benim her şeyim mi oldu?” diye sordu ve hemen bu sorunun karşılığını verdi, “Evet, o benim her şeyimdir: Şimdi artık o benim için dünyada en değerli şeydir.”</p>

  <p>Prens Andrey yanına yaklaştı, gözlerini indirerek sordu:</p>

  <p>— Sizi gördüğüm ilk anda sevmeye başladım. Umudum gerçekleşebilir mi?</p>

  <p>Nataşa’ya baktı; genç kızın yüzündeki ateşli ve ciddi anlatım onu şaşırttı. Genç kızın yüzü, “Neden soruyorsunuz? Bilinmemesi imkânsız bir şeyden hiç şüphe edilir mi? İnsan duyduğunu gözlerle anlatamadıktan sonra konuşulur mu?” diyor gibiydi.</p>

  <p>Nataşa ona yaklaştıktan sonra durdu. Prens Andrey onun elini öptü:</p>

  <p>— Beni seviyor musunuz?</p>

  <p>Nataşa canı sıkılmış gibi:</p>

  <p>— Evet, evet, dedi. Bir iki kez derin derin içini çekti, nefesi sıklaştı, sonunda hıçkıra hıçkıra ağlamaya başladı.</p>

  <p>— Neden ağlıyorsunuz? Ne oldu size?</p>

  <p>Nataşa:</p>

  <p>— Ah öyle mutluyum ki, diye karşılık verdi.</p>

  <p>Gözyaşlarının arasında gülümseyerek Prens Andrey’e doğru daha fazla eğildi, bir an, “Onu öpebilir miyim?” diye düşündü, sonra onu öptü.</p>

  <p>Prens Andrey elini tutuyor, gözlerinin içine bakıyor, ama içinde ona karşı eski sevgiyi bulamıyordu. Ruhunda sanki birdenbire bir şey sönüvermişti. Artık arzunun o eski, şiir dolu gizli güzelliği yoktu. Onun yerine içinde Nataşa’nın kadınca ve çocuksu çaresizliğine bir acıma, saf bir inanışla bu kadar bağlılık göstermesi karşısında bir korku ve kendisini ömrünün sonuna kadar ona bağlayan ağır, ama kıvanç verici bilinçli bir görev duygusu vardı. Şimdiki duygusu gerçi daha önceki gibi aydınlık ve şiirli değildi, ama daha ciddi, daha kuvvetli bir duyguydu. Prens Andrey, Nataşa’nın gözlerinin içine bakarak sordu:</p>

  <p>— <i>Maman</i> size bunun bir yıldan önce olamayacağını söyledi mi?</p>

  <p>Nataşa, “Sahiden çocukluk çağında bir kız sayılan ben (herkes benim için şimdiye kadar öyle diyordu) gerçekten, şimdi ben, şu andan başlayarak bu yabancı, sevimli, akıllı, babamın bile saygı duyduğu adamın eşi mi oldum? Onunla aynı seviyede miyim? Doğru mu bu? Gerçekten şimdi artık hayatla şaka etmek yasak mı olacak? Şimdi artık büyümüş mü sayılıyorum? Bundan böyle her davranışımın, her sözümün sorumluluğu üzerime mi yüklenecek? Ha evet, demin bana ne sormuştu?” diye düşünüyordu.</p>

  <p>— Hayır, dedi.</p>

  <p>Ama Prens Andrey’in ne söylediğini anlamamıştı.</p>

  <p>Prens Andrey:</p>

  <p>— Özür dilerim, dedi, ama siz o kadar gençsiniz, ben ise hayatta o kadar çok şey denedim ki! Sizin için korkuyorum. Siz kendinizi tanımıyorsunuz.</p>

  <p>Nataşa büyük bir dikkatle onu dinliyor, sözlerinin anlamını kavramaya çalışıyor, ama anlamıyordu. Prens Andrey:</p>

  <p>— Mutluluğumu erteleyen bu yıl bana ne kadar ağır gelirse gelsin, diye devam etti, bu süre içinde siz de kendinizi sınayabilirsiniz. Sizden rica ediyorum, bir yıl sonra beni mutluluğa kavuşturun; ama serbestsiniz: Nişanımız gizli kalacaktır ve eğer beni sevmediğinize ya da sevdiğinize inanırsanız...</p>

  <p>Prens Andrey bunu yapmacık bir gülümseyişle söylemişti. Nataşa sözünü kesti:</p>

  <p>— Bunu niçin söylüyorsunuz? diye sordu. Siz de biliyorsunuz ki daha Otradnoya’ya geldiğiniz ilk gün sizi sevmeye başlamıştım.</p>

  <p>Bunu doğru söylediğine kesinlikle inanarak söylemişti.</p>

  <p>— Bir yılda kendinizi tanırsınız.</p>

  <p>Nataşa birden:</p>

  <p>— Koca bir yıl! dedi.</p>

  <p>Düğünün bir yıl için ertelenmiş olduğunu ancak şimdi anlıyordu.</p>

  <p>— Neden bir yıl sonra? Neden bir yıl?</p>

  <p>Prens Andrey ona bu ertelemenin nedenlerini anlatmaya koyuldu. Nataşa onu dinlemiyordu.</p>

  <p>— Başka türlü olmaz mı? diye sordu.</p>

  <p>Prens Andrey bir şey söylemedi, ama yüzünde bu kararı değiştirmenin imkânsız olduğunu gösteren bir ifade belirdi.</p>

  <p>Nataşa birden:</p>

  <p>— Çok fena! Hayır, müthiş, müthiş bir şey... diye söylendi ve gene hıçkıra hıçkıra ağlamaya başladı:</p>

  <p>— Ben o bir yılın geçmesini beklerken ölürüm: Bu olamaz! Bu korkunç bir şey!..</p>

  <p>Nişanlısının yüzüne baktı, ama onun yüzünde bir acıma ve şaşkınlık anlatımı gördü. Birden gözyaşlarını keserek:</p>

  <p>— Peki, peki her şeyi istediğiniz gibi yapacağım! dedi. Öyle mutluyum ki...</p>

  <p>Annesiyle babası içeriye girip nişanlıları kutsadılar. O günden sonra Andrey, Rostovların evine bir nişanlı olarak girip çıkmaya başladı.</p>

  <h2 id="sigil_toc_id_126">XXIV</h2>

  <p class="nonindent">Nişan töreni yapılmamış, Bolkonski ile Nataşa’nın nişanlandıkları da kimseye bildirilmemişti. Böyle olmasını Prens Andrey istemişti. Erteleme onun yüzünden olduğu için, bunun ağırlığını kendisinin taşıması gerektiğini söylüyordu. Vermiş olduğu sözün kendisini ölünceye kadar bağladığını, ama Nataşa’yı bağlamak istemediğini, ona tam bir özgürlük tanıdığını belirtiyordu. Eğer Nataşa altı ay sonra onu sevmediğini hissederse Prens Andrey’i reddetmeye hakkı olacaktı. Tabii ne Nataşa ne de annesiyle babası böyle bir şeyin olabileceğini düşünmek bile istemiyorlardı; ancak Prens Andrey ısrar etti. Rostovlara her gün geliyor, ama Nataşa’ya karşı bir nişanlı gibi davranmıyordu. Ona “siz” diyor ve yalnız elini öpüyordu. Nişandan sonra, Prens Andrey ile Nataşa arasında eskisinden çok değişik, candan, sade ilişkiler kurulmuştu. Sanki o zamana kadar birbirlerini tanımıyorlardı. Nataşa da Prens Andrey de birbirleri için henüz “hiçbir şey” olmadıkları günlerde nasıl bakıştıklarını anlamaktan zevk duyuyorlardı; şimdi kendilerini bambaşka varlıklar olarak hissediyorlardı; o zamanlar yapmacıklı insanlardı, şimdi ise davranışları içten gelen, sade insanlar olmuşlardı. Ailede önceleri herkesin Prens Andrey’e davranışlarında bir tedirginlik seziliyordu: Prens Andrey onlara bambaşka bir dünyanın adamı olarak görünüyordu. Nataşa evdekileri uzun uzun Prens Andrey’e alıştırmaya çalışmıştı; gururla herkese onu olağanüstü bir insanmış gibi görmelerinin, dış görünüşünden geldiğini, aslında herkes gibi bir insan olduğunu, kendisinin ondan korkmadığını, hiç kimsenin de korkmaması gerektiğini söylüyordu. Birkaç gün sonra, ailede herkes ona alıştı; onun yanında da eski yaşantılarını sürdürmeye devam ettiler: Şimdi bu yaşantıya Prens Andrey de katılıyordu. Kontla çiftlik işlerinden, Nataşa ve kontesle şık elbiselerden, Sonya ile de albümlerle kanaviçeden söz etmeyi başarıyordu. Bazen Rostovlar, kendi aralarında da Prens Andrey’in yanında da bütün bunların nasıl olup bittiğine ve bunları haber veren işaretlerin ne kadar belirli olduğuna şaşıp kalıyorlardı: Prens Andrey’in Otradnoya ziyareti, onların Petersburg’a gelişleri, Prens Andrey ile Nataşa arasındaki benzerlik (Dadı bunu daha Prens Andrey’in ilk gelişinde fark etmişti), 1805 yılında Prens Andrey ile Nikolay arasındaki çatışma ve olacakları haber veren daha birçok olaylar ev halkının en çok önem verdiği şeylerdendi.</p>

  <p>Evde gelinle güveyin bulunduğu yerlerde duyulan romantik uyuşuklukla sessizlik hüküm sürüyordu. Çoğu zaman herkes bir arada oturuyor, susuyordu. Bazen diğerleri kalkıp gidiyor, baş başa kalan nişanlılar gene susuyorlardı. İlerideki yaşamlarından nadir olarak söz açıyorlardı. Prens Andrey, bundan söz açmaktan hem korkuyor hem de utanıyordu. Nataşa da onun bütün duygularını sezdiği gibi bu duygusunu da seziyor ve onu paylaşıyordu. Bir gün Nataşa ona oğlu ile ilgili sorular sormaya başladı. Prens Andrey kızardı (Şimdi sık sık öyle oluyor, bu da özellikle Nataşa’nın hoşuna gidiyordu) ve oğlunun onlarla birlikte oturmayacağını söyledi.</p>

  <p>Nataşa endişeyle:</p>

  <p>— Neden? diye sordu.</p>

  <p>— Dedesini ondan yoksun bırakamam, hem sonra...</p>

  <p>Nataşa hemen onun ne düşündüğünü anlayarak:</p>

  <p>— Onu ne kadar severdim! dedi. Ama biliyorum ki siz, beni de sizi de suçlamaları için hiçbir bahane bulunmamasını istiyorsunuz.</p>

  <p>İhtiyar kont, bazen Prens Andrey’e yaklaşıyor, onu öpüyor, Petya’nın terbiyesi ya da Nikolay’ın görevleri ile ilgili konularda ona danışıyordu. İhtiyar kontes, Nataşa ile Prens Andrey’e bakarak derin derin içini çekiyordu. Sonya her an, orada fazlalık olmaktan çekiniyor, hiç gerekmediği zaman bile onları yalnız bırakmak için bahaneler bulmaya çalışıyordu. Prens Andrey konuştuğu zaman (Her şeyi çok güzel anlatıyordu), Nataşa gururla onu dinliyordu; kendisi konuştuğu zaman ise hem korku hem de sevinçle onun sanki kendisini sınamak istiyormuş gibi dikkatle ona baktığını seziyordu.</p>

  <p>Şaşkınlıkla kendi kendine, “Bende ne arıyor? Bu bakışla neyi anlamak istiyor? Ya onun bu bakışı ile aradığı şey bende yoksa, o zaman ne olacak?” diye soruyordu. Bazen kendisine özgü coşkun bir neşeye kapılıyor, o zaman Prens Andrey’in nasıl güldüğünü işitmek de seyretmek de hoşuna gidiyordu. Prens Andrey çok az gülüyordu, ama bir defa gülmeye başladı mı candan kahkahalar atıyor ve böyle güldükten sonra Nataşa her seferinde kendisini ona daha yakın hissediyordu. Eğer gittikçe yaklaşan o ilerideki ayrılık düşüncesi onu korkutmasa Nataşa tam anlamıyla mutlu olacaktı.</p>

  <p>Prens Andrey, Petersburg’dan ayrılmadan bir gün önce, balodan beri Rostovlara uğramamış olan Piyer’i de getirdi. Piyer dalgın ve ne yapacağını bilemiyormuş gibi görünüyor, Nataşa’nın annesiyle konuşuyordu. Nataşa Sonya ile birlikte satranç masasının başına oturmuştu, böyle davranması Prens Andrey’in de yanına gelmesini istediğini belli ediyordu. Prens Andrey onlara yaklaştı.</p>

  <p>— Bezuhov’u çoktandır tanıyorsunuz değil mi? diye sordu. Ondan hoşlanır mısınız?</p>

  <p>— Evet sevimli bir adamdır, ama çok tuhaftır, insanı daima güldürür.</p>

  <p>Nataşa bunu söyledikten sonra Piyer’den söz ettiği zamanlar hep olduğu gibi, dalgınlığını belirten hikâyeler anlatmaya koyuldu: Bunlardan bazıları, başkalarının onun için uydurdukları hikâyelerdi.</p>

  <p>Prens Andrey:</p>

  <p>— Biliyor musunuz? Sırrımızı ona açtım, dedi. Onu çocukluğumdan beri tanıyorum. Altın gibi bir kalbi vardır.</p>

  <p>Birden ciddi bir tavırla:</p>

  <p>— Sizden rica ediyorum, Natali! dedi. Ben gidiyorum, ne olacağını Tanrı bilir. Siz beni sevmekten vaz... Şey... Biliyorum bunu size söylememeliyim. Yalnız şunu belirtmek istiyorum: Ben yokken başınıza ne gelirse gelsin...</p>

  <p>— Ne gelebilir ki?</p>

  <p>Prens devam etti:</p>

  <p>— Ne kadar büyük bir felaket olursa olsun, sizden de rica ediyorum, Matmazel Sonya, ne olursa olsun, öğüt vermesi, yardım etmesi için yalnız ona başvurunuz. O dünyanın en dalgın, en tuhaf adamıdır, ama dünyanın en altın yürekli insanıdır.</p>

  <p>Ne annesi ne babası ne Sonya ne de Prens Andrey’in kendisi, nişanlısından ayrılmasının Nataşa’ya nasıl bir etki yapacağını tahmin edebiliyorlardı. O gün, yanakları al al olmuş, gözleri kupkuru, sanki onu bekleyen şeyin ne olduğunu anlamıyormuş gibi, evin içinde oradan oraya dolaşıyor, en önemsiz işlerle uğraşıyordu. Prens Andrey son defa elini öperken de ağlamadı. Yalnız:</p>

  <p>— Ne olur gitmeyin!., dedi.</p>

  <p>Bunu Prens Andrey’i gerçekten “Acaba kalması daha doğru mu olurdu?” diye düşünmeye zorlayan, sonraları uzun bir süre unutmadığı bir sesle söylemişti.</p>

  <p>Nataşa, Prens Andrey gittikten sonra da ağlamadı; ama birkaç gün kendi odasında oturdu, hiçbir şeyle ilgilenmedi. Yalnız ara sıra, “Ah... Niçin gitti sanki?” deyip duruyordu.</p>

  <p>Ama Prens Andrey’in gidişinden iki hafta sonra, etrafındakiler için aynı derecede beklenmedik şekilde, geçirdiği manevi hastalıktan kurtuldu, aklı başına geldi ve eskisi gibi oldu: Yalnız yüzü değişikti; tıpkı uzun bir hastalıktan sonra yataktan bambaşka bir yüzle kalkan çocuklar gibi...</p>

  <h2 id="sigil_toc_id_127">XXV</h2>

  <p class="nonindent">Nikolay Andreyeviç Bolkonski, oğlu gittikten sonraki bu bir yıl içinde, gerek sağlık gerek manevi bakımından çok kuvvetsiz düşmüştü. Eskisinden daha da sinirli olmuştu; hiçbir nedene dayanmayan o ani öfke krizlerinde hırsını, çoğu zaman Prenses Mariya’dan alıyordu. Ona mümkün olduğu kadar çok eziyet çektirmek için, dikkatle en zayıf taraflarını arıyor gibiydi. Prenses Mariya’nın iki tutkusu, bu yüzden de iki sevinç kaynağı vardı: yeğeni Nikoluşka ile dine bağlılığı. Bunlar kontun, Prenses Mariya’ya saldırmak ve onunla alay etmek için en çok hoşlandığı iki konuydu. Neden söz ederlerse etsinler, kont daima konuşmayı evlenmemiş kızların batıl inançlarına ya da çocukların şımarıklığı ile kötü terbiye yüzünden bozulmalarına getiriyordu. “Sen onu (Nikoluşka’yı kastediyordu) kendin gibi kart bir kız haline getirmek istiyorsun, nafile! Prens Andrey’in bir oğula ihtiyacı var, kıza değil!” diyordu. Ya da Matmazel Bourienne’e dönüyor. Prenses Mariya’nın yanında, ona bizim papazlardan, tasvirlerden hoşlanıp hoşlanmadığını soruyor, şaka ediyordu. Durmadan Prenses Mariya’ya acı çektiren hakaretler yağdırıyor, ama kızı onu affetmek için çaba harcamayı bile gerekli bulmuyordu. Kont onun karşısında hiç suçlu olabilir miydi? Hem babası, onu seven babası (her şeye rağmen bunun böyle olduğunu biliyordu) ona karşı haksızlık edebilir miydi? Zaten hak gözetmek ne demekti? Prenses, hiçbir zaman gururlu bir anlam taşıyan “doğruluk” sözü üzerinde zihnini yormamıştı. İnsanlığın bütün o karışık kuralları onun gözünde yalnız bir tek basit kuralda toplanıyordu: Sevgi ve fedakârlık kuralında. Bu kuralı bize kendisi Tanrı olduğu halde insanlık uğruna acı çekmiş olan öğretmişti. Başka insanların hak gözetip neler yaptığı umurunda bile değildi; o kendisi acı çekmeli ve sevmeliydi. Bunu da yapıyordu işte...</p>

  <p>Kışın Lısiye Gori’ye Prens Andrey geldi. Neşeli, yumuşak ve şefkatliydi. Prenses Mariya onu hiçbir zaman bu halde görmemişti. Onun bir şeyler geçirdiğini seziyordu ama Prens Andrey ona sevgisinden hiç söz etmedi. Prens Andrey giderken babasıyla uzun uzun bir şeyler konuştu ve Prenses Mariya, Prens Andrey yola koyulmadan önce babası ile ağabeyinin birbirlerinden hiç hoşnut olmadıklarını sezdi.</p>

  <p>Prens Andrey gittikten kısa bir süre sonra. Prenses Mariya, Lısiye Gori’den Petersburg’a, Jüli Kuragina’ya bir mektup yazdı, genç kızların çoğu zaman yaptıkları gibi o da Jüli’yi ağabeyi ile evlendirmeyi hayalinden geçirdi. Oysa Jüli o sırada Türkiye’de ölen ağabeyi için yas tutuyordu.</p>

  <blockquote>

    <p>Öyle anlaşılıyor ki acı çekmek bizim kaderimiz, sevgili ve duygulu kardeşim Jüli,</p>

    <p>Kaybınız o kadar korkunç ki bunu, sizi ve üstün bir kadın olan annenizi sevdiği halde, Tanrı’nın sizleri sınamak için gösterdiği bir iyilik olarak izah edebilirim. Ah, sevgili kardeşim; din, ancak din bizim için (artık teselli sözünü kullanmayacağım) ümitsizlikten kurtaran yol olabilir. Ancak din, insanın, onun yardımı olmadan anlayamayacağı bir şeyi anlatabilir. Neden iyi yürekli, yüksek ruhlu, hayatta mutluluğu bulmasını bilen, kimseye zararı dokunmak şöyle dursun, başkalarının mutlu olması için yaşamaları gereken varlıkları Tanrı yanına çağırıyor da kötü kalpli, yararsız, zararlı ve hem kendileri hem de başkaları için yük olan insanlar yaşamaya devam ediyorlar? İlk gördüğüm ve hiçbir zaman unutamayacağım ölüm, sevgili gelinimin ölümü, bende de öyle bir izlenim yarattı.</p>

    <p>Siz nasıl çok iyi bir insan olan ağabeyinizin neden öldüğünü sanıyorsanız, ben de aynı şekilde, bir insana kötülük etmek şöyle dursun, ruhunda iyi duygulardan, zihinde de iyi düşüncelerden başka bir şey beslememiş olan Liza’nın neden öldüğünü sormuşumdur. Ve ne oldu dostum biliyor musunuz? Bakın, aradan beş yıl geçti ve şimdi ben, o zayıf aklımla ölümün neden gerekli bir şey olduğunu, davranışlarının çoğunu kavrayamadığımız Tanrı’nın sonsuz iyiliğini nasıl belirttiğini, nasıl kendi yarattığı varlığa karşı duyduğu o sonsuz sevgiyi gösterdiğini anlıyorum. Sık sık aklıma şu geliyor, belki o bir annenin sorumluluklarım taşıyamayacak kadar melek yaradılışlı ve günahsız bir varlıktı. Genç bir eş olarak kusursuzdu: Belki de aynı derecede mükemmel bir anne olamayacaktı. Şimdi ise bizlere özellikle Prens Andrey’e yalnız tertemiz bir acıma duygusu ve tertemiz bir anı bırakmakla kalmadı, herhalde “orada” kendim için hayalimden geçirmeye bile cesaret edemediğim bir yere kavuştu. Hem onu bir yana bırakalım, bu vakitsiz, bu korkunç ölüm, uyandırdığı o derin acıya rağmen ağabeyimin üzerinde de, benim üzerimde de en iyi etkiyi yapmıştır. O sırada, onu kaybettiğimiz anda, bu düşüncelerin aklıma gelmesi imkânsızdı. O zamanlar dehşet içinde onları zihnimden kovmaya çalışırdım. Şimdi ise bu o kadar açık, o kadar şüphe götürmez bir şey olarak görünüyor ki bunu sadece, benim için hayatın tek kuralı haline gelen İncil’deki gerçeklere sizi kesinlikle inandırmak amacıyla yazıyorum, dostum. “O”nun iradesi olmadan başımızdan bir tek saç dökülmez. Onun iradesi ise yalnız bize gösterdiği sonsuz bir sevgiye dayanıyor. Bu yüzden de başımıza ne gelirse gelsin, hepsi iyiliğimiz için oluyor. Bana, “Gelecek kışı Moskova’da mı geçireceksiniz?” diye soruyorsunuz. Sizi görmek için duyduğum bütün isteğe rağmen, öyle olacağını sanmıyorum, bunu istemiyorum da. Nedeninin Bonapart olduğunu söylersem hayret edersiniz. Çünkü babamın sağlık durumu belirgin bir şekilde kötüleşiyor; kendisine karşı gelinmesine dayanamıyor ve sinirli oluyor. Bu sinirliliği, bildiğimiz gibi, daha çok politik konulara yöneliyor. Bonapart’ın Avrupa’nın bütün hükümdarları ile, üstelik büyük Katerina’nın torunu olan bizim hükümdarımızla eşit bir insanmış gibi işlerini yürütmesini bir türlü hazmedemiyor. Bildiğiniz gibi, ben politik konularla hiç ilgilenmiyorum, ama babamın sözlerinden ve Mihail İvanoviç ile olan konuşmalardan, dünyada olup biten her şeyi, özellikle artık galiba yalnız Lısiye Gori’de büyük adam ve Fransız İmparatoru sayılmayan Bonapart’a gösterilen büyük saygı belirtilerini biliyorum. Babam bunları hazmedemiyor. Bana öyle geliyor ki kendisi de politik görüşleri yüzünden ve bu görüşlerini herkese çekinmeden açıklamaya alışık olduğu için, Moskova’ya gitmekten isteksiz bir şekilde söz ediyor; tedaviden ne yarar gördüyse hepsini Bonapart için yapılacak o kaçınılmaz tartışmalar yüzünden kaybedecektir. Ne olursa olsun, bu konuda herhalde yakında karar verilir. Aile hayatımız, ağabeyim Andrey’in burada bulunmasını hesaba katmazsak eskisi gibi devam edip gidiyor. Ağabeyim daha önce de size yazdığım gibi çok değişti. Geçirdiği felaketten sonra ilk kez ancak şimdi, bu yıl, manevi bakımından tam anlamıyla canlandı. Çocukluğumda onu nasıl görmüşsem öyle oldu: İyi yürekli, yumuşak, bir eşi daha olmadığını bildiğim altın yürekli bir insan! Bana öyle geliyor ki, hayatın kendisi için sona ermemiş olduğunu anladı. Ama bu manevi değişimle birlikte, vücutça çok sarsıldı. Şimdi eskisinden daha zayıf daha sinirli. Ona bir şey olur diye korkuyorum ve doktorların kendisine çoktandır öğütledikleri Avrupa gezisini yapacağına seviniyorum. Bu gezinin onun sağlık durumunu düzelteceğini umarım. Bana Petersburg’da ondan en çalışkan, en iyi tahsil görmüş en akıllı gençlerden biri olarak söz edildiğini yazıyorsunuz. Akrabalık gururumu bağışlayın: Ben zaten onun böyle olduğundan hiçbir zaman şüphe etmemişimdir. Burada mujiklerden soylu kişilere kadar, herkese yaptığı iyilikler saymakla bitmez. Petersburg’a gelince yalnız hak ettiğini aldı. Öteden beri bazı söylentilerin ve özellikle bana yazmış olduğunuz gibi, ağabeyimin güya küçük Rostova ile evlenecekmiş gibi, gerçeğe aykırı bazı söylentilerin, nasıl Petersburg’dan Moskova’ya ulaştığına hayret ediyorum. Andrey’in herhangi bir kimse ile, özellikle onunla evleneceğini sanmıyorum. Çünkü ölen eşinden çok nadir söz açar ama bu kaybın derin acısının yüreğine nasıl çöktüğünü biliyorum, onun yerini bir başka kadına veremez, hele küçük meleğimizi bir üvey anne eline hiç bırakamaz. İkinci olarak benim bildiğime göre bu genç kız hiç de Prens Andrey’in hoşuna gidecek tipte değilmiş. Onun için Prens Andrey’in onu kendisine eş olarak seçeceğini sanmıyorum ve açıkça söyleyeyim bunu istemiyorum. Amma çok gevezelik ettim, mektubumun ikinci yaprağını da bitiriyorum. allahaısmarladık sevgili kardeşim: Tanrı kutsal yardımını sizden esirgemesin, sizi korusun benim sevgili arkadaşım. Matmazel Bourienne sizi öpüyor.</p>

    <p class="bl_right">Marie</p>

  </blockquote>

  <h2 id="sigil_toc_id_128">XXVI</h2>

  <p class="nonindent">Prenses Mariya yaz ortasında, İsviçre’de bulunan Prens Andrey’den beklenmedik bir mektup aldı: Bu mektupta ağabeyi ona ummadığı garip bir haber veriyor, Rostova ile nişanlandığını bildiriyordu. Mektupta, nişanlısına beslediği sevgi ve hayranlıkla, kız kardeşine duyduğu şefkat, dostluk ve güvenle ömründe hiçbir zaman, şimdi sevdiği gibi sevmediğini, ancak şimdi hayatı öğrenmiş olduğunu yazıyordu. Lısiye Gori’ye gelişinde, bu konuda babası ile görüştüğü halde, verdiği karar konusunda kız kardeşine hiçbir şey söylemediği için ondan özür diliyordu. Ona bunu söylememesinin bir nedeni vardı. Söylemiş olsaydı, Prenses Mariya babasını bu işe razı etmek için yalvarmaya başlayacak, amacına ulaşamadan, onun sinirlerini bozacak, sonunda da babasının hoşnutsuzluğunu bütün ağırlığı ile kendi üzerine çekecekti. Zaten yazdığına göre, o zamanlar iş şimdiki gibi kesinlikle kararlaştırılmış da değildi. “O zamanlar babam bana bir yıl süre ile beklememi şart koşmuştu. Şimdi şart koşulan bu sürenin altı ayı doldu, öyleyken kararımda her zamankinden daha azimliyim. Eğer doktorlar beni burada, içmelerde tutmasalar soluğu Rusya’da alırdım, ama şimdi dönüşümü üç ay daha ertelemek zorundayım. Babamla olan ilişkilerimi biliyorsun, ondan hiçbir şey beklemiyorum. Zaten hep bağımsız olmuşumdur, her zaman da öyle olacağım. Ama yanımızda geçireceği günler belki de azalmıştır, böyle bir durumda, onun arzusuna karşı gelerek, öfkesini uyandırarak mutluluğu yarı yarıya yıkmış olurum. Şimdi ona aynı konuda bir mektup yazıyorum, senden de rica ediyorum, uygun bir anını bul, mektubu ona ver, sonra onun bu işe nasıl bir gözle baktığını, bu süreyi üç ay için kısaltma ihtimalinin olup olmadığını bana bildir.”</p>

  <p>Prenses Mariya birçok tereddütten, kuşkudan ve duadan sonra mektubu babasına verdi. Ertesi gün, ihtiyar prens sakin bir tavırla ona:</p>

  <p>— Ağabeyine yaz, ben ölünceye kadar beklesin... Uzun sürmez, yakında verdiği sözden kurtarırım onu... dedi.</p>

  <p>Prenses itiraz etmek istedi ama babası buna meydan vermedi. Sesini gittikçe daha çok yükselterek söylenmeye başladı:</p>

  <p>— Evlen oğlum... Evlen evladım... Doğrusu kibar bir aileye gireceksin maaşallah! Akıllı, zengin insanlar değil mi? Evet, Nikoluşka’nın amma da iyi üvey annesi olacak! Sen ona yaz, isterse yarın evlensin. Nikoluşka’ya üvey anne gelir, ben de Buryenka ile evlenirim. Ha!.. Ha!.. Ha!.. O da üvey annesiz kalmasın: Yalnız bir şey daha söyleyeyim, evimde başka karı istemem! Varsın evlensin, kendi evinde otursun!..</p>

  <p>Prenses Mariya’ya döndü:</p>

  <p>— Belki sen de onun evine taşınırsın ha? Allah versin, haydi güle güle, güle güle... Güle güle...</p>

  <p>Böyle birden parladıktan sonra, prens bir daha bu işten söz etmedi. Ama oğlunun gösterdiği bu karakter zayıflığının uyandırdığı öfke, baba ile kız arasındaki ilişkileri etkiledi. Alay etmek için başvurulan eski bahanelere bir yenisi eklenmişti: Üvey anne konusu ile Matmazel Bourienne’e gösterilen aşırı nezaket.</p>

  <p>Kont kızına:</p>

  <p>— Onunla niçin evlenmeyeyim sanki? diye soruyordu. Hem de ne mükemmel bir kontes olur!</p>

  <p>Prenses Mariya, son zamanlarda şaşkınlık ve hayretle babasının Fransız kızını gerçekten kendisine gittikçe daha çok yakıştırdığını fark etmeye başlamıştı. Prens Andrey’e babasının mektubu nasıl karşıladığını bildirmişti, ama ağabeyini teselli etmek için onu yola getirmeyi umduğunu yazıyordu.</p>

  <p>Prenses Mariya’nın hayatının bütün tesellisi, neşesi, Nikoluşka ve onun eğitimi, Andrey, bir de dine düşkünlüğü idi. Bunlardan başka, her insanın bir de kendine özgü ümitleri olması gerektiği için, ruhunun ta derinliğinde sakladığı bir hayal, bir umut vardı; hayatta en büyük cesareti onda buluyordu. Bu dertleri unutturan hayal ve umudu, kendisini konttan gizli olarak ziyaret eden “Tanrı insanları, ermişler ve hacılar” uyandırmışlardı. Prenses Mariya yaşlandıkça tecrübesi artıyor, zevkleri ve mutluluğu bu dünyada arayan insanların ne kadar kısa görüşlü olduklarına şaşıyordu. İnsanlar o ulaşılması imkânsız, gözle görülmez, kusurlu mutluluğa ulaşmak için çabalıyor, acı çekiyor, çırpınıyor ve birbirlerine kötülük ediyorlardı.</p>

  <p>“Prens Andrey karısını seviyordu, karısı öldü, bununla yetinecek yerde, mutluluğunu başka bir kadınla bağlamak istiyor. Babam buna karşı; çünkü Andrey’in daha soylu, daha zengin bir kızla evlenmesini diliyor. Hepsi de uğraşıyor, didiniyor, acı çekiyor, bir an sürecek nimetlere kavuşmak için o ölümsüz ruhlarına eziyet ediyor, onu lekeliyorlar. Hepimiz bunu biliyoruz! Üstelik Tanrı’nın oğlu İsa, yeryüzüne inip bize bu dünyadaki yaşamın yalnız bir anlık bir sınama olduğunu söylediği halde, bizler gene ona dört elle sarılıyor, mutluluğumuzu onda bulacağımızı sanıyoruz. Nasıl oluyor da bunu kimse anlamıyor?” diye düşünüyordu. “Herkesin küçük gördüğü, prensten bir zarar göreceklerinden değil, günaha sokmamak için ona görünmekten korkarak arka kapıdan, omuzlarında torbalarla bana gelen o Tanrı adamlarından başka hiç kimse bunu anlamıyor. Aileyi, vatanı, bütün dünya nimetlerini bırakıp hiçbir şeye bağlı kalmadan, kendinden yapılmış bir urba ile, başka bir ad altında, insanlara zarar vermeden oradan oraya dolaşıp insanlar için de kendilerini kovanlar için de koruyanlar için de dua etmek; dünyada bundan üstün bir gerçek, bundan daha gerçek bir yaşantı yoktur!”</p>

  <p>Theodosia isminde, elli yaşlarında kısa boylu, sessiz, çiçek bozuğu bir hacı kadın vardı, otuz yıldan beri yalınayak ve zincirli olarak dolaşırdı. Prenses Mariya özellikle onu severdi. Bir gün Fedosyuşka bir kandilin başında, karanlık bir odada kendi hayatını anlatırken Prenses Mariya’nın zihninde dünyada yalnız onun doğru yolu bulmuş olduğu düşüncesi o kadar güçlü bir şekilde yer etti ki kendisi de diyar diyar dolaşmaya karar verdi. Fedosyuşka gidip yattıktan sonra Prenses Mariya bu konuda uzun uzun düşünmüş, sonunda, ne kadar garip görülürse görülsün, diyar diyar dolaşmasının gerekli olduğu kanısına varmıştı. Niyetini, sadece bir din adamına, rahip peder Akinfi’ye açıkladı. O da Prenses Mariya’nın bu düşüncesini doğru buldu. Prenses Mariya, güya hacı kadınlara bir hediye vermek bahanesiyle kendisine tam bir hacı kadın kıyafeti hazırladı: bir gömlek, bir kaftan, bir de siyah mendil. Sık sık eşyaları gizlediği komidine yaklaşıyor, önünde durarak kararsızlık içinde artık niyetini yerine getirmesinin zamanı gelip gelmediğini kendi kendine soruyordu. Hacı kadınların hikâyelerini dinlerken sık sık onların dudaklarından kendiliğinden dökülen, ama Prenses Mariya’ya derin bir anlamı varmış gibi görünen sözlerinden heyecana kapılıyordu: O kadar ki birkaç defa her şeyi bırakıp evden kaçacak hale geldi.</p>

  <p>Hayalinde kendisini, sırtında bir urba giymiş, bir elinde değnek, öbür elinde çıkınla, kıskançlıktan, sevgiden, isteklerden sıyrılmış, tozlu yerlere düşmüş, bir kutsal tasvirin bulunduğu yerden bir başka kutsal tasvirin bulunduğu yere giden, en sonunda da artık acının, “Ah!..”ların, “Vah!..”ların bulunmadığı, yalnız kıvançla, mutluluğun bulunduğu yere ulaşan Fedosyuşka olarak görüyordu.</p>

  <p>“Bir yere gelir, orada dua ederim, oraya daha alışmaya, orasını sevmeye vakit bulamadan, daha ileriye giderim. Ayaklarımda derman kalmayıncaya kadar yürürüm, sonra herhangi bir yere yatar ölürüm. En sonunda da ‘acının’, ‘Ah!..’ların, ‘Vah!..’ların bulunmadığı o ölümsüz sakin limana ulaşırım...” diye düşünüyordu.</p>

  <p>Ama sonradan babasını, hele küçük Koko’yu görünce verdiği karardan cayıyor, sessizce ağlıyor, bir günahkâr olduğunu hissediyordu: Çünkü babası ile yeğenini Tanrı’dan daha çok seviyordu.</p>
</body>
</html>