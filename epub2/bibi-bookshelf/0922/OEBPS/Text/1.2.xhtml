<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>İkinci Bölüm</h1>

  <h2 id="sigil_toc_id_26">I</h2>

  <p class="nonindent">1805 yılı Ekim ayında Rus orduları Avusturya Arşidükalığının köylerini, kentlerini işgal ediyor, Rusya’dan yeni yeni alaylar geliyor, konakladıkları yerlerde halka yük oluyor, Braunau Kalesi’nin yakınlarına yerleşiyorlardı. Başkomutan Kutuzov’un genel karargâhı Braunau’da idi.</p>

  <p>1805 yılı 11 Ekim günü Braunau’ya yeni gelmiş piyade alaylarından biri kente yarım mil kala durmuş başkomutanın teftişini bekliyordu. Çevredeki her şeyin Ruslara yabancı olmasına rağmen (meyve bahçeleri, taştan örülmüş bahçe duvarları, kiremit damlar, uzaktan görünen dağlar ve askerlere merakla bakan yabancı bir halk), alay Rusya’nın ortasında herhangi bir yerde teftişe hazırlanan herhangi bir Rus alayına tıpatıp benziyordu.</p>

  <p>Daha o akşam, son konak yerinde, başkomutanın alayı yürüyüş halinde teftiş edeceğini bildiren günlük emir alınmıştı. Gerçi günlük emirdeki sözler alay komutanına pek kesin görünmemiş ve teftişe tören üniformasıyla mı, yoksa yürüyüş halindeki üniforma ile mi çıkmak gerektiği konusunda zihinlerde bir soru belirmişti, ama tabur komutanlarının toplantısında az saygı göstermektense aşırı saygı göstermenin daha iyi olacağı gerekçesiyle alayın teftişe tören üniformasıyla çıkmasına karar verilmişti. Bu yüzden askerler otuz verstlik bir yürüyüşten sonra gözlerini yummadan bütün gece sökük dikmiş, üstlerini başlarını temizlemişlerdi. Emir subaylarıyla bölük komutanları erleri sayıp ayırmışlar, bölük, bir gün önce sabaha karşı son konak yerinde olduğu gibi karmakarışık bir kalabalık olmaktan çıkmış, her biri yerini ve işini bilen, her birinin her düğmesi yerli yerinde, kemeri belinde, her şeyi tertemiz, düzenli iki bin kişilik bir bütün olmuştu. Yalnız dış görünüş kusursuz değildi, başkomutan aklına esip de üniformaların altına bakacak olsa her erde aynı şekilde tertemiz bir gömleğin, her asker çantasında da yönetmelikte belirtildiği sayıda eşyanın bulunduğunu görecekti; her çantada askerlerin dediği gibi “bir bez, bir de sabun” bulunuyordu.</p>

  <p>Yalnız bir tek sorun vardı ki herkesi tedirgin ediyordu. Bu da kundura sorunuydu. Erlerin yarıdan çoğunun ayağındaki çizmeler parçalanmıştı. Ama bu alay komutanının kusurundan ileri gelmiyordu, çünkü o birkaç kez tekrar tekrar bu konudaki isteklerini bildirdiği halde, Avusturya makamları bir türlü gereken malı göndermemişlerdi, alay bu durumda otuz verst yol almıştı.</p>

  <p>Alay komutanı, kırmızı yüzlü, kaşları ve favorileri ağarmış bir generaldi. Dolgun vücutluydu, göğsüyle sırtı arasındaki mesafe, bir omuzdan öbür omuza olan genişlikten daha fazlaydı. Sırtında yeni, parlak, iyice ütülenmiş bir üniforma, geniş omuzlarında da onları aşağıya doğru bastırmıyormuş da yukarı doğru kaldırıyormuş gibi görünen kalın sırma apoletler vardı. Ömrünün en büyük törenlerinden birini yerine getiriyormuş gibi mutlu bir insana benziyordu. Alayın önünde dolaşıp duruyor, dolaşırken her adımda hafifçe sırtını kamburlaştırıyordu. Alay komutanının alayını zevkle seyrettiği, onu görmekten mutluluk duyduğu belliydi. Bütün varlığıyla o anda yalnız alayıyla meşguldü; yine de bu sarsıntılı yürüyüşü, askerî konulara duyduğu ilginin yanı sıra ruhunda sosyete hayatına ve kadınlara karşı duyduğu ilginin de az yer tutmadığını gösteriyordu. Tabur komutanlarından birine dönerek:</p>

  <p>— Eh, azizim Mihail Mitriç, dedi (Tabur komutanı gülümseyerek öne doğru bir adım attı; belli ki o anda ikisi de mutluydu). Bu gece iki ayağımızı bir pabuca soktuk, ama bana öyle geliyor ki alayın durumu o kadar fena değil ha? Ne dersin?</p>

  <p>Tabur komutanı bu sözlerdeki neşeli ve hafif alaylı anlamı sezerek güldü:</p>

  <p>— Bu durumda Çar Çayırı’na bile gitsek bizi kovmazlar, dedi.</p>

  <p>Komutan:</p>

  <p>— Ne? diye sordu.</p>

  <p>Tam o sırada kente giden ve yer yer gözcülerin bekledikleri yolda iki atlı göründü. Bunlardan biri emir subayı, diğeri de onun arkasından atla gelen bir Kazak’tı.</p>

  <p>Emir subayı bir gün önceki günlük emirde iyice belirtilmemiş olan noktayı alay komutanlarına bildirmek için genel karargâhtan gönderilmişti, buna göre başkomutan erleri tıpkı yürüyüş halindeki gibi silahları kılıflarına geçirilmiş, sırtta kaput ve hiçbir hazırlık yapmamış olarak görmek istiyordu.</p>

  <p>Kutuzov’a bir gün önce Viyana’dan yüksek savaş şûrasından bir üye gelmiş. Arşidük Ferdinand ile Mack’ın ordusuna yetişip onlarla birleşmek için en kısa süre içinde harekete geçirilmesi teklifinde bulunmuş, isteğinde ısrar etmişti. Bu birleşmeyi uygun bulmayan Kutuzov ise gerekçe olarak Avusturya’yı generale Rusya’dan gelen ordunun acıklı durumunu göstermek niyetindeydi. Bu amaçla alayı karşılamak için yola çıkmak istiyordu. Öyle anlaşılıyordu ki alay ne kadar kötü durumda görünürse başkomutan bundan o kadar hoşlanacaktı. Gerçi emir subayı bütün noktalan bilmiyordu, ama alay komutanına başkomutanın kesin emrini bildirmekten geri kalmadı. Erlerin kaputlu, silahların üzerlerine de kılıf geçirilmiş olarak görünmesini, aksi durumda başkomutanın hiç hoşnut olmayacağını da bildirdi.</p>

  <p>Alay komutanı bu sözleri dinledikten sonra başını eğdi, hiç konuşmadan omuzlarını silkti, sonradan içinden gelen kuvvetli bir hareketle ellerini açtı:</p>

  <p>— İş yaptık sanki! diye söylendi. Sonra tabur komutanını azarlar gibi konuştu:</p>

  <p>— Ben size demedim mi, Mihail Mitriç? “Madem yürüyüş halinde görmek istiyor, o halde erlerin kaputlu olması gerekir,” diye söylemedim mi? Aman Allahım!</p>

  <p>Kesin bir tavırla öne doğru bir adım attı. Emir verdiği zamanki sesiyle:</p>

  <p>— Bölük komutanı baylar; başçavuşlar! diye bağırdı.</p>

  <p>Biraz önce gelen emir subayına döndü, söz ettiği kimseye derin bir saygı beslediğini belirten bir tavırla:</p>

  <p>— Yakında mı teşrif edecekler? diye sordu.</p>

  <p>— Bir saate kadar sanıyorum.</p>

  <p>— Üniformaları değiştirmeye vakit bulabilecek miyiz acaba?</p>

  <p>— Bilmiyorum, generalim.</p>

  <p>Alay komutanı, saflara yaklaşıp, erlerin yeniden kaputlarını giymeleri için emir verdi. Bölük komutanları koşarak bölüklerinin başına gittiler, başçavuşlar telaşa düştüler (Kaputların durumu pek o kadar iyi değildi). Birliklerin meydana getirdiği düzenli, sessiz dörtgenler bir anda dalgalandı, dağıldı, konuşmalarla uğuldamaya başladı. Her tarafta erler sağa sola koşuyor, eşyalarını arkadan, omuzlarının üzerinden aşırıyor, çantalarını başlarının üzerinden çıkarıyor, üniformalarını çıkarıp kaputları giymek için ellerini yukarılara kaldırıyorlardı. Yarım saat sonra her şey eski düzenli haline gelmişti, yalnız birliklerin meydana getirdiği dörtgenler şimdi siyahtan, kül rengine dönmüştü. Alay komutanı gene sarsılan yürüyüşüyle alayın karşısına geçti, ona uzaktan baktı. Birden duraklayarak:</p>

  <p>— Bu da ne? Bu ne? diye bağırdı. Üçüncü bölük komutanını çağırın bana!</p>

  <p>Saflar arasında:</p>

  <p>— Üçüncü bölük komutanı, generale! Komutan, generale! Üçüncü bölük komutanı! sesleri dalgalandı.</p>

  <p>Bir emir subayı, geç kalmış olan subayı aramaya koştu.</p>

  <p>Aşırı bir çabayla bağıran erlerin sesleri eninde sonunda “Generale, üçüncü bölüğe,” şeklini alıp da gereken hedefe ulaşınca, aranan subay bölüğün arkasından göründü ve koşmaya alışmamış yaşlı bir adam olduğu halde, beceriksizce, ayakları birbirine takıla takıla, koşar adım generale yaklaştı. Yüzbaşının yüzünde, ezberleyemediği dersi tekrarlaması emredilen bir öğrencinin tedirginliği vardı. O kırmızı yanaklarında (Belli ki içkiyi fazla kaçırıyordu) yer yer lekeler belirmişti, dudakları kımıldayıp duruyordu. Yüzbaşı, generale yaklaştıkça adımlarını yavaşlatıyordu. Soluk soluğa onun yanına geldiği zaman, alay komutanı, yüzbaşıyı tepeden tırnağa süzdü. Sonra alt çenesini ileri doğru uzatarak üçüncü bölüğün saflarında sırtına öbür kaputlar arasında göze batan fabrikada dokunmuş çuha renginde kaput geçirmiş olan eri işaret etti:</p>

  <p>— Siz neredeyse erlere sarafan<a class="noteref" href="../Text/notlar.xhtml#f12n1" id="ref1">1</a> giydireceksiniz! Bu ne? diye bağırdı. Hem siz neredeydiniz? Başkomutan bekleniyor, siz yerinizden ayrılıyorsunuz! Öyle mi, ha? Ben size erleri teftişe çıkarırken palyaço gibi giydirmek ne demekmiş öğreteceğim. Ha!</p>

  <p>Bölük komutanı şimdi kurtuluş yolunu sanki yalnız bunda görüyormuş gibi iki parmağını kasketinin siperliğine gittikçe daha çok bastırıyordu. Komutan sert bir tavırla alay etti:</p>

  <p>— Ne susuyorsunuz? Kimdir o Macar kıyafetine giren?</p>

  <p>— Sayın komutanım...</p>

  <p>— E, neymiş sayın komutanım, sayın komutanım, sayın komutanım! deyip duruyorsunuz, ama ne demek istiyorsunuz, kimse anlamıyor.</p>

  <p>Yüzbaşı alçak sesle:</p>

  <p>— O adam rütbesi alınan Dolohov’dur! dedi.</p>

  <p>— Rütbesi alındı da feld-mareşal mi oldu, yoksa er mi? Erse bütün erler gibi giyinmesi gerekir! Üniforması da aynı olmalı.</p>

  <p>— Ona yürüyüşte öyle giyinmesine siz izin verdiniz, komutanım.</p>

  <p>Alay komutanı:</p>

  <p>— İzin mi verdim? İzin mi verdim? İşte siz gençler hep öylesiniz, diye söylendi, öfkesi biraz geçmişti. İzin mi verdim? İnsan size bir şey söyledi mi siz de...</p>

  <p>Alay komutanı bir an sustu, sonra gene sinirlendi:</p>

  <p>— Size bir şey söyledik mi, siz de hemen... Ne? Bundan böyle lütfen adamlarınızı doğru dürüst giydirin!..</p>

  <p>Bunu söyledikten sonra dönüp emir subayına baktı ve o kendisine özgü sarsıntılı yürüyüşle alaya doğru gitti. Belli ki böyle öfkelenmek hoşuna gidiyordu. Alayın önünden geçerken tekrar bağırıp çağırmak için bir bahane arıyordu. Subaylardan birinin omuzundaki subay işaretini iyice parlatmadığı için, bir başkasını da erleri düzgün sıralamadığı için haşladı, sonra üçüncü bölüğe yaklaştı. Sırtında koyu maviye çalan bir kaput olan Dolohov’a yaklaşmadan önce, ona hemen hemen beş kişi kaldığı bir sırada, acı duyuyormuş gibi bir sesle:</p>

  <p>— Ne biçim duruyorsun? Ayağın nerede? Nerede ayağın? diye bağırmaya başladı.</p>

  <p>Dolohov, büktüğü ayağını ağır ağır düzeltti ve aydınlık, küstah bir bakışla generalin yüzüne baktı.</p>

  <p>— Ne diye mavi kaput giydin? Defol! Başçavuş! Değiştir şu hay...</p>

  <p>Ama sözünü bitiremedi. Dolohov hemen atıldı:</p>

  <p>— Emrinizi yerine getirmek zorundayım ama bunlara boyun eğmek... diye söze başladı.</p>

  <p>— Sıradayken laf yok! Laf yok! Laf yok!</p>

  <p>Dolohov etrafı çınlatan gür bir sesle:</p>

  <p>— Hakaretlere boyun eğmek zorunda değilim, dedi.</p>

  <p>Generalle er göz göze geldiler. General sustu, boynunu sımsıkı saran eşarbını öfkeyle aşağıya doğru çekti.</p>

  <p>— Lütfen giyiminizi değiştirin. Lütfen! diyerek uzaklaştı.</p>

  <p>— Geliyor! diye bağırdı bu sırada gözcü.</p>

  <h2 id="sigil_toc_id_27">II</h2>

  <p class="nonindent">Alay komutanı kızardı, hemen atına koştu, titrek elleriyle üzengiye yapıştı, sıçrayarak hayvanın üzerine fırladı, oturup doğruldu, kılıcını çekti, sonra mutlu, kararlı bir ifadeyle ağzını yana açarak komut vermeye hazırlandı. Alay birden toparlanan bir kuş gibi silkindi, sonra hareketsiz kaldı.</p>

  <p>Alay komutanı:</p>

  <p>— Haz-rol! diye bağırdı.</p>

  <p>Bu seste tüyleri diken diken eden, alay komutanı için sevinçli, alaydaki erler için sert, yaklaşan komutan için ise “Hoşgeldiniz,” der gibi candan bir ifade vardı.</p>

  <p>İki yanı ağaçlık geniş toprak yoldan, yaylarını hafifçe gıcırdatarak büyük bir hızla yüksek, mavi bir Viyana faytonu geliyordu. Faytonun arkasında komutanın atlı maiyetiyle bir Hırvat hafif süvari muhafız birliği ilerliyordu. Kutuzov’un yanında, Rusların siyah üniformaları arasında tuhaf görünen beyaz bir üniforma giymiş Avusturyalı bir general oturuyordu. Araba alayın önünde durdu. Kutuzov ile Avusturyalı general alçak sesle bir şeyler konuşuyorlardı. Sonra Kutuzov, ayağını ağır ağır arabanın yan tarafındaki basamaktan aşağıya indirirken, sanki o anda karşısında kendisi ile alay komutanına nefeslerini tutarak bakan o iki bin kişi orada hiç yokmuş gibi hafifçe gülümsedi.</p>

  <p>Bir komut yükseldi. Alay, tüfekleri omuza alarak gene dalgalandı, selama durdu. Bir ölüm sessizliği içinde başkomutanın zayıf sesi duyuldu. Alay gürledi: “Sağo-o-o-ol-l-l!” Sonra her şey tekrar derin bir sessizliğe gömüldü. Kutuzov, alayda bu hareketler olduğu sürece hep aynı yerde durmuştu; sonra beyaz üniformalı generalle birlikte yanına maiyetini de alarak safların önünden yürüyerek geçmeye başladı.</p>

  <p>Alay komutanının dimdik durup başkomutanı gözlerinin içine bakarak selamlamasından, sonra da büzülerek, iki büklüm olmuş bir halde yürürken vücudu gene ikide bir sarsılmasın diye kendini tutmasından, başkomutanın en küçük bir sözü ya da bir davranışı üzerine irkilmesinden belliydi ki bir ast olarak yerine getirdiği ödevleri bir üst olarak yerine getirdiği ödevlerden çok daha zevkle yapıyordu. Alay, komutanının çabaları ve disiplini sayesinde aynı zamanda Braunau’ya giren başka alaylara oranla mükemmel bir durumdaydı. Yolda kalmış ya da hasta olan erlerin sayısı yalnız iki yüz on yediydi. Kunduradan başka her şey mükemmel durumdaydı.</p>

  <p>Kutuzov, safların önünden geçiyor, arada bir durup Türk savaşından beri tanıdığı subaylara, bazen de erlere birkaç tatlı söz söylüyordu. Arada bir erlerin kunduralarına bakarak üzgün bir tavırla başını sallıyor, onları hiç kimsede suç bulmuyormuş, ama gene de bu kötü durumu görmekten kendini alamıyormuş gibi bir tavırla Avusturyalı generale gösteriyordu. Alay komutanı başkomutanın alayla ilgili olarak söylediği herhangi bir sözü kaçırmaktan korkarak her defasında birkaç adım koşup önlerine geçiyordu.</p>

  <p>Kutuzov’un arkasında, onun en hafif sesle bile söylediği her sözün rahatça duyulabileceği bir mesafede, maiyetinden yirmi kişi yürüyordu. Maiyettekiler aralarında konuşuyor, bazen de gülüyorlardı. Başkomutana en yakın olanı yakışıklı yaveriydi. Bu, Prens Bolkonski’ydi. Yanında aşırı derecede şişman, iyi yürekliliği güler yüzünden belli olan, gözleri nemli, uzun boylu arkadaşı Kurmay Nesvitski yürüyordu.</p>

  <p>Nesvitski yanında yürüyen esmer süvari subayının yaptıklarına gülmemek için kendini zor tutuyordu. Süvari subayı, hiç gülmeden, gözlerindeki anlamı hiç değiştirmeden, ciddi bir ifadeyle alay komutanının sırtına bakıyor, onun yaptığı her hareketi tekrar ediyordu. Alay komutanı ne zaman sarsılarak öne doğru eğilse süvari subayı da aynı şekilde sarsılarak öne doğru eğiliyordu. Nesvitski gülüyor, şakayı yapana bakmaları için başkalarını da dürtüyordu.</p>

  <p>Kutuzov, komutanın her davranışını izleyerek, dışarı uğramış gibi bakan binlerce gözün önünden, hiç acele etmeden, ağır ağır geçiyordu. Üçüncü bölüğün yanına gelince birden durdu. Maiyetindekiler onun böyle birden duracağını hiç tahmin etmedikleri için az kalsın üzerine geliyorlardı. Başkomutan o mavi kaput yüzünden laf işiten kırmızı burunlu yüzbaşıyı görünce, onu tanıdı:</p>

  <p>— A! Timohin! dedi.</p>

  <p>Timohin, alay komutanı onu azarlarken bütün vücudunu gererek o kadar dik durmuştu ki daha dik durmak imkânsız gibiydi. Yine de başkomutan onunla konuşmaya başlayınca, Timohin öylesine gerildi ki başkomutan ona biraz daha uzun bir süre bakacak olsa belki de yüzbaşı buna artık dayanamayacaktı. Kutuzov herhalde bunu anlamıştı. Bu yüzden yüzbaşıya iyilik etmekten başka bir niyeti olmadığını belirtmek için aceleyle ona arkasını döndü. Bir yara iziyle çizilmiş şişkin yüzünde hafif bir gülümseme titredi.</p>

  <p>— Ta İsmail’den beri tanışırız! dedi. Sonra alay komutanına döndü. Cesur bir subaydır! Memnun musunuz ondan? diye sordu.</p>

  <p>Alay komutanı arkasındaki süvari subayının kendisini bir ayna gibi yansıttığını fark etmeden irkildi, öne doğru bir adım attı:</p>

  <p>— Çok memnunum, ekselans.</p>

  <p>Kutuzov gülümseyerek yüzbaşıdan uzaklaştı:</p>

  <p>— Hepimizin bir kusuru vardır, dedi. O da Tanrı Bacchus’e fazlaca düşkündür.</p>

  <p>Alay komutanı, bu işte kendisinin bir suçu olduğunun düşünülmesinden korkarak hiç karşılık vermedi. Süvari subayı, o anda karnını içeriye çekmiş olan kırmızı burunlu subayın yüzüne baktı sonra onun yüzündeki ifadeyi de takındığı tavrı da öyle güzel taklit etti ki Nesvitski gülmekten kendini alamadı. Kutuzov arkasına baktı. Süvari subayı, yüzünün ifadesini her an istediği gibi değiştirebiliyordu. Kutuzov arkaya dönünce, yüzünü buruşturdu, hemen en ciddi, en saygılı, en suçsuz tavrı takındı.</p>

  <p>Üçüncü bölük sondaydı. Kutuzov bir şey hatırlamaya çalışıyormuş gibi durdu. Prens Andrey maiyet subaylarının arasından ileriye doğru çıktı, Fransızca olarak yavaşça:</p>

  <p>— Bu alayda bulunan, rütbesi alınmış Dolohov’u hatırlatmamı emretmiştiniz, dedi.</p>

  <p>Kutuzov:</p>

  <p>— Dolohov nerede? diye sordu.</p>

  <p>Dolohov sırtına kül rengi kaputunu geçirmişti bile. Kendisini çağırmalarını beklemedi. Sıradan boylu boslu, parlak mavi gözlü, sarışın bir er çıktı. Başkomutana yaklaşıp hazırol vaziyeti aldı. Kutuzov hafifçe kaşlarını çattı.</p>

  <p>— Şikâyet mi? diye sordu.</p>

  <p>Prens Andrey:</p>

  <p>— Dolohov, bu! diye belirtti.</p>

  <p>Kutuzov:</p>

  <p>— Ya, dedi. Bunun sana ders olacağını umuyorum, iyi hizmet et. Hükümdar iyi yüreklidir. Yararlılık gösterirsen ben de seni unutmam.</p>

  <p>O parlak mavi gözler başkomutana da alay komutanına da aynı küstahlıkla, bir başkomutanla bir er arasına bu kadar büyük bir mesafe koyan perdeyi yırtarcasına bakıyordu. Dolohov gür, tok, sakin bir sesle:</p>

  <p>— Benim bir tek dileğim var, ekselans dedi. Suçumu unutturmam ve imparator hazretleriyle Rusya’ya olan bağlılığımı gösterebilmem için bana fırsat verilmesini rica ederim.</p>

  <p>Kutuzov arkasını döndü. Gözlerinde Yüzbaşı Timohin’e de arkasını döndüğü zaman olduğu gibi bir gülümseme titredi. Arkasını döndü ve Dolohov her ne söylediyse ve daha ne söyleyebilirse bunların hepsini çok çok uzun bir süredir biliyormuş, aynı zamanda bütün bunlardan bıkmış usanmış, üstelik o anda bunları söylemek hiç gerekli bir şey değilmiş gibi yüzünü buruşturdu. Sonra dönüp arabaya doğru yürüdü.</p>

  <p>Alay bölüklere ayrıldı. Braunau yakınlarında daha önceden hazırlanmış evlere dağılmak üzere yola koyuldu. Erler orada bu çetin yürüyüşten sonra dinleneceklerini, ayaklarına kundura bulabileceklerini umuyorlardı. Alay komutanı, yerine gitmek üzere yola koyulmuş olan üçüncü bölüğü geçip atını en önde yürüyen Yüzbaşı Timohin’e doğru sürerek:</p>

  <p>— Bana gücenmeyin, Prohor İgnatiç! dedi.</p>

  <p>Teftişi kazasız belasız atlattığı için yüzünde büyük bir mutluluk ifadesi vardı:</p>

  <p>— Hepimiz Çar’ın hizmetindeyiz... Olmaz ki... İnsan günün birinde birliklerin önünde rezil olur... Onun için önceden özür dilerim. Beni bilirsiniz... Çok teşekkür etti.</p>

  <p>Bölük komutanına elini uzattı. Yüzbaşının burnu kızardı, gülümsemeyle açılan dudaklarının arasında, İsmail önlerinde dipçikle kırılan iki ön dişinin boş yeri göründü.</p>

  <p>— Asıl ben özür dilerim, generalim. Benim ne haddime! diye karşılık verdi.</p>

  <p>— Mösyö Dolohov’a da söyleyin, onu unutmayacağım, merak etmesin. Ha bakın, hep sormak isterdim, söyleyin rica ederim, bölükteki durumu nasıl? Ne yapar, ne eder? Her şeyi...</p>

  <p>Timohin:</p>

  <p>— Ödevlerinde çok dikkatlidir ekselans, ama öyle huyları var ki... diye söylendi.</p>

  <p>Alay komutanı:</p>

  <p>— Ne gibi, nasıl huylar yani? diye sordu.</p>

  <p>— Bazı günler bakarsınız, hem akıllı, hem bilgili, hem iyi yüreklidir, ekselans. Bazen bakarsınız canavar kesilir. Polonya’dayken bir Yahudi’yi az kalsın öldürecekti. Artık ne biçim bir adam olduğunu varın anlayın.</p>

  <p>Alay komutanı:</p>

  <p>— Öyle, öyle... dedi. Ne de olsa felakete uğramış bir gence acımak gerekir. Arkası çok.. Onun için siz onu...</p>

  <p>Timohin komutanın ne istediğini anladığını belirten bir gülümseyişle:</p>

  <p>— Emredersiniz, ekselans, dedi.</p>

  <p>— Evet, evet öyle yapın.</p>

  <p>Alay komutanı safların arasında Dolohov’u arayıp buldu, atını durdurdu, ona:</p>

  <p>— İlk çarpışmada apolet veririz, dedi.</p>

  <p>Dolohov dönüp ona baktı. Hiçbir şey söylemedi. Dudakları hâlâ hep aynı alaylı ifadeyle gülümseyip duruyordu.</p>

  <p>Alay komutanı erlerin duyabileceği kadar yüksek bir sesle:</p>

  <p>— Çok şükür iyi oldu, dedi. Erlere tarafımdan birer maşraba votka verilsin. Hepinize teşekkürler, çok şükür!</p>

  <p>Sonra atını o bölüğün önünden geçirip bir başka bölüğe doğru sürdü:</p>

  <p>Timohin yanında yürüyen emir subayına:</p>

  <p>— Ne diyeyim, iyi adam doğrusu, dedi. Böyle bir adama insan seve seve hizmet edebilir.</p>

  <p>— Tam bir kupa beyi, desenize! (Alay komutanına kupa beyi adını vermişlerdi.)</p>

  <p>Teftişten sonra komutanların duydukları rahatlık erlere de geçmişti. Bölük neşe içinde yola devam ediyordu. Her taraftan erlerin konuşmaları duyuluyordu.</p>

  <p>— Hani Kutuzov’un bir gözü kördü? Hani tek gözlüdür diyorlardı.</p>

  <p>— Sanki öyle değil mi? Bundan âlâ kör mü olur?</p>

  <p>— Yoo... Kardeşim o senden de benden de açıkgözdür, çizmelerin üstüne sardığımız bezlere, her şeye baktı...</p>

  <p>— Ah kardeşim, gözlerini ayaklarıma bir dikti. “Eyvah” dedim, içimden...</p>

  <p>— Ya öteki, yanındaki o her tarafı badanalanmış gibi olan Avusturyalı nasıldı? Un gibi bembeyazdı! Hay Allah! Teçhizatı amma da parlatıyorlar.</p>

  <p>— Ya Fedeşov nasıldı? Savaşın ne zaman başlayacağını söyledi mi? Sen onlara daha yakın duruyordun, duymadın mı? Herkes diyordu ki Brunov’da Bonapart’ın kendisi konaklamış.</p>

  <p>— Hıh! Bonapart konaklamışmış! Amma da atıyor! Hiçbir şeycik bildiği yok! Şimdi Prusyalı ayaklanmış. Avusturyalı da demek onu yatıştırmaya uğraşıyor. İkisi anlaştılar mı Bonapart ile savaş o zaman açılacak. Bir de Brunov’da Bonapart konaklıyor diyor! Aptal olduğun bu sözlerden besbelli, bari konuşulanları dinle!</p>

  <p>— Hey, konakçı herifler! Şuraya baksanıza, beşinci bölük köye sapıyor. Biraz sonra lapa pişirecekler. Biz ise o zamana kadar yerimize bile varamayacağız.</p>

  <p>— Bir peksimet versene ulan.</p>

  <p>— Sen bana dün tütün verdin mi? Ya, işte böyle! Neyse, al! Al! Allah müstehakını versin.</p>

  <p>— Bari bir mola verseler, yoksa aç açma daha beş verst yürümek zorunda kalacağız.</p>

  <p>— Almanlar bize araba verdikleri vakit ne hoştu. Bey gibi kurulur giderdik!</p>

  <p>— Kardeşim, burada millet büsbütün azgın! Ötekiler Polonyalılara benziyorlardı, hep Rus uyruklu adamlar; Şimdi ise nereye baksan Alman, birader.</p>

  <p>Yüzbaşının sesi duyuldu:</p>

  <p>— Şarkıcılar öne çıksın.</p>

  <p>Ayrı ayrı yerlerden yirmi kadar er çıkıp bölüğün önüne koştular. Borazancıbaşı şarkıcılara doğru döndü, elini salladı, sonra “Gün mü ağarıyor, güneş mi tutuşuyordu...” diye başlayan ve “İşte böyle kardeşler, Karamanski babamızla ün salacağız,” diye biten uzun bir asker türküsüne başladı. Bu Türkiye’de bestelenmiş bir türküydü. Şimdi ise Avusturya’da söyleniyordu ama bir yeri değişik olarak erler “Karamanski babamız” yerine “Kutuzov babamız” diyorlardı.</p>

  <p>Kırk yaşlarında, yakışıklı, zayıf bir adam olan borazancıbaşı son sözleri söylerken ellerini sanki yere bir şey fırlatıyormuş gibi hızla aşağıda indirdi, sert bir tavırla şarkıcı erlere baktı, sonra gözlerini kıstı. Bütün bu gözlerin kendisine doğru çevrili olduğu kanısına varınca da sanki görünmeyen çok kıymetli bir şeyi başının üzerinde büyük bir dikkatle kaldırıyormuş gibi bir tavırla iki elini yukarıya doğru kaldırdı, birkaç saniye öyle durdu, birden o kıymetli şeyi öfkeyle yere atıyormuş gibi bir hareketle türküye başladı:</p>

  <p>“Ah kulübem de kulübem benim!”</p>

  <p>Yirmi ses birden türküye katıldı, “Benim yepyeni kulübeciğim,” ve kaşık çalan bir er sırtındaki teçhizatın ağırlığına rağmen çevik bir tavırla ileriye doğru fırladı, omuzlarını kıra kıra, elindeki kaşığı birini tehdit ediyormuş gibi sallaya sallaya, bölüğün önünde geri geri yürümeye başladı. Erler ellerini kollarını sallayarak, serbest, geniş adımlarla yürüyor, ancak arada bir adımlarını ellerinde olmayarak birbirine uyduruyorlardı.</p>

  <p>Bölüğün arkasında tekerlek gürültüleri, yay gıcırtıları, nal sesleri duyuldu. Kutuzov maiyetiyle birlikte kente dönüyordu. Başkomutan erlerin serbest yürümeye devam etmelerini işaret etti. Türkü sesleri durup oynaya oynaya yüreyen eri ve dinç adımlarla neşeli neşeli yola devam eden bölük erlerini görünce onun da maiyetindekilerin de yüzünde bir memnuniyet belirmişti. Araba bölüğün sağ tarafından öne doğru ilerlerken ikinci sırada herkesin dikkatini çeken mavi gözlü er Dolohov göründü; öteki erlerden daha da dinç adımlarla, zarif bir şekilde şarkıya uyarak yürüyor, arabayla geçenlerin yüzüne, o anda bölükle beraber yürümeyenlere çok acıyormuş gibi bakıyordu. Kutuzov’un maiyetinde bulunan ve alay komutanının taklidini yapmış olan süvari subayı arabadan biraz geri kaldı, atını Dolohov’a doğru sürdü.</p>

  <p>Süvari subayı Jerkov, bir vakitler Petersburg’da Dolohov’un başkanlığında çılgınca eğlenen gruba katılmış, ama sınır dışında onu er olarak görünce tanımazlıktan gelmişti. Oysa şimdi Kutuzov’un rütbesi geri alınan subayla nasıl konuştuğunu işittikten sonra, eski bir dosta kavuşmuş gibi sevinçle:</p>

  <p>— Ah sevgili kardeşim, nasılsın? diye sordu ve atının adımlarını bölüğün adımlarına uydurmaya çalıştı.</p>

  <p>Dolohov soğuk bir tavırla:</p>

  <p>— Ben mi nasılım? diye karşılık verdi. Gördüğün gibiyim işte.</p>

  <p>Oynak havanın sesleri Jerkov’un takındığı aşın serbest ve neşeli tavıra da Dolohov’un özellikle takındığı soğuk tavıra da bambaşka bir anlam veriyordu. Jerkov:</p>

  <p>— E, komutanlarla aran nasıl? diye sordu.</p>

  <p>— Fena değil, iyi insanlar. Sen karargâha nasıl sokuldun?</p>

  <p>— Görevle gönderildim, nöbetçiyim.</p>

  <p>Bir süre sustular.</p>

  <p>“Şahini salıverdim, sağ kolumun altından” türküsü neşeli, zinde bir duygu uyandırarak devam ediyordu. Herhalde bu türkünün sesleri arasında konuşmasalardı söyledikleri sözler bambaşka olacaktı.</p>

  <p>Dolohov:</p>

  <p>— Avusturyalılara dayak atmışlar, öyle mi? diye sordu:</p>

  <p>— Ben ne bileyim? Öyle diyorlar.</p>

  <p>Dolohov, türküye uyarak kesin bir tavırla kısaca:</p>

  <p>— Sevindim buna, dedi.</p>

  <p>— İstersen bir akşam gel, bir patri fravun çeviririz.</p>

  <p>— Paranız çok mu yoksa?</p>

  <p>— Gel işte.</p>

  <p>— Olmaz! Tövbe ettim. Rütbemi geri alıncaya kadar ne içki içerim ne de oyun oynarım!</p>

  <p>— Uzun sürmez, ilk savaşta...</p>

  <p>— Orasını Allah bilir.</p>

  <p>Gene sustular. Jerkov:</p>

  <p>— Bir şeye ihtiyacın olursa, karargâha uğra, herkes sana yardım eder, dedi.</p>

  <p>Dolohov güldü:</p>

  <p>— Sen benim için üzülme, daha iyi olur. Benim bir şeye ihtiyacım olursa, kimseden dilenmem, kendim alırım.</p>

  <p>— Laf olsun diye söyledim, canım.</p>

  <p>— Ben de öyle söyledim.</p>

  <p>— Allahaısmarladık!</p>

  <p>— Haydi güle güle!</p>

  <div class="poem">

    <p>... Ve yükseğe ve uzağa</p>

    <p>Doğduğum ülkeye doğru...</p>

  </div>

  <p>Jerkov atını mahmuzladı, hayvan üç defa heyecana kapılarak ayak değiştirdi, önce hangi ayağını atacağını bir türlü bilemiyordu, sonunda kendini toparladı, türküye ayak uydurarak dört nala bölüğün yanından geçip arabaya yetişmek için ileri atıldı.</p>

  <h2 id="sigil_toc_id_28">III</h2>

  <p class="nonindent">Kutuzov, teftişten döndükten sonra, yanındaki Avusturyalı generalle çalışma odasına girdi, yaverini çağırtarak gelen birliklerin durumu ile ilgili bazı belgelerle öncü kuvvetlere başkanlık eden Arşidük Ferdinand’dan gelen mektupların getirilmesini emretti. Prens Andrey Bolkonski, elinde istenen belgelerle başkomutanın odasına girdi. Masanın üzerine açılmış bir planın önünde Kutuzov’la Avusturya savaş şûrasının üyesi oturuyorlardı.</p>

  <p>Kutuzov, başını çevirip Bolkonski’ye baktı, yaverine biraz beklemesini söylemek istiyormuş gibi “Ha...” dedi, sonra başladığı konuşmaya Fransızca olarak devam etti.</p>

  <p>— Yalnız bir tek şey söylemek istiyorum, general...</p>

  <p>Kutuzov acele etmeden, karşısındakini, söylediği her sözü dinlemeye zorlayan hoş bir ifade ve çok nazik bir tavırla konuşuyordu. Kendi sesini dinlemekten zevk duyduğu belliydi.</p>

  <p>— Ben yalnız bir tek şey söylüyorum general, eğer iş yalnız benim isteğime bağlı kalmış olsaydı İmparator Franz hazretlerinin emirleri çoktan yerine getirilmiş olacaktı. Çoktan arşidükün kuvvetlerine katılmış olacaktım. Size şerefim üzerine yemin edebilirim ki ordulara komuta etmek görevini Avusturya’da bu kadar çok sayıda bulunan becerikli ve bilgili generallerden herhangi birine teslim etmek, üzerimdeki bu ağır sorumluluğu atmak benim için bir mutluluk olurdu. Ama şartlar bizim irademizden de kuvvetli oluyor, general.</p>

  <p>Bunu söyledikten sonra, “Bana isterseniz inanmayabilirsiniz, hatta bana inanıp inanmamanız umurumda bile değil. Yalnız bunu bana söylemenize fırsat vermem. İşte bütün iş burada,” der gibi gülümsedi.</p>

  <p>Avusturyalı generalin yüzünde bir hoşnutsuzluk belirdi, ama o da Kutuzov’a aynı tonda karşılık vermekten başka bir şey yapamadı. Söylediği sözlerin nazik ifadesine tamamen aykırı, kızgın, somurtkan bir sesle:</p>

  <p>— Aksine dedi, aksine, imparator hazretleri ekselansınızın bu hepimizi ilgilendiren işe katılmanıza büyük bir değer veriyorlar, ama biz öyle sanıyoruz ki şanlı Rus ordularının ve başkomutanlarının ağır davranması, onları savaşlarda kazanmaya alışık olduğu zaferlerden yoksun bırakıyor.</p>

  <p>Sözlerini böylece daha önceden hazırlanmış olduğu belli bir cümleyle bitirmişti. Kutuzov dudaklarındaki gülümsemeyi değiştirmeden hafifçe eğildi:</p>

  <p>— Ben ise Arşidük Ferdinand hazretlerinin bana göndermekle şeref kazandırdıkları son mektuplarına dayanarak şu kanıya vardım ki, General Mack gibi çok usta bir yardımcının başkanlığındaki Avusturya orduları, şu anda kesin bir zafer kazanmışlardır ve artık bizim yardımımıza ihtiyaçları yoktur.</p>

  <p>General kaşlarını çattı. Gerçi Avusturyalıların yenilgiye uğradıklarını gösteren kesin bir haber yoktu, ama hiç de iyimser olmayan söylentilerin doğruluğunu belirten pek çok işaret vardı; bu yüzden Kutuzov’un Avusturya ordularının zafer kazandığı yolunda ileri sürdüğü tahmin, daha çok bir alayı andırıyordu. Ama Kutuzov tatlı tatlı gülümsüyor, böyle bir tahminde bulunmakta haklı olduğunu belirten tavrını değiştirmiyordu. Gerçekten de Mack’ın ordusundan gelen son mektup, ona bir zaferi ve ordunun strateji bakımdan elverişli durumda bulunduğunu bildiriyordu. Kutuzov, Prens Andrey’e döndü: “Şu mektubu bana versene,” dedi. Sonra dudaklarının ucunda alaylı bir gülümseyişle Avusturyalı generale, “Buyrun bakın,” diyerek Arşidük Ferdinand’ın mektubundan şu kısmı Almanca olarak okudu:</p>

  <blockquote>

    <p>“<i>Wir haben vollkommen zusammengehaltene Kräfte, nahe an 70000 Mann, um den Feind, wenn er den Lech passierte, angreifen und schlagen zu können. Wir können, da wir Meister von Ulm sind, den Vorteil, auch von beiden Ufern dem Donau Meister zu bleiben, nicht verlieren; mithin auch jeden Augenblick, wenn der Feind den Lech nicht passierte, die Donau übersetzen, uns auf seine Kommunikationslinie werten, die Donau unterhalb repassieren um dem Feinde, wenn er sich gegen unsere treue Alliierte mit ganzer Macht wenden wollte, seine Absicht alsbald vereiteln. Wir werden auf solche Weise dem Zeitpunkt, wo die Kaiserlich - Russische Armée ausgerüstet sein wird, mutig entgegenharren, und sodann leicht gemeinschaftlich die Möglichkeit finden, dem Feinde das Schicksal zuzubereiten, so er verdient.</i>”<a class="noteref" href="../Text/notlar.xhtml#f12n2" id="ref2">2</a></p>

  </blockquote>

  <p>Kutuzov, mektubun bu kısmını bitirdikten sonra derin derin içini çekerek yumuşak bir ifadeyle, dikkatle Avusturya yüksek savaş şûrası üyesine baktı. Avusturyalı general, şakayı bırakıp ciddi konulara geçmek istiyormuş gibi bir tavırla:</p>

  <p>— Ama biliyorsunuz ki işin kötüsünü düşünmek daha çok mantığa uygun bir kuraldır, ekselans, dedi.</p>

  <p>Hoşnut olmadığını belirten bir tavırla yavere baktı. Kutuzov, sözünü keserek:</p>

  <p>— Özür dilerim generalim, dedi, sonra o da Prens Andrey’e döndü, “Baksana, evladım, Kozolovski’nin elinde bulunan ve keşif kollarındaki en iyi gözcülerden gelen bütün raporları al. İşte Kont Nostitz’ten iki mektup, bir mektup Arşidük Ferdinand hazretlerinden, al, birkaç tane daha vereyim.</p>

  <p>Bunları söylerken ona birkaç kâğıt uzatmıştı.</p>

  <p>— Bütün bunlardan Fransızca olarak tertemiz bir memorandum çıkarıver, Avusturya ordusunun harekâtı konusunda aldığımız bütün haberleri bir özet halinde topla, sonra da notu ekselansa sunarsın.</p>

  <p>Prens Andrey, daha ilk sözlerden, yalnız Kutuzov’un söylediğini değil, aynı zamanda söylemek istediğini de anladığını belirtecek şekilde başını eğdi. Kâğıtları topladı, odadakileri selamladı, sonra halının üzerinden sessiz adımlarla yürüyerek bekleme odasına çıktı.</p>

  <p>Prens Andrey, Rusya’dan ayrılalı daha o kadar uzun bir süre geçmemişti ama, bu süre içinde çok değişmişti. Yüzünde, davranışlarında, yürüyüşünde artık eskisi gibi yapmacıklık, bir yorgunluk, bir uyuşukluk yoktu; başkalarında bıraktığı etkiyi düşünmeye bile vakti olmayan, hem hoş hem de ilginç bir işle uğraşan bir insana benziyordu. Yüzünde kendisinden de çevresinde bulunanlardan da hoşnut olduğunu belli eden bir ifade vardı; gülümseyişi de bakışları da daha neşeli, daha çekiciydi.</p>

  <p>Kutuzov’a, Polonya’dayken yetişmişti; Kutuzov, onu, şefkatle karşılamış, onunla ilgileneceğine söz vermiş, başka yaverlerden ayrı tutmuş, Viyana’ya götürmüş, daha önemli görevler de vermişti. Kutuzov, Viyana’dan Prens Andrey’in babası olan eski arkadaşına şöyle yazıyordu:</p>

  <p>“Oğlunuz bilgileri, karakter sağlamlığı, emirleri harfi harfine yerine getirmesiyle sıradan bir subay olmayıp yükseleceği ümidini veriyor. Maiyetimde böyle biri olduğu için kendimi mutlu sayıyorum.”</p>

  <p>Prens Andrey’in, Kutuzov’un karargâhındaki görev arkadaşları arasında da genel olarak orduda da Petersburg’daki yüksek sosyetede olduğu gibi birbirine tamamen karşıt iki ünü vardı. Arkadaşlarından pek azı Prens Andrey’i kendilerinden de başka insanlardan da apayrı bir varlık olarak kabul ediyor, ondan büyük başarılar bekliyor, sözünü dinliyor, ona hayranlık duyuyor, davranışlarını taklit ediyorlardı; bu gibi insanlara karşı Andrey çok sade, çok cana yakın bir tavır takınıyordu. Bir kısım insanlar ise -ki bunlar çoğunluktaydı- Prens Andrey’i sevmiyor, onu kibirli, soğuk, sevimsiz bir insan sayıyorlardı. Ama bu gibi insanların karşısında Prens Andrey saygı, hatta korku uyandıran bir tavır takınmasını biliyordu.</p>

  <p>Prens Andrey, Kutuzov’un çalışma odasından bekleme odasına kâğıtlarla çıktı, pencerenin yanında elinde kitapla oturan nöbetçi yaver Kozolovski:</p>

  <p>— Ne var, ne yok prens? diye sordu.</p>

  <p>— Neden ilerlemediğimizi açıklayan bir yazı hazırlamamız emredildi.</p>

  <p>— Peki neden ilerlemiyoruz?</p>

  <p>Prens Andrey omuzlarını silkti. Kozolovski:</p>

  <p>— Mack’tan haber yok mu? dedi.</p>

  <p>— Yok.</p>

  <p>— Bozguna uğradığı doğru olsaydı, haber gelirdi.</p>

  <p>Prens Andrey:</p>

  <p>— Orası öyle, diyerek dış kapıya yürüdü; ama o anda karşısına kapıyı çarparak hızla içeri giren uzun boylu, başı bir mendille bağlanmış, boynunda bir Marie-Thérèse nişanı bulunan, sırtında redingot giymiş ve her halinden yeni geldiği belli, Avusturyalı bir general çıktı. Prens Andrey durdu.</p>

  <p>Yeni gelmiş olan general iki tarafa bakına bakına hiç duraklamadan çalışma odasının kapısına doğru yürüyerek sert bir Alman şivesiyle:</p>

  <p>— Başkomutan General Kutuzov burada mı? diye sordu.</p>

  <p>Kozolovski, aceleyle tanımadığı generale yaklaştı, önüne geçerek kapıya yaklaşmasına engel oldu:</p>

  <p>— Başkomutan meşguller. Emir buyurursanız kim geldi diyelim?</p>

  <p>Kim olduğu bilinmeyen general, pek uzun boylu olmayan Kozolovski’yi sanki kendisini tanımamalarına hayret ediyormuş gibi küçümseyen bir tavırla tepeden tırnağa süzdü. Kozolovski, sakin bir tavırla:</p>

  <p>— Başkomutan meşguller, diye tekrar etti.</p>

  <p>Generalin yüzü asıldı, dudakları çekilip titredi. Bir not defteri çıkarıp kurşun kalemle acele bir şeyler karaladı, yaprağı yırttı, yavere verdi, hızlı adımlarla pencereye doğru gitti, bir iskemlenin üzerine çöktü, odadakilere sanki, “Bana ne diye bakıyorsunuz?” der gibi baktı. Sonra başını kaldırdı, bir şey söylemek istiyormuş hissini veren bir hareketle boynunu uzattı, hemen sonra da kayıtsız bir tavırla kendi kendine şarkı söylemeye başlamış gibi tuhaf bir ses çıkardı; ama sesi bir anda kesiliverdi. Çalışma odasının kapısı açıldı, eşikte Kutuzov göründü. Başı bağlı olan general, bir tehlikeden kaçar gibi kamburunu çıkararak, zayıf bacakları ile geniş, hızlı adımlar ata ata Kutuzov’a yaklaştı. Çatlak bir sesle:</p>

  <p>— <i>Vous voyez le malheureux Mack!</i><a class="noteref" href="../Text/notlar.xhtml#f12n3" id="ref3">3</a> dedi.</p>

  <p>Çalışma odasının kapısında duran Kutuzov’un yüzü birkaç saniye hareketsiz kaldı, sonra dalgalanır gibi kırıştı, alnı gerildi, büyük bir saygıyla başını eğdi, gözlerini kapadı, hiçbir şey söylemeden yana çekilip Mack’a yol gösterdi, arkasından içeri girerek kapıyı kendi eliyle kapadı.</p>

  <p>Avusturyalıların bozguna uğradıkları ve Ulm önünde bütün ordunun teslim olduğu yolunda önceden dolaşan söylentiler doğru çıkmıştı. Yarım saat kadar sonra dört bir tarafa o zamana kadar hareketsiz kalmış olan Rus ordularının yakında düşmanla karşılaşmak zorunda kalacaklarını gösteren emirlerle yaverler gönderildi.</p>

  <p>Prens Andrey, karargâhta oturup da bütün ilgisini savaşın genel gidişatı üzerinde toplayan nadir subaylardan biriydi. Mack’ı gördükten, felaketini açıklayan etraflı bilgiyi aldıktan sonra, muharebenin yarısının kaybedilmiş olduğunu, aynı zamanda Rus ordularının ne kadar zor bir durumda kaldığını anlamış, hemen de orduya beklenen şeyi kendisinin de bu orduda oynayacağı rolü zihninde gerçekte olduğu gibi canlandırmıştı. Kendini beğenmiş Avusturya’nın rezil olduğunu, belki bir hafta sonra Suvorov’dan beri ilk defa olarak karşı karşıya gelecek olan Rus ve Fransız ordularının çatışmasını göreceğini, bu çatışmalara katılacağını düşündükçe elinde olmayarak sevinçle karışık bir heyecan duyuyordu. Bununla birlikte Bonapart’ın Rus ordularının bütün cesaretinden de daha kuvvetli olabileceğini düşünüyor, dehasından korkuyor, gene de kahraman saydığı bu adamın yüz karası bir yenilgiye uğrayacağını aklından geçirmek bile istemiyordu.</p>

  <p>Bu düşüncelerle sinirleri gerilmiş olarak heyecan içinde kendi odasına gitti. Babasına mektup yazacaktı; ona her gün yazıyordu. Koridorda beraber oturduğu Nesvitski ile şakacı Jerkov'la karşılaştı, ikisi de her zaman olduğu gibi bir şeye gülüyorlardı. Nesvitski, Prens Andrey'in yüzünün sarardığını, gözlerinin parladığını fark edince:</p>

  <p>— Niye surat asıyorsun öyle? diye sordu.</p>

  <p>Bolkonski:</p>

  <p>— Neşelenecek bir şey yok, diye karşılık verdi.</p>

  <p>Prens Andrey, Nesvitski ile Jerkov’la karşılaştığı anda koridorun öbür tarafından Kutuzov’un karargâhında Rus ordusunun iaşesini kontrol etmekle görevli Avusturyalı General Schtauch’la o gün gelen Avusturya yüksek askerî şûra üyesi olanlara doğru yürüyorlardı. Geniş koridorda, generallerin üç subayın yanından rahatça geçmelerini sağlayacak kadar yer vardı; öyle olduğu halde Jerkov eliyle Nesvitski’yi iterek nefesi tıkanır gibi:</p>

  <p>— Geliyorlar! Geliyorlar! Çekilin, yol verin! Rica ederim yol verin! dedi.</p>

  <p>Generaller can sıkıcı saygı gösterilerinden bir an önce kurtulmak istiyorlarmış gibi geçiyorlardı. Jerkov’un dudaklarından birden budalaca, sevinçli bir tebessüm belirdi; sanki bu tebessüme bir türlü engel olamıyordu. Öne doğru bir adım atarak Avusturyalı generale Almanca:</p>

  <p>— Sizi kutlamaktan şeref duyarım sayın komutanım, dedi.</p>

  <p>Başını eğdi, dans etmeyi öğrenen çocuklar gibi beceriksiz bir tavırla topuklarını birbirine vurmaya başladı; bir sağ, bir sol topuğunu vuruyordu.</p>

  <p>Yüksek askerî şûra üyesi olan general ona sert bir tavırla baktı; ama o budalaca tebessümün ciddi olduğunu fark edince, bir an için de olsa ilgi göstermekten kaçınamadı. Sözlerini dinlediğini göstermek için gözlerini kıstı. Jerkov o ışık saçan gülümseyişiyle:</p>

  <p>— Sizi kutlamaktan şeref duyarım! General Mack sağ salim gelmiş; bir şeyi yokmuş, yalnız şuracığı biraz zedelenmiş, diyerek kendi başını işaret etti.</p>

  <p>General kaşını çattı, arkasını döndü, yürüdü. Birkaç adım ilerledikten sonra öfkeyle:</p>

  <p>— <i>Gott, wie naiv!</i><a class="noteref" href="../Text/notlar.xhtml#f12n4" id="ref4">4</a> dedi.</p>

  <p>Nesvitski, kahkahalarla gülerek Prens Andrey’e sarıldı, ama Bolkonski daha da sararmış olarak öfkeli bir ifadeyle onu itti, Jerkov’a döndü. Mack’ın halini gördükten, yenilgisini öğrendikten sonra o kadar sinirlenmişti ki hırsını yersiz bir şaka yaptığı için Jerkov’dan aldı. Tiz bir sesle alt çenesi titreyerek:</p>

  <p>— Sayın bay, dedi, eğer palyaçoluk etmeye niyetiniz varsa size engel olamam! Ama şunu haber vereyim ki bir daha benim yanımdayken edepsizlik etmeye kalkarsanız nasıl davranmak gerektiğini size öğretirim!</p>

  <p>Nesvistkiy ile Jerkov bu çıkışa o kadar şaşırmışlardı ki gözlerini iri iri açmış, Bolkonski’ye bakıyorlardı. Jerkov:</p>

  <p>— Onu kutladıysam ne olmuş yani? diye sordu.</p>

  <p>Bolkonski:</p>

  <p>— Ben şaka etmiyorum. Kesin sesinizi, lütfen! diye bağırdı. Nesvistkiy’i kolundan tutarak bu sözlere verecek karşılık bulamayan Jerkov’dan uzaklaştı. Nesvitski onu sakinleştirerek:</p>

  <p>— Ne oluyorsun be birader? dedi.</p>

  <p>Prens Andrey heyecandan olduğu yerde durarak:</p>

  <p>— Nasıl ne oluyorum? dedi. Şunu aklına koy ki biz ya Çar’a vatana hizmet eden subaylarız, bu bakımdan hepimizin başarısına sevinmemiz gerekir ya da sadece bir uşaktan başka bir şey değiliz, o zaman da efendilerimizin işleri bizi ilgilendirmez.</p>

  <p>Düşüncesine daha da kuvvet vermek ister gibi Fransızca olarak:</p>

  <p>— <i>Quarante milles hommes massacrés et l'armée de nos alliés détruite, et vous trouvez là le mot pour rire. C'est bien pour un garçon de rien, comme cet individu, dont vous avez fait un ami, mais pas pour vous, pas pour vous!</i><a class="noteref" href="../Text/notlar.xhtml#f12n5" id="ref5">5</a> dedi.</p>

  <p>Sonra Jerkov’un sözlerini hâlâ işitebileceğini fark edip “çocuklar” sözünü bir Fransız şivesiyle, ama Rusça söyleyerek:</p>

  <p>— Ancak çocukların böyle şakalar yapmaları hoş görülür! diye ekledi.</p>

  <p>Asteğmen bir karşılık verir mi diye bir an bekledi. Ama asteğmen hiçbir karşılık vermeden koridordan uzaklaştı.</p>

  <h2 id="sigil_toc_id_29">IV</h2>

  <p class="nonindent">Pavlograd süvari alayı Braunau’dan iki mil kadar uzakta konaklamıştı. Nikolay Rostov’un subay adayı olarak görevlendirildiği süvari birliği Alman Zaltsenek köyüne yerleşmişti. Bütün süvari tümeninde “Vaska Denisov” adıyla tanınan bölük komutanı Yüzbaşı Denisov’a köyün en iyi evi ayrılmıştı. Subay adayı Rostov, Polonya’da alaya yetiştiğinden beri bölük komutanıyla aynı evde kalıyordu.</p>

  <p>8 Ekim günü genel karargâh, Mack’ın yenilgisi haberiyle çalkalandığı ve her şey orada altüst olduğu halde, süvari bölüğünün karargâhında sefer hayatı eskisi gibi devam ediyordu. Rostov sabahleyin erkenden atıyla hayvanlara yem getirme işinden dönerken, bütün gece iskambil oynamış olan Denisov daha evine dönmemişti. Rostov sırtında askerî okul üniformasıyla atını kapıya doğru sürdü, hayvanı çevik, dinç bir hareketle dürttü, ayağını üzerinden aşırdı, bir an sanki attan ayrılmak istemiyormuş gibi üzenginin üzerinde ayakta durdu, sonunda atladı ve emir erine seslendi. Yıldırım gibi atma doğru atılan süvari erine, mutlu oldukları zaman herkese karşı iyi bir tavır takınan gençlerin gösterdikleri kardeşçe bir şefkat ve neşeyle:</p>

  <p>— A! Bonderenko! Sevgili dostum, dedi. Gezdir onu, kardeşim!</p>

  <p>Ukraynalı, neşeyle başını salladı:</p>

  <p>— Başüstüne komutanım!</p>

  <p>— Ama bak, iyice gezdir ha!</p>

  <p>Başka bir süvari eri ata doğru atılmıştı ama Bonderenko o gelinceye kadar dizginleri eline almıştı bile. Belli ki, subay adayı iyi bahşiş veriyordu ve ona hizmet etmek kârlı bir şeydi. Rostov, atın boynunu, arkasını okşadı, sonra kapının önünde durdu. Kendi kendine gülümseyerek, “Mükemmel! Öyle bir at olacak ki!” diye söylendi ve kılıcının kabzasını eliyle tutarak mahmuzlarını şakırdata şakırdata koşup kapıdan içeri girdi. Alman ev sahibi sırtında hırka, başında kalpak, elinde gübre temizlemek için kullandığı yabayla ahırın kapısından dışarı baktı. Rostov’u görür görmez yüzü birden aydınlandı, neşeyle göz kırptı.</p>

  <p>— <i>Schönen guten Morgen! Schönen guten Morgen!</i><a class="noteref" href="../Text/notlar.xhtml#f12n6" id="ref6">6</a> diye tekrar etti, genç adamı selamlamaktan hoşlandığı anlaşılıyordu.</p>

  <p>Rostov hareketli yüzünden hiç eksik olmayan sevinçli, kardeşçe gülümsemeye:</p>

  <p>— <i>Schön fleissig!</i><a class="noteref" href="../Text/notlar.xhtml#f12n7" id="ref7">7</a> dedikten sonra Alman ev sahibine doğru döndü, onun sık sık söylediği sözleri tekrarladı: "<i>Hoch Ostreicher! Hoch Russen! Kaiser Alexander hoch!"</i><a class="noteref" href="../Text/notlar.xhtml#f12n8" id="ref8">8</a></p>

  <p>Alman ahırdan dışarı çıktı, kalpağını sıyırdı, onu başının üzerinde salladı:</p>

  <p>— <i>Und die ganze Welt hoch!</i><a class="noteref" href="../Text/notlar.xhtml#f12n9" id="ref9">9</a></p>

  <p>Rostov da Alman gibi elindeki kasketi başının üzerinde sallayarak güldü:</p>

  <p>— <i>Und vivat die ganze Welt!</i><a class="noteref" href="../Text/notlar.xhtml#f12n10" id="ref10">10</a> diye bağırdı. Ne ahırı temizleyen Alman için ne de takımıyla birlikte saman getirmeye gitmiş olan Rostov için ortada sevinecek bir şey yoktu. Ama bu iki insan birbirlerine kardeşçe bir sevgi ile mutlu bir heyecan içinde bakıyor, karşılıklı olarak birbirlerini sevdiklerini belirtmek için başlarını sallıyorlardı. Sonra da gülümseyerek birbirlerinden ayrıldılar. Alman ahıra, Rostov’da Denisov’la birlikte oturduğu eve gitti. Denisov'un dalavereciliğiyle bütün alaya ün salmış olan uşağı Lavruşka’ya:</p>

  <p>— Efendin nerede? diye sordu.</p>

  <p>Lavruşka:</p>

  <p>— Dün akşamdan beri yoklar. Herhalde oyunda kaybettiler! diye karşılık verdi. Ben artık biliyorum, kazandılar mı erkenden gelip böbürlenirler, sabaha kadar gelmezlerse kaybettiler demektir. Artık öfkeden yanlarına varılmaz. Kahve emreder misiniz?</p>

  <p>— Getir, bakalım!</p>

  <p>Lavruşka on dakika sonra kahveyi getirdi.</p>

  <p>— Geliyorlar! dedi. Felaket!</p>

  <p>Rostov pencereden baktı, eve dönen Denisov’u gördü. Denisov kısa boylu, kırmızı yüzlü, parlak siyah gözlü bir adamdı. Bıyıkları da saçları da siyah ve kıvır kıvırdı. Sırtında düğmeleri çözük bir süvari ceketi, ayağında kat kat sarkan geniş bir pantolon, başında ensesine doğru kaymış buruşuk bir süvari kasketi vardı. Başını önüne eğmiş, somurtkan bir tavırla kapıya yaklaşıyordu.</p>

  <p>— Yüksek sesle ve öfkeyle “r”leri ğ gibi söyleyerek:</p>

  <p>— Lağğuşka! diye bağırdı. Haydi çıkağsana, ulan!</p>

  <p>Lavruşka’nın karşılık veren sesi duyuldu:</p>

  <p>— Zaten çıkarıyorum, efendim.</p>

  <p>Denisov, odaya girerek Rostov’a:</p>

  <p>— A! Sen kalkmışsın bile! dedi.</p>

  <p>Rostov:</p>

  <p>— Çoktan! dedi. Gidip saman bile getirdim, Frölayn Matilda’yı da gördüm.</p>

  <p>Denisov “r”leri yutarak:</p>

  <p>— Bak hele! Bense, elimde avucumda ne vağsa hepsini kaptığdım, diye bağırdı. Felaket! Felaket! Sen gideli hep öyle. Hey! Çay getiğ!</p>

  <p>Denisov gülümsüyormuş gibi yüzünü kırıştırarak, küçük sağlam dişlerini göstere göstere iki elinin kısa parmaklarıyla orman gibi gür, kabarık siyah bıyıklarını çekiştirmeye başladı.</p>

  <p>— Şeytan düğttü. O fağeye ne diye gittim sanki? (Fare o subaya verilen addı.) Düşün biğ keğe, biğ tanecik kâğıt veğmedi, biğ tane olsun veğmedi.</p>

  <p>İki eliyle alnını ve yüzünü ovuşturuyordu. Kendisine uzatılan yakılmış pipoyu avucunda sıkarak ateşini düzeltmek için yere vurdu:</p>

  <p>— Sempıl geldi mi veğiyor, pağoli geldi mi alıyoğ. Sempıl geldi mi veğiyor, pağoli geldi mi kendi alıyoğ.</p>

  <p>Ateşi yere saçmıştı, pipoyu kırıp attı. Sonra bir süre sustu. Birden parlak siyah gözlerini neşeyle Rostov’a doğru çevirdi:</p>

  <p>— Baği kadın olsaydı! Buğda içmekten başka yapacak biğ şey yok. Keşke döğüşmeğe başlasak...</p>

  <p>Kapıya döndü; öbür taraftan ağır çizmeler giymiş birinin mahmuzlarını şakırdatarak gelip durduğunu, sonra da saygı ile hafifçe öksürdüğü duyulmuştu. Lavruşka:</p>

  <p>— Bölük emini! dedi.</p>

  <p>Denisov yüzünü daha çok buruşturdu. İçinde birkaç altın bulunan cüzdanını fırlatarak:</p>

  <p>— Beğbat Ğostov! Say kağdeşim! İçinde ne kadağ kalmış bakalım, sonğa da cüzdanı yastığın altına sok!</p>

  <p>Rostov paraları aldı, makine gibi bir hareketle eski ve yeni paralan ayırıp onları üst üste koyarak saymaya başladı. Öbür odadan Denisov’un sesi duyuldu.</p>

  <p>— A! Telyanin, meğhaba! Dün beni soyup soğana çeviğdileğ.</p>

  <p>— Nerede? Bıkov’un evinde mi? Farenin orada mı? Öyle olacağını biliyordum.</p>

  <p>Odaya aynı bölükten olan Teğmen Telyanin girdi.</p>

  <p>Rostov, cüzdanını yastığın altına fırlattı ve kendisine uzatılan küçük nemli eli sıktı. Telyanin, ordu sefere çıkmadan biraz önce bir iş yüzünden muhafız kıtasından alaya nakledilmişti. Alayda çok iyi davranıyordu, ama kimse onu sevmezdi, özellikle Rostov, bu subaya karşı duyduğu ve hiçbir nedene dayanmayan tiksintiyi ne yenebiliyor ne de saklayabiliyordu. Telyanin:</p>

  <p>— Söyleyin bakalım, süvari delikanlı. Benim Graçik işinize yarıyor mu bari? diye sordu.</p>

  <p>Graçik Telyanin’in Rostov’a sattığı binek atıydı. Teğmen, asla konuştuğu insanın gözünün içine bakmazdı. Gözleri hep oradan oraya kayıp dururdu.</p>

  <p>— Demin sizi gördüm, ata binmiş gidiyordunuz...</p>

  <p>Rostov, o yedi yüz rubleye satın aldığı at, bu fiyatın yarısı kadar bile etmediği halde:</p>

  <p>— Eh, fena değil, sağlam bir hayvan... dedi. Yalnız ön sol ayağı topallamaya başladı.</p>

  <p>— Nal çatlamıştır! Önemi yok! Ben size nalı nasıl perçinleyeceğinizi gösterir, öğretirim.</p>

  <p>Rostov:</p>

  <p>— Evet, gösterin, rica ederim, dedi.</p>

  <p>— Gösteririm, gösteririm, sır değil ya bu! Sonradan at için bana teşekkür edeceksiniz.</p>

  <p>Rostov Telyanin’den kurtulmak isteğiyle:</p>

  <p>— Öyleyse söyleyeyim de atı getirsinler! dedi ve atı getirmeleri için emir vermek üzere dışarı çıktı.</p>

  <p>Denisov sofrada elinde pipo eşikte çömelmiş, kendisine bir şeyler bildiren bölük emininin raporunu dinliyordu. Rostov’u görünce kaşlarını çattı, başparmağıyla omuzunun üzerinden Telyanin’in oturduğu odayı işaret etti, yüzünü buruşturdu, sonra tiksintiyle irkildi! Yanında bölük emininin bulunmasına aldırmaksızın:</p>

  <p>— Şu oğlanı hiç sevmem! dedi.</p>

  <p>Rostov “Ben de, ama ne yaparsın!” der gibi omuzlarını silkti ve emir verdikten sonra gene Telyanin’in yanına döndü.</p>

  <p>Telyanin, hâlâ Rostov’un ona bıraktığı andaki gibi tembel tembel oturuyor, küçük beyaz ellerini ovuşturuyordu.</p>

  <p>Rostov odaya girerken, “Dünyada böyle iğrenç suratlı adamlar da var işte!” diye düşündü.</p>

  <p>Telyanin yerinden kalkıp kayıtsızlıkla çevresine bakındı:</p>

  <p>— Ne oldu? Atı getirsinler diye emir verdiniz mi?</p>

  <p>— Verdim.</p>

  <p>— Haydi, biz oraya gidelim. Ben zaten yalnız Denisov’a dünkü emri sormaya gelmiştim. Emri aldınız mı Denisov?</p>

  <p>— Hayır daha almadık. Siz nereye böyle?</p>

  <p>Telyanin:</p>

  <p>— Şu delikanlıya at nasıl nallanır onu öğreteceğim, dedi.</p>

  <p>Kapının önüne çıkıp tavlaya gittiler. Teğmen çivilerin nallara nasıl perçinleneceğini gösterdi, sonra evine yollandı.</p>

  <p>Rostov döndüğü zaman, masanın üzerine bir şişe votka ile salam duruyordu. Denisov, masanın önüne oturmuş, mürekkep kalemini kâğıdın üzerinde cızırdatıyordu. Canı sıkılarak Rostov'un yüzüne baktı:</p>

  <p>— Ona yazıyoğum, dedi.</p>

  <p>Elinde mürekkep kalemi, dirseğini masaya dayayarak, herhalde yazıyla anlatmak istediklerini bir çırpıda sözle ifade fırsatını bulmuş olmasına sevinerek mektubundakileri Rostov’a bir bir söylüyordu:</p>

  <p>— Görüyoğsun ya dostum, dedi. Bizleğ sevmediğimiz süğece uykudayız. Topğaktan yağatılmış vağlıklardan başka biğ şey değiliz... Ama biğ kez sevdin mi, Tanğılaşığsın, tegtemiz oluğsun! Tıpkı yağatıldığın gün olduğu gibi...</p>

  <p>Sonra hiç korkmadan yanına yaklaşan Lavruşka’ya:</p>

  <p>— O da kim? diye bağırdı. Defet onu! Vaktim yok.</p>

  <p>— Kim olabilir? Gelmesini siz emrettiniz. Bölük emini para için gelmiş.</p>

  <p>Denisov yüzünü buruşturdu, bağırmak istedi, sonra sustu. Kendi kendine konuşur gibi:</p>

  <p>— İş beğbat! dedi.</p>

  <p>Rostov’a:</p>

  <p>— Cüzdanda kaç pağa kalmış? diye sordu.</p>

  <p>— Yedi eski, üç de yeni var!</p>

  <p>— Ah, beğbat biğ şey!</p>

  <p>Denisov, bunu söyledikten sonra Lavruşka’ya bağırdı:</p>

  <p>— Hey, ne duğuyoğsun? Koğkuluk! Göndeğ buğaya bölük eminini!</p>

  <p>Rostov kızararak:</p>

  <p>— Rica ederim Denisov parayı benden al. Benim param var ya, dedi.</p>

  <p>Denisov:</p>

  <p>— Kendi adamlağımdan boğç almaktan hoşlanmam! diye homurdandı.</p>

  <p>Rostov:</p>

  <p>— Beni arkadaş sayıp da bu parayı almazsan sana gücenirim, dedi. Sonra, “Doğru söylüyorum, bende para var,” diye tekrarladı.</p>

  <p>— Olmaz, canım!</p>

  <p>Denisov yastığın altından cüzdanını çıkarmak için karyolaya yaklaştı.</p>

  <p>— Onu neğeye koydun Ğostov?</p>

  <p>— Alttaki yastığın altına.</p>

  <p>— Yok, yahu!</p>

  <p>Denisov, her iki yastığı da yere attı. Cüzdan yoktu.</p>

  <p>— Amma şaşılacak şey ha!</p>

  <p>Rostov, yastıkları sırayla kaldırıp onları silkerek:</p>

  <p>— Dur bakalım, belki yere düşürmüşsündür, dedi.</p>

  <p>Yorganı kaldırıp silkti. Cüzdan yoktu. Rostov:</p>

  <p>— Yoksa ben mi unuttum? Hayır, hatta senin onu bir hazine gibi başının altına sakladığını düşünmüştüm, dedi. Şuraya koymuştum cüzdanı.</p>

  <p>Lavruşka’ya doğru döndü:</p>

  <p>— Cüzdan nerede?</p>

  <p>— Ben buradan çıkmadım. Nereye koyduysanız oradadır herhalde.</p>

  <p>— Yok işte!</p>

  <p>— Siz hep öylesiniz, bir şeyi bir yere atar, sonra da unutursunuz. Ceplerinize baksanıza!</p>

  <p>Rostov:</p>

  <p>— Hayır, o hazine meselesi aklıma gelmemiş olsaydı... dedi. Ama hatırlıyorum, oraya koydum işte!</p>

  <p>Lavruşka bütün yatağı alt üst etti, karyolanın, masanın altına baktı, bütün odayı aradı, sonra odanın ortasında durdu. Denisov hiç konuşmadan Lavruşka’nın hareketlerini izliyordu. Lavruşka şaşkınlıkla ellerini iki tarafa açıp da paranın hiçbir yerde olmadığını söyleyince Denisov dönüp Rostov’a baktı.</p>

  <p>— Ğostov, şaka etme...</p>

  <p>Rostov, Denisov’un kendisine baktığını hissedince gözlerini kaldırdı, hemen sonra da tekrar yere indirdi. Boğazının alt tarafında bir yerde toplanıp sıkışmış olan bütün kan, birden yüzüne, gözlerine hücum etti. Nefesi tıkanmıştı. Lavruşka:</p>

  <p>— Odada teğmenden ve sizden başka kimse yoktu. Buralarda bir yerdedir... dedi.</p>

  <p>Denisov kıpkırmızı kesildi, tehdit edici bir hareketle uşağa doğru atılarak, birden:</p>

  <p>— Bana baksana sen, it oğlu it! Davğan, ağa! diye bağırdı. Cüzdan bulunmalı, yoksa gebeğtiğim. Hepinizi gebeğtiğim!</p>

  <p>Rostov, gözlerini Denisov’dan kaçırarak ceketinin düğmelerini iliklemeye başladı, kılıcını beline taktı, sonra kasketi başına geçirdi. Denisov emir erini omuzlarından tutup sarsıyor, onu duvara doğru itiyordu.</p>

  <p>— Sana söylüyoğum! Cüzdan bulunmalı!</p>

  <p>Rostov kapıya yaklaştı, gözlerini kaldırmadan:</p>

  <p>— Bırak onu, Denisov! Ben kimin aldığını biliyorum, dedi.</p>

  <p>Denisov durakladı, düşündü, sonra herhalde Rostov’un ne demek istediğini anlayarak onu kolundan yakaladı.</p>

  <p>— Saçma! diye öylesine bağırdı ki boyun ve alın damarları ip gibi kabardı. Sana söylüyoğum! Sen çıldığmışsın! Böyle biğ şeye izin veğmem, cüzdan buğdadığ; şu alçağın değişini yüzeceğim! O zaman cüzdan bulunuğ!</p>

  <p>Rostov, titreyen bir sesle:</p>

  <p>— Ben kimin aldığını biliyorum! diye tekrar ederek kapıya yaklaştı.</p>

  <p>Denisov asteğmeni durdurmak için ona doğru atıldı:</p>

  <p>— Sana diyoğum, bunu yapamazsın!</p>

  <p>Ama Rostov elini çekip kurtardı, sanki Denisov en büyük düşmanıymış gibi müthiş bir öfkeyle ve sert bir tavırla gözlerinin içine baktı. Titreyen bir sesle:</p>

  <p>— Sen ağzından çıkanı işitiyor musun? dedi. Bu odada benden başka kimse yoktu! Demek ki o değilse o zaman...</p>

  <p>Sözünü bitiremeden koşarak odadan dışarı çıktı.</p>

  <p>— Tuh! Allah senin de hepinizin de belasını versin!</p>

  <p>Rostov’un çıkarken duyduğu son söz bu oldu. Oradan Telyanin’in evine gitti. Telyanin’in emir eri:</p>

  <p>— Bey, evde yok, karargâha gittiler, dedi. Sonra asteğmenin yüzündeki üzüntülü ifadeye hayret ederek, Yoksa bir şey mi oldu? diye sordu.</p>

  <p>— Hayır, bir şey yok.</p>

  <p>Emir eri:</p>

  <p>— Biraz önce gelseydiniz görüşecektiniz, dedi.</p>

  <p>Karargâh, Zaltznek’ten üç verstlik yoldaydı. Rostov eve uğramadan bir at alıp oraya gitti. Karargâhın bulunduğu köyde subayların gittiği bir meyhane vardı. Rostov meyhaneye gitti; kapıda Telyanin’in atı gözüne ilişti.</p>

  <p>Meyhanenin ikinci odasında, teğmen, önünde büyük bir tabak dolusu sosis ve bir şişe şarapla oturuyordu. Kaşlarını ta yukarıya doğru kaldırıp gülümseyerek:</p>

  <p>— Ya! Demek siz de buraya geldiniz, delikanlı, dedi.</p>

  <p>Rostov, sanki bu sözü söylemek ona çok zor geliyormuş gibi:</p>

  <p>— Evet, diyerek onun yanındaki masaya oturdu.</p>

  <p>İkisi de susuyordu; odada iki Alman, bir de Rus subayı vardı. Hiç kimse konuşmuyor, tabaklara sürtünen bıçak sesleriyle teğmenin ağız şapırtısından başka ses duyulmuyordu. Telyanin yemeğini bitirince iki gözü olan bir cüzdan çıkardı, uçları hafifçe yukarıya doğru kıvrık, kısa beyaz parmaklarıyla halkalarını açtı, cüzdandan bir altın aldı, kaşlarını kaldırarak garsona uzattı.</p>

  <p>— Çabuk ol, rica ederim, dedi.</p>

  <p>Altın yeniydi. Rostov yerinden kalktı, Telyanin’e yaklaştı. Hemen hemen duyulmayacak kadar hafif bir sesle:</p>

  <p>— Cüzdanınıza bakabilir miyim? dedi.</p>

  <p>Telyanin, gözlerini oradan oraya kaydırarak ama kalkık bakışlarını indirmeden cüzdanı uzattı.</p>

  <p>— Hani güzel cüzdandır... Evet, evet, dedi. Sonra birden sarardı. Buyrun bakın, delikanlı, diye ekledi.</p>

  <p>Rostov cüzdanı eline aldı, hem ona hem içindeki paraya hem de Telyanin’e baktı. Teğmen alışkanlığına uyarak çevresine bakınıyordu. Birden çok neşeli göründü:</p>

  <p>— Viyana’ya gidersek hepsini orada harcarım. Şimdi ise, bu pis kasabalarda bunları harcayacak yer bile yok. Eh, verin bakalım delikanlı ben gidiyorum.</p>

  <p>Rostov susuyordu. Telyanin devam etti.</p>

  <p>— Peki siz niye geldiniz? Siz de mi yemek yiyeceksiniz? Buranın yemekleri oldukça iyi, şunu versenize!</p>

  <p>Elini uzatıp cüzdanı tuttu. Rostov cüzdanı bıraktı. Telyanin onu alıp pantolonunun cebine sokmaya çalıştı. Kaşları kayıtsız bir ifadeyle kalkmış, ağzı hafifçe açılmıştı; sanki, “Evet evet, işte cüzdanımı cebime koyuyorum, hem de bu çok basit bir şey. Kimseyi de ilgilendirmez!” diyor gibiydi. İçini çekerek kalkık kaşlarının altından Rostov’un gözlerinin içine baktı:</p>

  <p>— Eh, ne var ne yok delikanlı? diye sordu.</p>

  <p>Tuhaf bir ışık, bir elektrik kıvılcımının hızıyla Telyanin’in gözlerinden Rostov’un gözlerine, Rostov’un gözlerinden Telyanin’in gözlerine, bir ileri bir geri aktı durdu: Hepsi bir anda olup bitmişti. Rostov Telyanin’in elini yakaladı:</p>

  <p>— Buraya gelin! dedi.</p>

  <p>Onu neredeyse sürükleyerek pencereye doğru götürdü, kulağına:</p>

  <p>— Bu paralar Denisov’un, onları almışsınız... diye fısıldadı.</p>

  <p>Telyanin:</p>

  <p>— Ne? Ne? Bu ne cesaret? Ne? diye söylendi.</p>

  <p>Ama bu sözler zavallı, umutsuz bir çığlık, özür dileyen bir yalvarış olarak duyuluyordu. Rostov, bu sesteki ifadeyi duyar duymaz ruhundan ağır şüphe yükü birden kalkmış gibi oldu. İçinde bir sevinç duyuyordu, aynı zamanda karşısında duran bu zavallı adama acıdı; ama başlanmış olan işi sona erdirmek gerekiyordu. Telyanin, kasketini kaparak:</p>

  <p>— Buradakiler kim bilir neler düşünürler, diye mırıldandı. Pek büyük olmayan boş odaya doğru yürüdü: Bu işi açıkça konuşmalıyız...</p>

  <p>Rostov:</p>

  <p>— Bunu biliyorum, ispat da edeceğim, dedi.</p>

  <p>— Ben...</p>

  <p>Telyanin’in korkulu, solgun yüzünün bütün kasları titremeye başlamıştı; gözleri gene oradan oraya gidip geliyordu ama bakışları bir türlü Rostov’un yüzüne yükselmiyordu. Hafif hıçkırık1ar duyuldu:</p>

  <p>— Kont!.. Bir genci... Mahvetmeyin.. Alın, o Allah’ın belası paraları... Alın onları...</p>

  <p>Telyanin paraları masanın üzerine fırlatmıştı:</p>

  <p>— Benim ihtiyar bir babam, bir anam var!</p>

  <p>Rostov paraları aldı. Telyanin’in yüzüne bakmadan, bir tek şey söylemeden, odadan dışarı çıktı. Ama kapının öbür tarafında durakladı, sonra geriye döndü. Gözlerinde yaşlarla:</p>

  <p>— Hay Allah! Bunu nasıl yapabildiniz? dedi.</p>

  <p>Telyanin asteğmene yaklaştı:</p>

  <p>— Kont... dedi.</p>

  <p>Rostov geri çekildi:</p>

  <p>— Dokunmayın bana. İhtiyacınız varsa alın bu paraları! dedi.</p>

  <p>Cüzdanını ona fırlattı, meyhaneden koşarak çıktı.</p>

  <h2 id="sigil_toc_id_30">V</h2>

  <p class="nonindent">Aynı günün akşamı Denisov’un evinde, süvari bölüğünün subayları arasında hararetli bir konuşma oluyordu.</p>

  <p>Uzun boylu, saçları ağarmaya yüz tutmuş, pala bıyıklı, çizgileri kalın buruşuk yüzlü bir kurmay yüzbaşı, kıpkırmızı kesilmiş, heyecan içindeki Rostov’a dönerek:</p>

  <p>— Ben de size şunu söylüyorum ki alay komutanından özür dilemeniz gerekir, Rostov! diyordu.</p>

  <p>Süvari Kurmay Yüzbaşı Kinsten’in iki kez onur lekeleyici işler yüzünden rütbesi düşürülüp er olmuş, iki seferinde de başarı göstererek rütbesini yeniden kazanmıştı.</p>

  <p>Rostov:</p>

  <p>— Kimsenin yalan söylediğimi ileri sürmesine izin vermem! diye bağırdı. O bana, “Yalan söylüyorsunuz,” dedi, ben de, “Siz yalan söylüyorsunuz,” dedim. Bu kadar işte! İsterse beni her gün nöbete koyabilir, beni hapse de atabilir, ama ondan özür dilemeye kimse beni zorlayamaz, o bir alay komutanı olarak bana tatmin edici bir karşılık vermeyi onuruna yediremiyorsa ben de...</p>

  <p>Kurmay süvari yüzbaşısı, sakin sakin uzun bıyıklarını düzelterek kalın sesiyle:</p>

  <p>— Canım, durun biraz, dostum, beni dinleyin, diye Rostov’un sözünü kesti. Siz başka subayların da bulunduğuna bakmadan alay komutanına bir subayın hırsızlık ettiğini söylemişsiniz...</p>

  <p>— Konuşma başka subayların yanında olduysa suç benim değil ki! Belki onların yanında konuşmamam gerekirdi. Ama ben diplomat değilim. Zaten süvari alayına da burada öyle incelikler göstermek gerekmez diye düşündüğüm için girdim. O ise bana: “Yalan söylüyorsun,” diyor... Madem öyle... Benden özür dilesin!</p>

  <p>— Bunlar iyi ya; kimse sizin korkak olduğunuzu düşünmüyor, yalnız mesele bunda değil. Sorun bakalım Denisov’a, bir asteğmenin alay komutanından özür dilemesini istemesi diye bir şey var mı?</p>

  <p>Denisov bıyığını ısırarak, canı sıkılmış bir tavırla konuşmayı dinliyordu, söze karışmak istemediği belliydi. Kurmay süvari yüzbaşısının sorusu üzerine başını “hayır” anlamında salladı. Kurmay yüzbaşı devam etti:</p>

  <p>— Siz kalkmış alay komutanına başka subayların yanında o pis işten söz açmışsınız... Bogdaniç de (Alay komutanına Bogdaniç diyorlardı) lafı ağzınıza tıkamış...</p>

  <p>— Lafı ağzıma tıkamadı, doğru söylemediğimi ileri sürdü.</p>

  <p>— Tabii. Siz de ona saçma sapan şeyler söylemişsiniz. Onun için özür dilemelisiniz.</p>

  <p>Rostov:</p>

  <p>— Bunu dünyada yapmam, dedi.</p>

  <p>Kurmay süvari yüzbaşısı ciddi ve sert bir tavırla:</p>

  <p>— Bunu sizden beklemezdim, dedi. Özür dilemek istemiyorsunuz ama kardeşim, siz yalnız ona karşı değil, bütün alaya, hepimize karşı her bakımdan suçlusunuz. Bari biraz düşünseydiniz ya da bu işte nasıl davranmak gerektiğini başkalarından sorup danışsaydınız. Hayır, siz öyle yapmadınız, damdan düşer gibi subayların yanında içinizdekileri döküverdiniz. Şimdi alay komutanı ne yapsın? Subayı mahkemeye versin de bütün alayı mı lekelesin? Alçağın biri yüzünden tüm alayı utanılacak bir duruma mı düşürsün? Sizce öyle mi yapsın? Biz ise hiç de öyle düşünmüyoruz. Bogdaniç’e aşk olsun doğrusu! Size, “Doğru söylemiyorsunuz,” demiş. Hoşunuza gitmiyor ama ahbap, ne yaparsınız, kendiniz çanak tuttunuz. Şimdi işi örtbas etmek istiyorlar, siz ise bilmem hangi saçmalıktan özür dilemek istemiyor, her şeyi ortaya dökmek istiyorsunuz. Size nöbet tutturuyorlar diye güceniyorsunuz, sonra yaşlı, namuslu bir subaydan özür dilemeyi onurunuza yediremiyorsunuz. Bogdaniç için ne denilirse denilsin, namuslu, cesur, yaşlı bir albaydır. Ondan af dilemeyi gururunuza yediremiyorsunuz, ama alay lekelenecekmiş, umurunuzda değil!</p>

  <p>Kurmay süvari yüzbaşısının sesi titremeye başlamıştı:</p>

  <p>— Siz alaya geleli şunun şurasında kaç gün oldu dostum? Bugün buradasınız, yarın bir yavercik olur, bilmem nereye gidersiniz ama, “Pavlograd subayları arasında hırsızlar var,” diyeceklermiş, vız gelir size. Umurunuzda bile değil. Öyle değil mi Denisov? Onun umurunda mı?</p>

  <p>Denisov hep susuyor, kımıldamadan duruyor, arada bir parlak siyah gözlerini Rostov’a çeviriyordu. Kurmay süvari yüzbaşısı sözüne devam etti:</p>

  <p>— Siz kendi onurunuza değer veriyor, özür dilemek istemiyorsunuz. Oysa bizim gibi alayda yetişip inşallah yine alayda hayata gözlerini kapayacak olan yaşlılar için alayın şerefi çok önemlidir! Bunu Bogdaniç de biliyor. Ah, bizim için ne kadar değerlidir, bilseniz, dostum! Hoş bir şey değil bu, hoş bir şey değil, ister gücenin ister gücenmeyin, ben her zaman doğruyu söylerim. İyi bir şey değil bu!</p>

  <p>Kurmay süvari yüzbaşısı ayağa kalkıp arkasını Rostov’a çevirdi. Denisov yerinden fırlayarak:</p>

  <p>— Doğğu! Allah kahğetsin! diye bağırdı. Haydi Ğostov! Haydi!</p>

  <p>Rostov kızarıp bozarıyor, gözlerini bir subaydan ötekine çeviriyordu.</p>

  <p>— Hayır, baylar, hayır... Sanmayın ki... Çok iyi anlıyorum, benim için öyle düşünmekte haklısınız... Ben... Benim için... Ben alayın şerefi uğrunda... Hem ne konuşayım? Davranışlarımla göstereceğim ki benim için de sancağın şerefi... Her neyse, ziyanı yok, doğru, suç bende!</p>

  <p>Gözlerine yaş dolmuştu.</p>

  <p>— Suçluyum! Bütün suç bende, diyorum, daha ne istiyorsunuz?</p>

  <p>Kurmay süvari yüzbaşısı döndü, iri eliyle Rostov’un omuzuna vurarak:</p>

  <p>— İşte böyle olmalı, kont! dedi.</p>

  <p>Denisov bağırdı:</p>

  <p>— Ben demedim mi meğt çocuktuğ diye!</p>

  <p>Kurmay süvari yüzbaşısı, genç adamın unvanını sanki Rostov o itirafı yaptığı için tekrar ediyormuş gibi:</p>

  <p>— Böylesi daha iyi kont! dedi. Şimdi gidip özür dileyin ekselans, eveeet..</p>

  <p>Rostov yalvaran bir sesle:</p>

  <p>— Baylar, her şeyi yaparım, hiç kimse benden bir tek şikâyet işitmez. Ama özür dileyemem! Vallahi elimden gelmez, ne dersiniz deyin! Gidip küçük bir çocuk gibi nasıl özür dilerim? Nasıl bağışlanmamı isterim?</p>

  <p>Denisov güldü. Kirsten:</p>

  <p>— Kendinize daha çok kötülük etmiş olursunuz. Bogdaniç kincidir, bu inatçılığınız size pahalıya mal olur, dedi.</p>

  <p>— Vallahi inatçılık değil! Duygumu size anlatamam...</p>

  <p>Kurmay süvari yüzbaşısı:</p>

  <p>— Eh, siz bilirsiniz? dedi. Sonra Denisov’a: Peki o alçak herif nereye gitti? diye sordu.</p>

  <p>Denisov:</p>

  <p>— Hasta olduğunu bildiğmiş, yağın emiğle ihğaç edilecek, dedi.</p>

  <p>Süvari kurmay yüzbaşısı:</p>

  <p>— Bu hastalıktır, başka türlü izah edilemez, dedi.</p>

  <p>Denisov kana susamış gibi:</p>

  <p>— Ağtık hastalık mı, değil mi, oğasını bilemem. Ama gözüme göğünmesin. Gebeğtiğim! diye bağırdı.</p>

  <p>Odaya Jerkov girdi. Subaylar birden ona döndüler.</p>

  <p>— Seni buraya hangi rüzgâr attı?</p>

  <p>— Sefere çıkıyoruz baylar! Mack, ordusuyla birlikte esir olmuş, olduğu gibi teslim olmuş!</p>

  <p>— Yalan!</p>

  <p>— Gözümle gördüm.</p>

  <p>— Ne Mack’ı mı gördün? Sağ olarak mı? Sapa sağlam gördün ha?</p>

  <p>— Sefere çıkıyoruz! Sefere çıkıyoruz! Bu haberi getirdiği için ona bir şişe getirin! Sen buraya nasıl düştün?</p>

  <p>— Gene alaya sürdüler, o Allah’ın belası Mack’ın yüzünden! Avusturyalı general şikâyet etmiş. Mack geldi diye onu kutlamıştım da... Sana ne oldu Rostov? Hamamdan çıkmış gibisin!</p>

  <p>— Sorma birader, iki gündür burada işler öyle bir çorbaya döndü ki!</p>

  <p>İçeriye alayın emir subayı girdi, Jerkov’un getirdiği haberin doğru olduğunu bildirdi. Emir verilmişti, ertesi gün harekete geçeceklerdi.</p>

  <p>— Sefere çıkıyoruz baylar!</p>

  <p>— Eh, çok şükür, küflendik kaldık buralarda!</p>

  <h2 id="sigil_toc_id_31">VI</h2>

  <p class="nonindent">Kutuzov, Inn (Braunau) ve Traum (Linz) ırmakları üzerindeki köprüleri yıkarak Viyana’ya doğru çekiliyordu. 23 Ekim günü, Rus ordulan Enns Nehri’ni geçiyorlardı. Rus kıtaları, top arabaları ve konvoylar Enns kentinin ortasındaki köprünün iki tarafında uzayıp gidiyorlardı.</p>

  <p>Ilık, yağmurlu bir sonbahar günüydü. Köprüyü koruyan Rus bataryalarının durdukları tepenin üzerinden alabildiğine görünen geniş manzara, bazen birden eğri eğri yağmaya başlayan yağmurun tül gibi incecik perdesi altında kayboluyor, bazen de o perde güneşin ışığı altında açılıveriyor, o zaman her şey ta uzaklara kadar cilalıymış gibi pırıl pırıl oluyordu. Aşağıda, tepenin altında, beyaz evleri, kırmızı damları, kilisesi ve köprüsüyle küçük kent olduğu gibi görünüyor, köprünün iki tarafından da toplu halde Rus kıtaları ırmak gibi akıp gidiyorlardı. Tuna’nın dirsek çevirdiği yerde gemiler, bir ada ve parkla çevrili bir şato vardı; parkın iki tarafından Enns Nehri’nin Tuna’ya dökülen suları akıyor, Tuna’nın çam ormanıyla kaplı kayalık sol sahilinin arkasında ta uzaklarda esrarlı yeşil tepeler, maviye çalan dar geçitler fark ediliyordu. Balta girmemiş gibi görünen vahşi çam ormanının içinden yükselen manastırın kuleleriyle ileride Enns’in öbür tarafında, ta uzakta, tepede, düşman devriyeleri görünüyordu.</p>

  <p>Yükseklerde, topların arasında artçı kuvvetlerin komutanı olan bir general ile maiyet subayı duruyor, uzun dürbünleriyle araziyi inceliyorlardı. Biraz geride, bir topun kundağı üzerinde başkomutanın artçı kuvvetlerin komutanına gönderdiği Nesvitski oturuyordu. Nesvitski’ye yol arkadaşlığı etmiş olan Kazak, ona küçük bir çanta ile matarayı verdi; Nesvitski, subaylara börek ile halis <i>doppelkummel</i><a class="noteref" href="../Text/notlar.xhtml#f12n11" id="ref11">11</a> ikram ediyordu. Subaylar kimi yere diz çökmüş, kimi ıslak otların üzerine bağdaş kurmuş olarak sevinçle etrafını almışlardı. Nesvitski:</p>

  <p>— Evet, burada şato kuran Avusturyalı prens aptal değilmiş. Güzel bir yer doğrusu! Siz neden yemiyorsunuz baylar? diyordu.</p>

  <p>Subaylardan biri böyle önemli bir subayla konuşmaktan hoşlandığını belirten bir davranışla:</p>

  <p>— Candan teşekkür ederim prens, diye karşılık verdi. Çok güzel bir yer. Tam parkın önünden geçtik, iki geyik gördük. Ev de öyle güzel ki.</p>

  <p>Bir börek daha almak için can atan, ama bunu yapmaya utandığı için, güya etrafı seyrediyormuş gibi davranan başka bir subay:</p>

  <p>Sonra bu yaptıklarını düş gördüğünü belirtmek istiyormuş gibi:</p>

  <p>— Bu şatoyu soyacaklar, dedi.</p>

  <p>Nesvitski:</p>

  <p>— Öyle, öyle, dedi, sonra o güzel nemli ağzında böreği çiğneyerek devam etti. Hayır, ben ne isterdim biliyor musunuz? Ta oraya tırmanmak!</p>

  <p>Tepede görünen kuleli manastırı işaret ederek gülümsedi. Gözleri kısıldı, ışıl ışıl oldu.</p>

  <p>— Ne hoş olurdu baylar!</p>

  <p>Subaylar gülüştüler.</p>

  <p>— Hiç olmazsa o rahibeleri korkuturdum. Diyorlar ki orada genç İtalyan kızları varmış. Bu işe ömrümün beş yılını feda ederdim doğrusu!</p>

  <p>Subaylar arasında en cesaretlisi gülerek:</p>

  <p>— Hem canları da sıkılıyordur herhalde, dedi:</p>

  <p>Bu arada önde duran maiyet subayı generale bir şeyler gösteriyor, general de dürbünle oraya bakıyordu. Dürbünü gözlerinden indirip omuzlarını silkti, öfkeyle:</p>

  <p>— İşte dediğim gibi oluyor, tam söylediğim gibi! diye söylendi. Dediğim gibi, bizimkiler ırmağı geçerken onları dövmeye başlayacaklar. Ne diye oyalanıyorlar orada?</p>

  <p>Irmağın öbür tarafında, dürbünsüz olarak da düşman kuvvetleriyle bataryası görünüyordu; bataryadan süt beyazı bir duman yükseldi. Dumanın arkasından uzaklardan gelen bir top sesi duyuldu ve nehri geçen Rus kıtalarının acele ettikleri görüldü.</p>

  <p>Nesvitski, oflaya puflaya kalktı. Gülümseyerek generale yaklaştı:</p>

  <p>— Biraz bir şey yemek istemez misiniz?</p>

  <p>General ona karşılık vermeden:</p>

  <p>— İş fena! Bizimkiler gecikti! diye söylendi.</p>

  <p>Nesvitski:</p>

  <p>— Oraya gideyim mi, ekselans? dedi.</p>

  <p>General daha önce etraflı olarak verilen emri bir kez daha tekrarladı:</p>

  <p>— Evet, rica ederim, gidiniz ve o süvarilere söyleyiniz, son olarak kendileri geçsinler, sonra da köprüyü emrettiğim gibi yaksınlar. Köprüdeyken ateşleme malzemesini yeniden gözden geçirsinler.</p>

  <p>Nesvitski:</p>

  <p>— Peki efendim, diye karşılık verdi.</p>

  <p>Atını tutan Kazak’a seslendi, küçük çantayı ve matarayı kaldırmasını emretti, ağır vücudunu çevik bir hareketle aşırarak eyerin üzerine oturdu. Kendisine gülümseyerek bakan subaylara:</p>

  <p>— O rahibelere gerçekten uğrayacağım, dedi ve kıvrılıp bükülen patikadan yokuş aşağı inmeye başladı.</p>

  <p>General, topçuya döndü:</p>

  <p>— Haydi, mermi nereye kadar gidiyor, şunu bir denesenize yüzbaşı. Can sıkıntısından kurtulursunuz!</p>

  <p>Subay:</p>

  <p>— Top erleri silah başına! diye bağırdı.</p>

  <p>Biraz sonra topçular çoban ateşlerinin başından ayrılarak neşeyle koşup geldiler, topu doldurdular.</p>

  <p>— Birinci top, ateş! komutu duyuldu.</p>

  <p>Birinci top şiddetle geri tepti. Kulakları çınlatan madenî bir sesle gürledi, mermi tepenin altında olan Rusların başları üzerinden ıslık çalarak uçtu, düşmana varmadan çok daha gerilerde patladı. Düştüğü yeri gösteren beyaz bir duman göründü.</p>

  <p>Bu ses üzerine erlerin de subayların da yüzünde neşeli bir ifade belirmişti; herkes yerinden kalkmış aşağıda Rus ordularıyla, yaklaşan düşman ordularının olduğu gibi görünen hareketlerini izlemeye koyulmuştu. O sırada güneş bulutların altından tamamen kurtulmuştu; o bir tek top ateşinin güzel sesiyle parlak güneşin ışıkları insanın içinde canlı, neşeli bir iz bırakıyordu.</p>

  <h2 id="sigil_toc_id_32">VII</h2>

  <p class="nonindent">Köprünün üzerinden ilk düşman mermisi geçmişti bile. Her tarafta bir itişme, kakışma vardı. Ortada, atından inmiş olan Prens Nesvitski, şişman vücuduyla parmaklığa yapışmış duruyor, gülerek başını çevirip birkaç adım geride iki atın dizginlerini tutan Kazak’a bakıyordu. Prens Nesvitski biraz ilerleyecek olsa erlerle arabalar gene üzerine geliyor, onu parmaklığa sıkıştırıyordu; bunun için gülümsemekten başka yapılacak bir şey kalmıyordu. Kazak, tekerleklerin ve atların yanına toplanmış olan piyadelerin üzerine arabasını süren bir konvoy erine:</p>

  <p>— Kardeşim, sen ne biçim adamsın! diyordu. Ne biçim adamsın be! Biraz beklesen olmaz mı? Görüyorsun, general geçecek...</p>

  <p>Ama nakliye eri, generalden söz edilmesine aldırmaksızın yolunu tıkayan erlere bağırıyordu:</p>

  <p>— Hey! Hemşeriler! Sola çekilin! Varda!</p>

  <p>Ama “hemşeriler” omuz omuza sımsıkı duruyor, süngüleri birbirine takıla takıla, hiç ara vermeden köprünün üzerinde tek bir kitle halinde ilerliyorlardı. Prens Nesvitski, parmaklıklardan aşağı baktığı zaman Enns’in pek yüksek olmayan, gürültülü, hızlı akan, birbirine karışarak yer yer kınlan, köprünün ayakları dibinde halkalar yapan ve birbirleriyle yarış eden dalgalarını görüyordu. Köprüye baktığı zaman ise tıpkı onlara benzeyen tekdüze, canlı er dalgaları gözüne çarpıyordu: Kasketler, kılıflı tulgalar, sırtta taşınan çantalar, süngüler, uzun tüfekler, erlerin miğferleri altında görünen elmacık kemikleri geniş yanakları içeri çökmüş kayıtsız ve yorgun bir ifade taşıyan yüzler, köprünün tahtalarına bulaşmış yapışkan çamurun üzerinde hareket eden ayaklar, hepsi akıp gidiyordu... Bazen bu tekdüze er dalgalarının içinden, tıpkı Enns’in dalgaları arasında tek tük beliren beyaz bir köpük gibi, sırtına yağmurluk geçirmiş ve yüzü erlerin yüzlerine hiç benzemeyen bir subay meydana çıkıyor, arada bir ırmağın sularında döne döne sürüklenen bir tahta parçası gibi, köprünün üstündeki piyade dalgalarının arasında yaya olarak giden bir süvari, bir arabacı ya da bir kentli görünüyordu, bazen de ırmakta dört bir yanı sularla çevrili olarak sürüklenen bir kütük gibi, tepeleme yüklenmiş, üstü derilerle örtülmüş bir bölük fungonu ya da bir subay arabası köprünün üzerinden geçip gidiyordu.</p>

  <p>Kazak durdu, umutsuz bir tavırla:</p>

  <p>— Şuraya bakın! dedi. Sanki bir bent yıkıldı. Daha çok adamınız var mı, orada?</p>

  <p>Ta yakından geçen, kaputu yırtık, neşeli bir er göz kırparak:</p>

  <p>— Bir milyondan bir eksik! dedi ve kalabalığa karışıp kayboldu.</p>

  <p>Onun yerini yaşlı bir er aldı. Yaşlı er somurtarak yanındaki arkadaşına:</p>

  <p>— Hele şimdi o, (O dediği düşmandı.) köprüyü bir ateşe tutsun, başını kaşıyacak vakit bulamazsın!</p>

  <p>O er de gelip geçti. Onun arkasından bir başka er arabayla geliyordu. Bir emir eri peşinden koşuyor arabanın arka tarafını araştırarak:</p>

  <p>— Ayağıma sardığım çaputları nereye soktun? diyordu.</p>

  <p>O arabalı er de geçip gitti. Onun arkasından her hallerinden içtikleri belli neşeli erler geliyorlardı. Kaputunun yakasını yukarıya kadar kaldırmış bir er, elini kolunu sallayarak sevinçle:</p>

  <p>— Dipçiğini kaldırıp tam suratının ortasına öyle bir indirdi ki kardeşim, diyordu.</p>

  <p>Bir başka er kahkahalarla gülerek:</p>

  <p>— Öyle ya, domuz salamı dediğin öyle olur işte! diye karşılık veriyordu.</p>

  <p>Onlar da geçip gittiler. Nesvitski dipçiğin kimin suratına indirildiğini, domuz salamı diye kimden söz edildiğini anlayamadı. Bir onbaşı, öfkeli öfkeli söyleniyordu:</p>

  <p>— Amma da acele ediyorlar ha! Ona bakarsan mermiyi boşa atıyor, yine de hepimizi kırıp geçirecek sanıyorlar!</p>

  <p>Kocaman ağızlı genç bir er, gülmemek için kendini zor tutarak:</p>

  <p>— Mermi yanımdan bir uçup gitti ki amcacığım, dizlerimin bağı çözüldü. Vallahi öyle korktum ki felaket! diye anlatıyordu, bunu söylerken de korktuğu için övünüyormuş gibiydi.</p>

  <p>O er de geçti. Onun arkasından o zamana kadar gelip geçen arabaların hiçbirine benzemeyen bir araba geldi. Bu çift atlı, iki tekerlekli bir Alman arabasıydı; bir Alman evinde ne varsa hepsi arabaya yüklenmişti sanki. Bir Alman’ın sürdüğü bu arabanın arkasına iri memeli, alacalı, güzel bir inek bağlıydı. Kuş tüyü şiltenin üzerinde memedeki çocuğuyla bir kadın, bir ihtiyar, bir de al yanaklı, sapasağlam bir Alman kız oturuyordu. Belli ki göç eden bu kentlilere buradan geçmeleri için özel izin verilmişti. Bütün erlerin gözleri kadınlara çevrilmişti ve araba ilerleyip, adım adım uzaklaşırken, bütün erlerin konuşmaları yalnız o iki kadınla ilgiliydi. Bütün yüzlerde, hepsinin aklından o kadınla ilgili olmayacak düşüncelerin geçtiğini gösteren bir gülümseme vardı:</p>

  <p>— Baksana, salamlar bile pılıyı pırtıyı toplamış gidiyorlar!</p>

  <p>Bir başka er, gözlerini yere indirmiş, öfke ve korku içinde geniş adımlarla yürüyen Alman’a doğru döndü:</p>

  <p>— Satsana bize bacıyı, dedi.</p>

  <p>Son sözü özellikle daha kuvvetlice söylemişti.</p>

  <p>— Amma da süslenmiş ha! Vay keratalar vay!</p>

  <p>— Keşke bunların evinde kiracı olsaydın, Fedotov!</p>

  <p>— Öylelerini çok gördük kardeşim!</p>

  <p>Elma yiyen bir piyade subayı da hafifçe gülümseyerek güzel kıza baka baka:</p>

  <p>— Siz nereye gidiyorsunuz? diye sordu.</p>

  <p>Alman, gözlerini kapadı; bununla adamın ne söylediğini anlamadığını belirtiyordu. Subay, genç kıza elmayı uzatarak:</p>

  <p>— İstersen al, senin olsun! dedi.</p>

  <p>Genç kız gülümseyerek elmayı aldı. Nesvitski de köprüde bulunan herkes gibi kadınlar yanından araba ile geçip gidinceye kadar gözlerini onlardan ayırmadı. Onlar gittikten sonra, gene öncekilere benzeyen erler, tıpkı kendilerinden önce geçenler gibi konuşa konuşa gelip geçtiler. Sonunda her şey durdu. Sık sık olduğu gibi, bu sefer de köprünün çıkış yerinde bir bölük arabasının atları ürkmüş ilerlemek istemiyordu, bu yüzden bütün kalabalık beklemek zorunda kalıyordu. Erler:</p>

  <p>— Ne diye duruyorlar? Düzen diye bir şey yok ki! diye söyleniyorlardı. Nereye sokuluyorsun ulan! Biraz beklesen ne olur? Hele o köprüyü bir tutuştursun, o zaman daha berbat olacak. Baksana, subayı nasıl sıkıştırmışlar!</p>

  <p>Duraklayan yığınlar arasında her taraftan sesler çıkıyor, herkes birbirine bakıyor, köprünün ağzına doğru birbirini itiyordu. Köprüden aşağıya Enns’in sularına bakan Nesvitski, birden kendisi için çok yeni olan ve hızla yaklaşan bir ses işitti... Sanki kocaman bir şey şapırtıyla suya düşmüştü. Nesvitski’nin yanında duran bir er sesin geldiği tarafa döndü, sert bir tavırla:</p>

  <p>— Bak hele! Nerelere kadar savuruyor be! dedi.</p>

  <p>Bir başkası huzursuzluk içinde söylendi:</p>

  <p>— Bizi dürtüklüyor, çabuk geçelim diye!</p>

  <p>Kalabalık yine yola koyuldu, Nesvitski, bunun bir mermi olduğunu anlamıştı.</p>

  <p>— Hey Kazak! Atı buraya getir! diye seslendi. Hey çekilin! Yol verin, açılın! Yol verin!</p>

  <p>Güç bela atın yanına kadar gidebildi. Durmadan bağırarak ilerliyordu. Erler ona yol vermek için bir ara birbirlerine sokuldular, hemen sonra da onu tekrar öylesine bir sıkıştırdılar ki ayağı ezildi. Ama bunda çevresindekilerin suçu yoktu. Onları da başkaları daha büyük bir kuvvetle sıkıştırıyordu. Bu sırada arkadan kısık bir ses duyuldu!</p>

  <p>— Nesvitski! Nesvitski! Hey! Suğatsız!</p>

  <p>Nesvitski, dönüp baktı; canlı bir yığın halinde ilerleyen piyade erlerinin öbür tarafında, on beş adım kadar geride, yüzü kararmış, kızarmış, saçı sakalına karışmış, kasketini ensesine doğru kaydırmış, süvari ceketini de çapkınca omuzunun üzerine atmış Vaska Denisov'u gördü. Denisov’un büyük bir öfke içinde olduğu belliydi. Kömür gibi siyah gözlerini, kızarmış aklarının içinde döndürüyor, tıpkı yüzü gibi kıpkırmızı olan çıplak küçük elinde tuttuğu kınından çıkarılmamış kılıcını sallaya sallaya:</p>

  <p>— Şu heğifleğe, it oğullağına emğet, yol veğsinleğ! diye bağırıyordu.</p>

  <p>Nesvitski sevinçle:</p>

  <p>— Vay! Vasya! diye seslendi. Ne oluyorsun?</p>

  <p>Vaska Denisov:</p>

  <p>— Bölüğün geçmesine imkân veğmiyoğlar! diye bağırdı.</p>

  <p>Öfkeyle beyaz dişlerini gösteren, ikide bir çarptığı süngülerden huylanarak kulaklarını dikip soluyan, geminin ağızlığından köpük saçan, binicisi fırsat verirse köprünün öbür tarafına atlayacakmış gibi ayaklarıyla köprünün tahtalarını döven simsiyah güzel Arap atını mahmuzlayıp duruyordu. Bir ara gerçekten kılıcını kınından çekip sallayarak:</p>

  <p>— Bu ne be? Koyun gibi heğifler! Tıpkı koyun gibi! Çekil... Yol ver! Duğ oğada! Hey! Ağabacı, Allah belanı veğsin! Deşeğim kılıcımla vallahi.</p>

  <p>Erler yüzlerinde korkuyla birbirlerine daha da sokuldular. Böylece Denisov, Nesvitski’nin yanına gelebildi. Nesvitski, Denisov atını yanına sürünce:</p>

  <p>— Nasıl oluyor da kafayı çekmedin? diye sordu.</p>

  <p>Vaska Denisov:</p>

  <p>— İnsanın içmesine bile fığsat veğmiyoğlağ! diye cevapladı. Alayı bütün gün biğ oğaya, biğ buğaya süğükleyip duğuyoğlağ. Dövüşeceksek dövüşelim! Bu ne böyle!</p>

  <p>Nesvitski ceketini ve eyer örtüsünü gözden geçirdi:</p>

  <p>— Bu ne şıklık!</p>

  <p>Denisov gülümsedi, çantasından etrafa güzel koku saçan bir mendil çıkardı, onu Nesvitski’nin burnuna tutarak:</p>

  <p>— Başka tüğlü oluğ mu ya? İş başına gidiyoğuz! Tığaş oldum, dişliğimi fığçaladım, koku süğündüm!</p>

  <p>Yanında Kazak bulunan Nesvitski’nin heybetli hali ve kılıcını sallayarak avazı çıktığı kadar bağırıp duran Denisov’un kararlı tavrı öyle bir etki yapmıştı ki ikisi de kalabalığın arasından güç bela köprünün öbür tarafına geçip piyadeyi durdurdular. Nesvitski, köprünün ağzında emri bildirmek zorunda olduğu albayı buldu, görevini yerine getirip geri döndü.</p>

  <p>Denisov yolu açtıktan sonra köprünün ağzında durdu; arkadaşlarının yanına gitmek için sabırsızlanarak ayaklarıyla yeri döven atını zorluk çekmeden olduğu yerde tutuyor, karşıdan ona doğru gelen bölüğe bakıyordu. Köprünün tahtaları üzerinde çın çın nal sesleri duyuldu, sanki birkaç at birden dörtnala geliyordu. Bölük, önde subaylarıyla, dörder dörder sıra olmuş bir halde köprünün üzerine yayıldı, öbür tarafa çıkmaya başladı.</p>

  <p>Durdurulan piyade erleri, köprünün önünde çiğnenmiş çamurun içinde bir araya gelmişler, ayrı ayrı sınıflardan kıtalar karşılaştığında her zaman olduğu gibi, hiç de dostça olmayan bir yabancılık göstererek alaylı bir tavırla yanlarından geçen tertemiz ve şık süvarilere bakıyorlardı.</p>

  <p>— Amma da şık oğlanlar ha! Tam Podnovinsko’ya yakışır halleri var!</p>

  <p>Bir başka er:</p>

  <p>— Bunlardan bir fayda yok ki! Bunları yalnız gösteriş olsun diye oraya buraya taşıyorlar!</p>

  <p>Bir süvari, altındaki at oynayıp bir piyade erinin üzerine çamur sıçratırcasına şakacı bir tavırla:</p>

  <p>— Hey piyade! Toz kaldırma! diye bağırdı.</p>

  <p>Piyade eri, kaputunun koluyla yüzündeki çamuru sildi:</p>

  <p>— Sırtında çantayla iki menzillik yol yürüseydin görürdüm seni! Bakalım o zaman ayağının bağı çözülüyor mu çözülmüyor mu? diye söylendi. At üstünde adam kendini kuş sanır!</p>

  <p>Süvari onbaşısı, çelimsiz, sırtındaki çantasının ağırlığı altında iki büklüm olmuş erle dalga geçerek:</p>

  <p>— Seni ata bindirselerdi kim bilir ne becerikli süvari olurdun Zikin, dedi.</p>

  <p>Bir başka süvari eri:</p>

  <p>— Bacaklarının arasına bir değnek al, bundan iyi at mı olur sana? diye söze katıldı.</p>

  <h2 id="sigil_toc_id_33">VIII</h2>

  <p class="nonindent">Geri kalan piyade birlikleri, aceleyle köprüden geçip ağızda bir huniye dolar gibi sıkışarak öbür tarafa vardılar. Sonunda bütün arabalar geçti, itişme kakışma azaldı ve son tabur da köprüye ayak bastı. Köprünün öbür tarafında, düşmanın karşısında yalnız Denisov’un süvari bölüğünün erleri kalmıştı. Karşı taraftaki tepeden bakılınca uzakta düşman görünüyordu, ama aşağıdan, köprüden bakıldığında, henüz seçilemiyordu. Çünkü ırmağın geçtiği vadide ufuk çizgisi, hemen hemen yarım verst kadar ileride tam karşıya gelen bir sırtın üst tarafında sona eriyordu.</p>

  <p>Önde, Kazak devriyelerinin küme küme dolaştıkları bir düzlük vardı. Birden karşı taraftaki sırtta lacivert kaputlar giymiş birlikler ve topçular göründü. Bunlar Fransız’dı. Kazak devriyeleri, dörtnala tepenin altına çekildiler. Denisov’un bölüğündeki bütün subaylarla erler bambaşka şeylerden söz açmaya, çevrelerine göz gezdirmeye çalışıyorlardı, ama hiç durmadan orada, tepede olup bitenleri düşünüyor, durup durup ufuk çizgisinde beliren ve düşman olduğunu anladıkları karaltılara dikkatle bakıyorlardı. Öğleden sonra hava gene açılmış. Tuna ile çevresindeki karanlık tepelerin üzerine parlak bir güneş inmişti. Etraf sessizdi. Tepeden nadiren boru sesleriyle düşmanın bağrışmaları duyuluyordu. Artık bölükle düşman arasında küçük devriye kollarından başka kimse yoktu. İkisini birbirinden üç yüz sajenlik<a class="noteref" href="../Text/notlar.xhtml#f12n12" id="ref12">12</a> boş bir arazi ayırıyordu. Düşman ateşi kesmişti. Bu yüzden iki orduyu ayıran o görünmez, o aşılması imkânsız, korkunç ve kesin çizgi daha belirli olarak seziliyordu.</p>

  <p>“Ölülerle dirileri ayıran çizgiye benzer bu çizginin bir adım ötesi... Bilinmezlik, acı ve ölüm... Ne var orada? Orada, o tarlanın, o ağacın arkasında, o güneşle aydınlanmış damın altında kim var? Kimdir orada olan? Bunu kimse bilmez, ama bilmek ister. Herkes o çizginin ötesine geçmekten hem korkar hem bunu ister. Bilirsin ki o çizgiyi er geç aşmak, ötesinde neyin bulunduğunu öğrenmek zorunda kalacaksın, tıpkı ölümün ötesinde ne olduğunu er geç öğrenmek zorunda olduğun gibi. Oysa kuvvetli, sağlam, neşeli ve heyecanlısındır, çevrende de aynı şekilde sağlam heyecanlı hayat dolu insanlar vardır...” Düşman karşısına çıkan her insan, böyle düşünmese bile buna benzer bir duygu içinde kalır. Bu duygu o an olup bitenlere apayrı bir anlam kazandırır, o sırada olup biten her şey insanın zihninde sevinçle karışık kesin bir iz bırakır.</p>

  <p>Düşmanın bulunduğu tepede bir top atışından sonra küçük bir duman belirdi ve bir mermi süvari bölüğündekilerin başları üzerinden ıslık çalarak uçtu. Yan yana duran subaylar atlarını harekete geçirerek kendi yerlerine dağıldılar. Süvari erleri dikkatle atları ayrı çizgiye getirmeye çalıştılar. Bölükte herkes susmuştu. Herkes ileriye, düşmana ve bölük komutanına bakıyor, emir bekliyordu. İkinci bir mermi, sonra üçüncü bir mermi uçtu. Belli ki süvarilere ateş ediyorlardı, ama mermi tekdüze bir hızla ıslık çalarak süvarilerin başları üzerinden uçup gidiyor, gerilerde bir yerlere çarpıyordu. Süvariler arkalarına bakmıyorlardı, ama uçan her merminin sesini duyar duymaz, o hem birbirine benzeyen hem de apayrı, çeşitli yüzleriyle bütün bölük sanki komut verilmişçesine, nefesini tutarak, üzengilerin üzerinde kalkacakmış gibi doğruluyor, mermi geçip gidinceye kadar öyle duruyor, sonra tekrar oturuyordu. Erler, başlarını çevirmeden yan yan birbirlerine bakıyor, her biri arkadaşında uyanan tepkiyi merakla izliyordu.</p>

  <p>Denisov’dan borazancıbaşına kadar her yüzde, dudakların çevresinde ve çenelerde hep aynı heyecan, aynı öfke seziliyordu. Bölük emini, cezaya çarpıtacakmış gibi tehditkâr bir tavırla erleri süzüyordu. Asteğmen Mironov, uçan her mermide eğiliyordu. Sol kanatta, dizleri hafifçe berelenmiş olsa da gösterişinden bir şey kaybetmemiş olan Graçik’in üzerinde oturan Rostov’un, büyük bir dinleyici kalabalığı karşısında sınava çağrılmış ve bu sınavda başarı kazanacağına güvenen bir öğrenci gibi mutlu bir hali vardı. Herkese mermilerin altına ne kadar sakin durduğuna dikkat etmelerini rica ediyormuş gibi güvenli, memnun bir tavırla bakıyordu. Ama onun dudaklarının çevresinde de ne olduğunu bilmediği yepyeni, ciddi bir şeyle karşılaştığını belli eden bir çizgi vardı.</p>

  <p>Bir türlü yerinde duramayan, atının üzerinde bölüğün önünde oraya buraya dönüp duran Denisov:</p>

  <p>— Kimdiğ o yeğleğe eğilen? Teğmen Miğonov! İyi değil ki bu! Bana baksanıza! diye bağırdı.</p>

  <p>Vaska Denisov’un siyah saçlarla çevrili kalkık burunlu yüzü, kınından çektiği kılıcın kabzasını kavrayan küçük, damarlı eli (Kısa parmaklarının üzeri tüylerle kaplıydı.) bütün o küçük, ama dolgun vücudu, her zamanki halinde, daha doğrusu, akşamları iki şişe içtikten sonra nasıl oluyorsa öyleydi. Yalnız, yüzü her zamankinden daha çok kızarmıştı; kıvırcık başını içtikleri suyu yutan kuşlar gibi arkaya doğru uzatmış, küçük ayaklarıyla, mahmuzlarını merhametsizce sadık bedevisinin böğrüne bastırmıştı. Neredeyse arkaya doğru devrilecekmiş gibi dörtnala, bölüğün öteki kanadına doğru gitti, kısık bir sesle, “Tabancalağınızı yoklayın!” diye bağırdı. Kirsten’e yaklaştı. Kurmay yüzbaşı, şişman, hantal kısrağını adi adım sürerek Denisov’u karşıladı. Uzun bıyıklarıyla her zamanki gibi ciddi bir hali vardı. Yalnız gözleri daha fazla parlıyordu. Denisov’a:</p>

  <p>— Ne oluyor? diye sordu. İş dövüşe varmayacak. Bak, göreceksin, geri döneceğiz!</p>

  <p>Denisov:</p>

  <p>— Ben ne bileyim, ne yapıyoğlağ? diye söylendi. Sonra birden asteğmenin neşeli yüzünü fark ederek:</p>

  <p>— Vay! Ğostov, eh, muğadına eğdin ağtık! diye bağırdı.</p>

  <p>Takdir dolu bir ifadeyle gülümsedi, asteğmenin haline memnun olduğu belliydi. Rostov, kendisini tamamen mutlu hissetti. O anda köprüde komutan göründü. Denisov, dörtnala ona doğru gitti:</p>

  <p>— İzin veğin, ekselans, hücum edeyim! Ben onlağı geği püsküğtüğüm.</p>

  <p>Komutan insanı usandıran bir sinekten kurtulmak istiyormuş gibi yüzünü buruşturarak canı sıkılmış bir tavırla:</p>

  <p>— Ne hücumu canım? dedi. Hem siz, ne diye burada duruyorsunuz? Görüyorsunuz yan kuvvetler çekiliyorlar. Bölüğü geriye götürün!</p>

  <p>Bölük köprünün öbür tarafına geçerek bir tek kayıp vermeden atış alanından çıktı. Onun arkasından sırada olan ikinci bölük de köprüyü geçti. Son Kazaklar da öbür tarafı temizlemişlerdi.</p>

  <p>İki Pavlograd bölüğü birbiri arkasından köprüden geçtikten sonra, geriye tepeye çıkmışlardı. Alay Komutanı Karl Bogdanoviç Şubert, atıyla Denisov’un bölüğüne yaklaşmıştı. Rostov’un birkaç adım ilerisinde atını adi adım sürüyor, Telyanin yüzünden çatıştıklarından beri onunla ilk kez karşılaştıkları halde, Rostov'a hiç aldırmaksızın gidiyordu. Şimdi cephede, karşısında kendini suçlu saydığı bir adamın elinde olduğunu hisseden Rostov, gözlerini alay komutanının atletlerin sırtı gibi geniş sırtından, ağarmış ensesinden, kırmızı boynundan ayırmıyordu. Rostov’a, bazen, Bogdanoviç mahsus ona önem vermiyormuş ve bütün amacı şimdi asteğmenin cesaretini denemekmiş gibi geliyordu. Bunun üzerine doğruluyor, neşeli neşeli çevresine bakınıyordu; sonra Bogdanoviç mahsus kendi cesaretini göstermek için Rostov'a bu kadar yakından gidiyormuş gibi görünüyordu. Bazen düşmanın şimdi maksatlı olarak kendisinden intikam almak için bölüğünü çılgınca bir hücuma kaldıracağını düşünüyordu. Bazen de hücumdan sonra, komutanın yanına geleceğini, kendisine, yaralanmış olan Rostov’a, mertçe barış elini uzatacağını aklından geçiriyordu.</p>

  <p>Pavlograd alayındaki bütün erlerin o gayet iyi tanıdıkları Jerkov’un omuzları yukarı kalkık karaltısı, (Kısa bir süre önce onların alayından ayrılmıştı.) alay komutanına yaklaştı. Genel karargâhtan sürgün edildikten sonra, cephede çile dolduracak kadar aptal olmadığını, kurmay heyetinde hiçbir iş görmeden kalmak, üstelik daha çok ödül almak varken orada kalamayacağını söylemiş, bir yolunu bularak Prens Bagration’a yaver olmayı başarmıştı. Eski komutanına artçı kuvvetlerin komutanından bir emirle geliyordu. Rostov’un düşmanına dönüp arkadaşlarını süzerek somurtgan bir ciddiyetle:</p>

  <p>— Albayım, durup köprüyü yakmak emri verildi, dedi.</p>

  <p>Albayın canı sıkıldı:</p>

  <p>— Kim emretti? diye sordu.</p>

  <p>Teğmen ciddi bir tavırla:</p>

  <p>— Kim emretti, orasını ben bilmiyorum albayım, dedi. Yalnız prens bana, “Git, albaya söyle, süvariler hemen geri dönüp köprüyü yaksınlar,” diye emretti.</p>

  <p>Jerkov’dan sonra, bir maiyet subayı da gelip süvari albayına aynı emri bildirdi. Onun arkasından binicisini güç bela taşıyarak dörtnala gelen bir Kazak atının üstünde şişman Nesvitski yaklaştı. Daha gelirken:</p>

  <p>— Bu nasıl iş albayım? diye bağırıyordu. Ben, size köprü yıkılacak dedim ya! Şimdi biri bir halt karıştırmış; orada millet saçını başını yoluyor, kimsenin bir şey anladığı yok.</p>

  <p>Albay, acele etmeden alayı durdurdu. Nesvitski’ye döndü:</p>

  <p>— Siz bana yanıcı maddelerden söz ettiniz, dedi. Yakmaktan filan değil!</p>

  <p>Nesvitski durup kasketini çıkardı, tombul eliyle terden sırılsıklam olmuş saçlarını düzeltti:</p>

  <p>— Nasıl olur, babacığım! dedi. Köprüye kundakları yerleştirin dedim ya! Yakmaktan bahsetmedim, olur mu?</p>

  <p>— Ben sizin “babacığınız” değilim, sayın kurmayım! Siz bana köprü yakılacak söylemediniz. Ben görev bilirim. Verilen emri harfi harfine yerine getirir ben! Siz köprü yakılacak dediniz, ama kim yakacak ben nereden bileyim Allah aşkına...</p>

  <p>Nesvitski elini sallayarak:</p>

  <p>— Eee! Her zaman öyle oluyor! dedi. Sonra Jerkov’a, Seni buraya hangi rüzgârlar attı? diye sordu.</p>

  <p>— Aynı rüzgâr işte. Ama sen sırılsıklam olmuşsun, gel sıkıp suyunu çıkarayım.</p>

  <p>Albay alındığını belli eden bir sesle:</p>

  <p>— Siz dediniz ki, sayın kurmayım... diye devam ediyordu.</p>

  <p>Maiyet subayı sözünü kesti:</p>

  <p>— Albayım acele etmeli, yoksa düşman topları yaylım ateşe başlayacak.</p>

  <p>Albay bir maiyet subayına, bir şişman kurmay subaya, bir Jerkov’a baktı, kaşlarını çattı:</p>

  <p>— Köprüyü ben yakacak! dedi.</p>

  <p>Bunu başına böyle dertler açılmasına rağmen gene de gerekeni yapacağını belirten resmî bir tavırla söylemişti.</p>

  <p>Uzun, adaleli bacaklarıyla sanki bütün suç atındaymış gibi ona vurarak öne çıktı. Rostov’un, Denisov’un komutası altında hizmet gördüğü ikinci bölüğe doğru giderek köprüye dönmelerini emretti.</p>

  <p>Rostov, “Eh tamam! Beni denemek istiyor,” diye düşündü. Kalbinde bir sıkışma duydu, kan yüzüne hücum etti, “Görsün bakalım! Korkak mıyım, değil miyim?”</p>

  <p>Bölükteki bütün insanların neşeli yüzlerinde, gene mermilerin altında bulundukları andaki ciddi çizgi belirdi. Rostov, gözlerini düşmanından, alay komutanından ayırmıyor, onun yüzünde tahminlerini doğru çıkaran bir ifade bulmak istiyordu; ama albay bir defa olsun Rostov’a bakmadı. Gözlerinde daima cephedeyken olduğu gibi ciddi ve çok resmî bir ifade vardı. Bir komut duyuldu. Rostov’un yanında birkaç ses yükseldi:</p>

  <p>— Çabuk! Çabuk!</p>

  <p>Süvariler, kılıçları dizginlerine takıla takıla, mahmuzlarını şakırdata şakırdata aceleyle kendileri de ne yapacaklarını bilmeden atlarından iniyor, haç çıkarıyorlardı. Rostov artık alay komutanına bakmıyordu. Buna vakti yoktu. Süvarilerden geri kalırım diye yüreği korku içindeydi. Atını seyise teslim ederken eli titriyor, kanın şiddetli vuruşlarla kalbine dolduğunu hissediyordu. Denisov, arkaya doğru kaykılmış, bir şeyler bağırarak yanından geçip gitti. Rostov çevresinde mahmuzları takıla takıla, kılıçlarını şakırdata şakırdata koşan süvarilerden başka hiçbir şey göremiyordu.</p>

  <p>Arkadan biri bağırdı:</p>

  <p>— Sedyeler!</p>

  <p>Rostov sedyeleri istemenin ne anlama geldiğini düşünmedi; yalnız koşuyor, herkesi geride bırakmaya çalışıyordu; ama tam köprüye geldiği sırada bastığı yere bakmayarak yapışkan, basıla basıla ezilmiş çamurun içine girdi, ayağı takıldı, ellerinin üstüne düştü. Etrafındakiler koşarak onu geçtiler. Atıyla en öne geçip köprünün yakınında bir yerde duran azametli, neşeli yüzlü alay komutanının sesi kulağına geldi:</p>

  <p>— Her iki taraftan, yüzbaşı!</p>

  <p>Rostov kirlenen ellerini pantolonuna sildi, dönüp düşman olduğu adama baktı ve ne kadar ileri giderse, o kadar iyi olur düşüncesiyle koşmaya devam etmek istedi. Ama Bagdanoviç ona bakmadığı halde, birden Rostov’u tanıdı, ona:</p>

  <p>— Kimdir o köprünün ortasından koşan? Sağ taraf! Asteğmen geri! diye bağırdı, sonra cesaret gösterisinde bulunarak at sırtında köprüye çıkan Denisov’a döndü: Niçin tehlikeyi göze alıyorsunuz, yüzbaşı! Attan insenize!</p>

  <p>Vaska Denisov, eyerin üzerinde dönerek:</p>

  <p>— Eh, kim suç işlediyse mermi onu bulur! diye karşılık verdi.</p>

  <p>Bu arada Nesvitski ile Jerkov, bir de maiyet subayı atış alanının dışında durmuş, bazen köprünün başında uğraşıp duran koyu yeşil ceketleri kordonlarla işlenmiş, sarı tolgalı, koyu lacivert pantolonlu bir avuç insana, bazen uzaklardan yaklaşan lacivert kaputlara ve top taşıdıkları kolaylıkla anlaşılan atlı gruplarına bakıyorlardı.</p>

  <p>“Köprüyü yakacaklar mı yakmayacaklar mı? Kim daha önce davranacak? Bunlar koşup köprüyü mü yakacaklar, yoksa Fransızlar gelip bunları ateş alanına sokup yok mu edecek?” Köprünün yukarısında duran ve parlak akşam güneşinin ışığında hem köprüyle süvarilere hem de öbür taraftan süngüler ve toplarla yaklaşan lacivert kaputlulara bakan herkes, elinde olmayarak, içi titreye titreye kendi kendine bu soruları soruyordu. Nesvitski:</p>

  <p>— Eyvah! Süvariler hapı yuttu! dedi. Şimdi ateş alanından pek uzak değiller.</p>

  <p>Maiyet subayı:</p>

  <p>— Boşuna bu kadar çok adam götürdü! dedi.</p>

  <p>Nesvitski:</p>

  <p>— Doğru ya! dedi. Gözü pek iki delikanlı gönderseydi, aynı şeydi.</p>

  <p>Jerkov, süvarilerden gözünü ayırmayarak, ama gene ciddi mi konuştuğu, yoksa şaka mı ettiği pek anlaşılmayan o kendisine özgü saf tavırla söze karıştı:</p>

  <p>— Ah, ekselans, dedi. Ah! Ekselans! Hiç öyle şey olur mu? İki kişi gönderilseydi diyorsunuz. Peki o zaman bize kordelalı Vladimir nişanını kim verecek? Oysa şimdi bizi ateşe tutsalar bile, bölüğe madalya kazandırmak mümkün. Bu durumda insanın kendisi de kurdelalı bir nişan alabilir. Bizim Bogdanoviç, yol yordam bilen adamdır.</p>

  <p>Maiyet subayı:</p>

  <p>— Eh, tam yaylım ateşi, dedi.</p>

  <p>Toparlaklardan çıkarılarak hızla yayılan Fransız toplarını işaret etti. Fransızların tarafında topların bulunduğu gruplarda önce bir duman, sonra bir ikinci, bir üçüncü duman görüldü. Hemen aynı anda daha birinci topun sesi duyulurken dördüncü bir duman yükseldi. Arka arkaya iki top sesi duyuldu, sonra bir üçüncüsü daha patladı.</p>

  <p>Nesvitski, büyük bir acı duymuş gibi maiyet subayını kolundan yakalayarak:</p>

  <p>— Of! Of! diye inledi. Baksanıza biri düştü, düştü!</p>

  <p>— Galiba düşenler iki oldu.</p>

  <p>Nesvitski başını öbür yana çevirdi:</p>

  <p>— Ben çar olsaydım, hiçbir zaman savaşmazdım!</p>

  <p>Fransızlar toplarını gene çabuk çabuk dolduruyorlardı. Lacivert kaputlu piyade erleri koşarak köprüye doğru atıldılar. Gene yer yer dumanlar yükseldi ve çatırdayıp takırdayan bir yaylım ateşi köprüyü dövmeye başladı. Ama bu sefer Nesvitski köprüde olup bitenleri göremiyordu. Köprünün üstünden kalın bir duman yükseldi. Süvariler, köprüyü ateşe vermeyi başarmışlardı. Şimdi Fransız bataryaları artık onlara engel olmak için değil, toplar o tarafa doğru çevrilmiş olduğu ve ateş edilecek hedefler buldukları için ateş ediyorlardı.</p>

  <p>Süvariler seyislerinin yanına dönünceye kadar Fransızlar daha üç atış yapmaya vakit buldular. Atışlardan ikisi yanlış yöneltilmişti. Bu yüzden boşa gitti, ama son atış bir grup süvarinin ortasına isabet etti ve üç eri yere serdi.</p>

  <p>Alay komutanıyla ilişkilerini dert edinmiş olan Rostov, köprünün ortasında durmuş; ne yapacağını bilemiyordu. Kılıçtan geçirilecek (Savaşı daima hayalinden öyle geçirirdi) kimse yoktu, köprüyü yakmalarına da yardım edemezdi, çünkü başka erler gibi eline kundaklık bir avuç saman almamıştı. Duruyor, etrafına bakınıyordu. Birden köprünün üzerinde, yerlere ceviz saçılmış gibi bir çatırdı duyuldu, ona en yakın olan süvarilerden biri inleyerek parmaklığın üzerine kapandı. Rostov başkalarıyla birlikte koşup ona yaklaştı. Biri gene:</p>

  <p>— Sedyeler! diye seslendi.</p>

  <p>Dört kişi süvariyi tutarak yerden kaldırmaya çalıştılar, yaralı bağırdı:</p>

  <p>— Ayyy! Allah aşkına bırakın!</p>

  <p>Ama gene de onu kaldırıp sedyeye yatırdılar. Nikolay Rostov, öbür tarafa döndü, sanki bir şey arıyormuş gibi uzaklara, Tuna’nın sularına, göklere, güneşe bakmaya başladı. Gök ne kadar güzel, ne kadar derin, ne kadar mavi, ne kadar sakin görünüyordu! Ufka yaklaşan güneş ne kadar parlak, ne kadar göz kamaştırıcıydı! Ta uzaklara kadar giden Tuna'nın suları nasıl da insanı çağırırcasına, cam gibi pırıl pırıl parlıyordu! Tuna’nın arkasında, uzaklarda görünen mavi dağlar manastır, esrarlı dar geçitler, tepelerine kadar sisle örtülü çam ormanları daha da güzeldi... Orada sessizlik, orada mutluluk vardı... Rostov, “Orada olsaydım hiçbir şey istemeyecektim, hiçbir şey!” diye düşünüyordu. “Yalnız bu güneşte bile o kadar çok mutluluk var ki! Burada ise.. İniltiler, acılar, korku ve öylesine bir karışıklık, öylesine bir telaş... İşte gene bir şeyler bağırıyorlar, gene geriye doğru bir yerlere koşuyorlar. Ben de onlarla beraber koşuyorum. İşte! İşte ölüm tam üstümde, etrafımda... Bir an... Sonra bir daha bu güneşi, bu suyu, bu dar geçidi göremeyeceğim.”</p>

  <p>O anda güneş bulutların arkasında gizlenmeye başlamıştı; Rostov’un önünde başka sedyeler göründü. Genç adamın içinde ölüm ile sedyelerin korkusu, güneşle hayata karşı duyduğu sevgi, hepsi acılı, heyecanlı bir duyguyla birbirine karışmıştı. Kendi kendine:</p>

  <p>— Allahım! Şu göklerde olan sen, kurtar, bağışla, koru beni! diye fısıldadı.</p>

  <p>Süvariler seyislere doğru koştular. Sesler daha gür, daha sakin olmuş, sedyeler gözden kaybolmuştu. Rostov, kulağının dibinde Vaska Denisov’un:</p>

  <p>— Eh, söyle bakalım kağdeş, bağut kokusunu aldın mı? diye bağırdığını işitti.</p>

  <p>Rostov, “Her şey bitti; ama ben korkağın biriyim, evet, korkağın biriyim,” diye düşündü, derin derin içini çekerek bir ayağını yana açmış duran Graçik’ini seyisin elinden alıp ona bindi. Denisov’a:</p>

  <p>— Neydi bu? Yaylım ateşi miydi? diye sordu.</p>

  <p>Denisov:</p>

  <p>— Hem de nasıl, diye bağırdı. İyi çalıştık doğğusu! Ama zoğ işti! Hücum kolay iştiğ, çal kılıcı içleğine... Buğda ise, buğda ise Allah’ın belası biğ iş oluyoğ, hedef tahtasına atağ gibi, atıyoğlağ!</p>

  <p>Denisov, Rostov’dan biraz ileride duran gruba doğru uzaklaştı: Bu grupta alay komutanı, Nesvitski, Jerkov ve maiyet subayı vardı.</p>

  <p>Rostov “Bana öyle geliyor ki kimse fark etmedi galiba,” diye düşündü. Gerçekten de kimse hiçbir şeyi fark etmemişti. Çünkü top ateşi altına ilk olarak girmiş ama isabet almamış olan asteğmenin içindeki duyguya hiçbiri yabancı değildi. Jerkov:</p>

  <p>— İşte size bir rapor konusu, dedi. Bir de bakarsın beni terfi ettirirler.</p>

  <p>Albay neşeli, gururlu bir tavırla:</p>

  <p>— Prens’e arz ediniz, köprüyü ben yaktım! dedi.</p>

  <p>— “Kaybımız neymiş,” diye sorarlarsa?</p>

  <p>Albay kalın bir sesle, sevinç içinde:</p>

  <p>— Lafı bile edilmez! İki süvari yaralandı, biri de olduğu yerde mıhlandı, dedi. Bunu söylerken mutlulukla gülümsemekten kendini alamamış, güzel bulduğu “mıhlandı” sözünü kasıtlı olarak hecelerin üzerinde dura dura yüksek sesle söylemişti.</p>

  <h2 id="sigil_toc_id_34">IX</h2>

  <p class="nonindent">Bonapart’ın komutasında yüz bin kişilik Fransız ordusunun kovaladığı, her gittiği yerde düşmanca duygular içindeki insanlarla karşılaşan, müttefiklerine artık güvenmeyen, yiyecek sıkıntısı çeken ve önceden tasarlanmış tüm savaş koşullarının dışında hareket etmek zorunda kalan otuz beş bin kişilik Rus ordusu, Kutuzov’un komutası altında Tuna boyundan aşağıya hızla çekiliyor, düşmanın yetiştiği yerde durup artçı kuvvetlerin yardımıyla kendini savunarak, ancak fazla kayıp vermeden geriye çekilecek kadar savaşıyordu. Lambach’ta, Amsteten’de ve Melk’te çarpışmalar olmuş, ama Rusların düşman tarafından bile kabul edilen bir cesaret ve sarsılmayan bir direnmeyle savaşmalarına rağmen, bu çarpışmaların sonucu yalnız daha da hızlı bir geri çekilme olmuştu. Ulm önlerinde esir düşmekten kurtulan ve Kutuzov’un ordusuyla Braunau’da birleşmiş olan Avusturya orduları, şimdi Rus ordusundan ayrılmış, Kutuzov yalnız kendi zayıf, kuvvetini yitirmiş ordusuna kalmıştı. Artık Kutuzov’a kalan tek, üstelik hemen hemen ulaşılmaz amaç, Viyana’daki Avusturya yüksek savaş şûrası tarafından kendisine verilen plana uygun olarak yeni savaş bilimi stratejinin kurallarına göre etraflıca düşünülmüş bir taarruz savaşı yerine, orduyu mahvetmeden, tıpkı Mack’ın Ulm önlerinde yaptığı gibi, Rusya’dan yola çıkmış kıtalarla birleşmekti.</p>

  <p>28 Ekim günü, Kutuzov ordusuyla Tuna’nın sol kıyısına geçti ve ilk defa olarak konakladı; kendisiyle Fransızların ana kuvvetleri arasında Tuna vardı. 30 Ekim günü, Kutuzov Tuna’nın sol kıyısında bulunan Mortier’nin tümenine hücum ederek onu bozguna uğrattı. Bu çarpışmanın sonunda ilk kez ganimet ele geçirildi; bir sancak, birkaç top ve iki düşman generali. Rus orduları iki haftalık bir gerilemeden sonra, ilk defa bir çarpışmada dağılmamış, savaş alanından Fransızları kovmuşlardı.</p>

  <p>Orduların üstsüz başsız ve bitkin olmalarına, geride kalan, yaralanan, öldürülen ya da hastalanan erler yüzünden üçte bir oranında kuvvetlerini yitirmelerine, hastalarla yaralıların, ellerinde Kutuzov’un onları düşmanın merhametine bıraktığını belirten bir mektupla Tuna’nın öbür tarafında bırakılmasına, Krems’te hastanelerle sahra hastanesi haline getirilen evlerin artık hastaları ve yaralıları alamayacak bir duruma gelmesine karşın, evet, bütün bunlara rağmen Krems’teki konaklamada, Mortier’ye karşı kazanılan zafer ordunun moralini yükseltmişti. Bütün birliklerde ve genel karargâhta en sevinçli söylentiler dolaşıyor, gerçeğe uygun olmadığı halde, Rusya’dan gelen kuvvetlerin yaklaştıkları, Avusturyalıların nerede olduğu bilinmeyen bir zafer kazandıkları, korku içinde kalan Bonapart’ın geri çekildiği anlatılıyordu.</p>

  <p>Prens Andrey, çarpışma sırasında savaşta öldürülen Avusturyalı general Schmidt’in yanındaydı. Atı yaralanmış, eli kurşunla hafifçe çizilmişti. Başkomutanın özel ilgisi ile bu zaferi haber vermek üzere, artık Fransızların tehdidi altında bulunan Viyana’da değil, Brünn’de bulunan Avusturya Sarayı’na gönderilmişti. Savaşın olduğu gece Prens Andrey, heyecan içinde, ama yorgunluk duymadan (Görünüşte pek kuvvetli olmadığı halde, fiziksel yorgunluğa en kuvvetli insanlardan çok daha iyi dayanabiliyordu) at sırtında Krems’e, Kutuzov’a gelmiş, ona Dohturov’dan bir rapor getirmiş, aynı gece de kurye olarak Brünn’e gönderilmişti. Kurye olarak gönderilmek şerefli bir görev olmaktan başka yükselmeye doğru önemli bir adım sayılıyordu.</p>

  <p>Gece karanlık ve yıldızlıydı; yol savaş günü yağmış olan karların arasında siyah siyah görünüyordu. Prens Andrey arada bir geçen savaşın izlenimlerini düşünüyor, arada bir zafer haberini verdiği vakit nasıl bir etki yapacağını sevinçle hayalinde canlandırıyor, başkomutanla arkadaşlarının kendisini nasıl uğurladıklarını hatırlayarak bir posta arabasıyla dörtnala gidiyordu; beklediği mutluluğun eşiğine gelmiş bir insanın duyguları içindeydi. Gözlerini kapar kapamaz, kulaklarında tüfeklerin, topların seslerini duyar gibi oluyor, bu sesler tekerleklerin sesine ve zafer izlenimlerine karışıyordu. Bazen hayalinde Rusların kaçtığını, kendisinin öldürüldüğünü görmeye başlıyordu; ama hemen sonra birden uyanıyor, mutluluk içinde, bütün bunları değil, aksine Fransızların kaçtıklarını yeni öğrenmiş gibi oluyordu. Zaferle ilgili bütün olayları, kendisinin de çarpışmalar sırasındaki sakin ve korkusuz duruşunu hatırlıyordu. Bu duyguyla sakinleşerek uykuya daldı...</p>

  <p>Karanlık yıldızlı geceden sonra sabah oldu. Pırıl pırıl, neşe dolu bir sabahtı. Kar güneşte eriyor, atlar hızla dörtnala gidiyor ve sağda, solda ormanlar, tarlalar, köyler birbirini izliyordu.</p>

  <p>Prens Andrey, konak yerlerinden birinde Rus yaralıları taşıyan bir araba konvoyuna rastladı. Konvoyu götüren Rus subayı, öndeki arabada yan gelip oturmuş bir ere kaba kaba küfürler savurarak bir şeyler bağırıyordu. Üstü kapalı uzun Alman arabalarının içinde, taşlık yolun üzerinde, sarsıla sarsıla, altışar altışar hatta daha da fazla sayıda, solgun, yüzleri gözleri sarılı, kirli yaralılar görülüyordu. Bazılarını konuşuyor (Prens Andrey Rusça konuşulduğunu duyuyordu,) bazıları ekmek yiyor, en ağır yaralılar ise hiç konuşmadan, yumuşak ve çocuksu bir ilgi ifadesiyle yanlarından dörtnala geçip giden kuryeye bakıyorlardı.</p>

  <p>Prens Andrey, arabacıya durmasını emretti ve erlerden birine hangi savaşta yaralandıklarını sordu. Er:</p>

  <p>— Önceki gün. Tuna üzerinde, diye karşılık verdi.</p>

  <p>Prens Andrey cüzdanını çıkardı, ere üç altın verdi. Yanına yaklaşan subaya:</p>

  <p>— Aralarında bölüşsünler, dedi. Sonra erlere döndü, iyi olmaya bakın çocuklar, daha çok işimiz var!</p>

  <p>Subay sordu:</p>

  <p>— Ne var ne yok sayın yaver, bir haber var mı?</p>

  <p>Belli ki konuşmak istiyordu. Prens Andrey:</p>

  <p>— Haberler iyi, dedi. Sonra arabacıya “Çek!” diye bağırarak dörtnala uzaklaştı.</p>

  <p>Prens Andrey, Brünn’e geldiğinde, hava iyice kararmıştı; birden kendisini yüksek binalar, ışıl ışıl dükkânlar, pencereleri aydınlık evler, fenerler, kaldırım taşlarının üzerinde gürültüyle geçen güzel arabalar, sözün kısası karargâhta kalmış bir asker için her zaman çekici görünen büyük, hayat dolu bir şehrin canlı havasıyla çevrilmiş buldu. Yoldan hızlı gelmiş olmasına ve uykusuz bir gece geçirmesine rağmen, saraya yaklaşırken içinde bir akşam öncekinden daha büyük bir heyecan duyuyordu. Ama ateşi yükselmiş gibi gözleri parlıyor, düşünceleri de olağanüstü bir hızla ve çok belirli olarak birbirini izliyordu. Hayalinde gene savaşın bütün ayrıntıları canlanmıştı, ama artık anıları belirsiz değildi. Onları belirli ve İmparator Franz’a anlatmayı düşündüğü şekilde, özetlenmiş olarak görüyordu. Hemen kendisine rastgele sorabilecekleri soruları ve bu sorulara vereceği karşılıkları zihninden geçirdi. Kendisini hemen imparatora göndereceklerini sanıyordu. Ama sarayın büyük kapısının önünde, karşısına koşarak bir memur çıktı, kurye olduğunu görünce de onu başka bir kapıya götürdü. Prens Andrey’e:</p>

  <p>— Koridordan sağa doğru... <i>Euer Hochgeboren</i><a class="noteref" href="../Text/notlar.xhtml#f12n13" id="ref13">13</a> orada! Nöbetçi yaveri de orada bulacaksınız. O sizi savunma bakanına götürür, dedi.</p>

  <p>Prens Andrey’i karşılayan nöbetçi yaver ona beklemesini söyleyerek savunma bakanına gitti. Beş dakika sonra döndü ve özel bir saygıyla hafifçe eğilerek Prens Andrey’e yol gösterip onu öne geçirdi, koridordan savunma bakanının çalıştığı odaya götürdü. Yaver o aşın saygısı ve nezaketiyle, kendisini Rus yaverin göstereceği laubalilikten korumak istiyor gibiydi. Prens Andrey’in duyduğu sevinç, savunma bakanının çalışma odasının kapısına yaklaştığı sırada oldukça azalmıştı. Kendisini hakarete uğramış gibi hissediyordu. Bu duygu, aynı anda, hiç fark etmediği halde, hiçbir nedene dayanmayan bir nefrete dönüştü. Her şeyin çaresini bulan zekâsı, hemen ona hem yaverden hem de savunma bakanından nefret etmesini haklı gösterecek bir neden buluverdi. “Herhalde barutun kokusunu bile duymadan zafer kazanmak onlara kolay görünüyor!” diye düşündü.</p>

  <p>Gözleri nefretle kısıldı; savunma bakanının çalışma odasına özellikle ağır ağır girdi. Büyük bir masanın önünde oturan ve ilk iki dakika içeriye gireni aldırmazlıktan gelen savunma bakanını gördüğünde, içindeki duygu daha kuvvetlendi. Savunma bakanı, şakakları ağarmış, tepesi tamamen saçsız başını iki şamdan arasında eğmiş, okuyor, okuduğu kâğıtların kenarlarına kalemle işaretler koyuyordu. Kapı açılıp da ayak sesleri duyulduğu zaman bile başını kaldırmadan okumaya devam etti. Yaverine kâğıtları uzatarak ve içeriye giren kuryeye aldırmaksızın:</p>

  <p>— Bunu alıp yerine iletiniz, dedi.</p>

  <p>Prens Andrey savunma bakanının ya o anda kendisini meşgul eden işler arasında Kutuzov’un ordularının hareketiyle hiç ilgilenmediğini ya da özellikle Rus kuryesine ilgisizliğini hissettirmek için öyle davrandığını anladı. “Ama umurumda bile değil,” diye düşündü. Savunma bakanı geri kalan kâğıtları çekti, onları üst üste, uçtan birbirinin üzerine gelecek şekilde koydu. Akıllı olduğunu belli eden karakteristik bir başı vardı. Ama Prens Andrey’e döndüğü anda savunma bakanının yüzündeki o zeki, o kararlı ifade değişiverdi; böyle birden ifadesini değiştirmeye alışık olduğu anlaşılıyordu. Dudaklarında sinsiliğini gizlemeyen iki yüzlü, budalaca bir tebessüm dönüvermişti. Bu birbiri arkasına birçok ziyaretçiler kabul etmeye alışmış bir adamın tebessümüydü.</p>

  <p>— Siz Feld Mareşal Kutuzov’un yanından mı geliyorsunuz? diye sordu. İnşallah iyi haberler getirmişsinizdir. Mortier ile çarpışma oldu mu? Zafer mi kazandınız? Zamanı gelmişti hani!</p>

  <p>Kendi adına yazılmış tezkereyi alıp üzüntülü bir tavırla okumaya başladı. Almanca olarak:</p>

  <p>— Aman Allahım! Aman Allahım! Schmidt! diye söylendi. Ne felaket! Ne felaket!</p>

  <p>Tezkereye göz gezdirdikten sonra masanın üzerine koydu. Prens Andrey’e baktı. Bir şeyler tasarladığı anlaşılıyordu.</p>

  <p>— Ah ne felaket! Demek savaşın sonucu kesinleşti, öyle mi? Ama Mortier’yi esir alamamışlar. (Düşündü.) İyi haberler getirdiğiniz için çok memnunum; gerçi Schmidt’in ölümüyle bu zafer pahalıya mal olmuş ama... Hükümdar hazretleri herhalde sizi görmek isteyeceklerdir; ama bugün değil. Teşekkür ederim! Şimdilik dinlenin, yarın geçit resminden sonra cümle kapısında bulunun. Hoş ben size haber veririm ya.</p>

  <p>Konuşurken kaybolan o budalaca gülümseyiş savunma bakanının dudaklarında gene belirmişti:</p>

  <p>— Güle güle! Çok teşekkür ederim! İmparator hazretleri herhalde sizi görmek isteyeceklerdir, diye tekrar ederek başını eğdi.</p>

  <p>Prens Andrey, saraydan çıkarken zaferin içinde uyandırdığı bütün ilginin ve mutluluğun söndüğünü hissetti; bu duyguları sanki savunma bakanıyla nazik yaverin kayıtsız ellerine bırakmıştı. Düşüncelerinin bütün akışı bir an içinde değişivermişti: Şimdi savaş ona çok uzak, geçmişe gömülmüş bir anı gibi görünüyordu.</p>

  <h2 id="sigil_toc_id_35">X</h2>

  <p class="nonindent">Prens Andrey, Brünn’de bir tanıdığının, Rus diplomatı Bilibin’in evine inmişti. Bilibin, Prens Andrey’i karşılayarak:</p>

  <p>— Vay sevgili prensim, sizi misafir etmekten daha hoş bir şey var mı benim için? dedi, Bolkonski’ye yol gösteren uşağa döndü: Franz! Prensin eşyalarını benim yatak odama götür! diye emretti ve devam etti:</p>

  <p>— Ne o? Yoksa zaferi mi haber vermeye geldiniz? Çok güzel! Ben ise gördüğünüz gibi evde oturuyorum, hastayım.</p>

  <p>Prens Andrey, yıkanıp giyindikten sonra diplomatın şık çalışma odasına girdi, hazırlanmış sofranın başına oturdu. Bilibin sakin sakin şöminenin önüne yerleşmişti.</p>

  <p>Prens Andrey, yalnız yaptığı yolculuk boyunca değil, bütün sefer süresince temizlikten, konfordan o kadar yoksun kalmıştı ki çocukluğundan beri alıştığı konfora kavuşmaktan tatlı bir rahatlık duyuyordu. Ayrıca Avusturyalıların karşılamalarından sonra, Rusça konuşmasa bile (Diplomatla Fransızca konuşuyorlardı), hiç olmazsa Rus olan bir adamla, bütün Rusların Avusturyalılara duyduğu nefreti (Bu nefret özellikle şimdi çok kuvvetli duyuluyordu.) paylaştığını düşündüğü bir Rusla sohbet etmek hoşuna gidiyordu.</p>

  <p>Bilibin, otuz beş yaşlarında, bekâr ve Prens Andrey’le aynı çevreye mensup bir adamdı. Petersburg’dan tanışıyorlardı, ama prensin Kutuzov’la birlikte Viyana’ya son gidişi sırasında birbirlerini daha yakından tanımışlardı. Prens Andrey, askerî alanda nasıl geleceği parlak bir genç sayılıyorsa, Bilibin’in de diplomasi alanında aynı derecede, hatta daha da fazla ilerlemesi bekleniyordu. Yaşça daha gençti ama diplomasi alanında artık genç sayılmıyordu. Çünkü göreve on altı yaşındayken başlamış, Paris’te, Kopenhag’da bulunmuş, şimdi de Viyana’da oldukça önemli bir görev almıştı. Şansölye de Viyana’daki Rus sefiri de onu tanıyor, ona değer veriyorlardı. Yalnız bazı olumsuz özellikleri bulunan, bütün marifetleri bazı şeyleri yapmamaktan ibaret olan ve sadece birer diplomat olduklarını göstermek için Fransızca konuşan diplomatlardan değildi; çalışmasını seven, iş bilen ve tembelliğine rağmen, bazen gecelerini yazı masası başında geçiren diplomatlardandı. İşin özü ne olursa olsun, hep aynı şekilde iyi çalışırdı. Onu ilgilendiren şey, “niçin?” sorusu değildi. “Nasıl?” sorusuydu. Yaptığı diplomatik işin özü nedir, bunu umursamazdı; ama bir sirküleri, bir memorandumu ya da bir raporu ustaca, taşı gediğine koyarak zarif bir şekilde yazmak ona büyük bir zevk verirdi. Bilibin’in hizmetlerine, yalnız kaleme aldığı yazılardan ötürü değil, yüksek sosyetede konuşmasını, nezaket kurallarına göre davranmasını bilen bir adam olduğu için de değer veriliyordu.</p>

  <p>Bilibin, çalışmaktan hoşlandığı gibi konuşmaktan da hoşlanırdı; ama ancak kibar ve nüktelerle dolu bir konuşma yapabildiği zaman... Toplantılarda hep olağanüstü bir şey söylemek için fırsat bekler, ancak bu şartlar altında sohbete katılırdı. Bilibin’in konuşması her zaman orijinal, nükteli, ölçülü ve herkesin ilgisini uyandıran cümlelerle dolu olurdu. Bu cümleler, sanki Bilibin’in zihnindeki laboratuvarda, değeri olmayan salon adamları, onları kolaylıkla hatırlayıp bir salondan öbürüne taşısınlar diye kasıtlı olarak portatif bir eşya gibi hazırlanırdı. Gerçekten de herkesin söylediği gibi, <i>les mots de Bilibine se colportaient dans les salons de Vienne</i><a class="noteref" href="../Text/notlar.xhtml#f12n14" id="ref14">14</a> ve sık sık sözüm ona “önemli işlerde” etkilerini gösteriyordu.</p>

  <p>Zayıf, yorgun, sarımtırak yüzü baştan başa kalın çizgilerle kaplıydı; bu çizgiler de tıpkı banyodan çıkan bir insanın parmak uçları gibi her zaman dikkatle, tertemiz yıkanmış hissini veriyordu. Yüzündeki ifade değişikliğini, esas olarak bu çizgilerin hareketleri meydana getiriyordu. Bazen alnında geniş çizgiler beliriyor, kaşları yukarı kalkıyordu, bazen de kaşları aşağıya iniyor, yanaklarında derin çizgiler meydana geliyordu. Derine gömülmüş, pek büyük olmayan gözleri, her zaman dosdoğru ve neşeyle bakardı.</p>

  <p>— Haydi bakalım! Bana yararlıklarınızı anlatın! dedi.</p>

  <p>Bolkonski, büyük bir alçakgönüllülük göstererek kendisinden</p>

  <p>hiç söz etmeden, olup bitenleri ve savunma bakanının kendisini nasıl karşıladığını anlattı.</p>

  <p>— <i>Ils m'ont reçu avec ma nouvelle, comme un chien dans un jeu de quilles,</i><a class="noteref" href="../Text/notlar.xhtml#f12n15" id="ref15">15</a> diye sözünü bitirdi.</p>

  <p>Bilibin, hafifçe güldü; yüzünün kırışıkları kaybolmuştu. Elini yüzüne yaklaştırmadan, uzaktan tırnağına baktı. Sol gözünün altındaki deri hafifçe kırıştı:</p>

  <p>— <i>Cepandant, mon cher,</i> dedi. <i>Malgré la haute estime que je professe pour le</i> “Rus Ortodoks Ordusu” <i>j’avoue que votre victoire n'est pas des plus victorieuses!</i><a class="noteref" href="../Text/notlar.xhtml#f12n16" id="ref16">16</a></p>

  <p>Hep öyle, Fransızca konuşmaya devam etti. Yalnız arada bir özellikle hakaret ettiğini belirtmek istediğinde Rusça sözler kullanıyordu.</p>

  <p>— Değil mi ya? Siz bütün kuvvetlerinizle bir tek tümeni bulunan zavallı Mortier’nin üzerine atılıyorsunuz da Mortier yine elinizden kurtuluyor, öyle mi? Zafer bunun neresinde?</p>

  <p>Prens Andrey:</p>

  <p>— Öyle ama ciddi konuşacak olursak övünmeden bunun Ulm’daki durumdan biraz daha iyi bir şey olduğunu söyleyebiliriz...</p>

  <p>— Öyleyse niçin bir tek, hiç olmazsa bir tek mareşali esir edemediniz?</p>

  <p>— Çünkü her şey, resmî geçitte önceden tasarlandığı gibi düzen içinde olmuyor da ondan! Size söylemiştim ya, biz cephe gerisine saat yedide ulaşacağımızı tasarlamıştık, halbuki akşamın beşinde bile ulaşamadık.</p>

  <p>Bilibin gülümsedi:</p>

  <p>— Peki neden sabahın yedisinde ulaşamadınız? Madem sabahın yedisinde gitmeniz gerekiyordu, sabahın yedisinde gitmeliydiniz!</p>

  <p>Prens Andrey aynı tonda sordu:</p>

  <p>— Peki siz neden Bonapart’a diplomatik yollarla Cenova’yı bırakmasının daha hayırlı olacağını telkin edemediniz?</p>

  <p>Bilibin, sözünü kesti:</p>

  <p>— Biliyorum, şu anda, şöminenin karşısında bir divana oturunca mareşalleri lafla esir almanın çok kolay bir şey olduğunu düşünüyorsunuz herhalde. Burası doğru. Ama gene de soruyorum, niçin onu esir etmediniz? Yalnız savunma bakanının değil, haşmetlü imparatorun da Avusturya Kralı Franz’ın da, kazandığınız zaferden pek mutluluk duymamalarına şaşmayın; Rus elçiliğinin zavallı bir yazıcısı olan ben bile, öyle büyük bir sevinç duymuyorum...</p>

  <p>Prens Andrey’in gözlerinin içine baktı, sonra birden alnındaki kırışıklıklar gerildi. Bolkonski:</p>

  <p>— Şimdi “Niçin?” diye sormanın sırası bana geldi, azizim, dedi. İtiraf edeyim ki bunu anlamıyorum. Belki işin içinde zayıf aklımın kavrayamayacağı bazı diplomatik incelikler vardır, ama gene de anlamıyorum: Mack, bütün bir orduyu kaybediyor. Arşidük Ferdinand ile Arşidük Karl kıllarını bile kıpırdatmayıp yanlış üzerine yanlış yapıyorlar. Sonunda bir tek Kutuzov gerçek bir zafer kazanarak Fransızların <i>charme</i>'ını<a class="noteref" href="../Text/notlar.xhtml#f12n17" id="ref17">17</a> sıfıra indiriyor, buna rağmen savunma bakanı işi etraflı olarak öğrenmek bile istemiyor!</p>

  <p>— İşte asıl nedeni bu ya azizim! <i>Voyez-vous, mon cher.</i><a class="noteref" href="../Text/notlar.xhtml#f12n18" id="ref18">18</a> Çar uğruna, Rusya uğruna, din uğruna! <i>Tout ça est bel et bon,</i><a class="noteref" href="../Text/notlar.xhtml#f12n19" id="ref19">19</a> ama bize ne? “Bize” derken Avusturya sarayını kastediyorum, bize ne kazandığımız zaferlerden? Buraya Arşidük Karl’ın ya da Ferdinand’ın, <i>un archiduc vaut l'autre,</i><a class="noteref" href="../Text/notlar.xhtml#f12n20" id="ref20">20</a> Bonapart’ın itfaiye bölüğüne karşı da olsa bir zafer kazandığı haberini getirin, o zaman iş değişir! O zaman etrafı top atışlarıyla çınlatırız! Sizin şimdi verdiğiniz haber, kasıtlıymış gibi, bizi ancak kızdırabilir. Arşidük Karl hiçbir şey yapmıyor. Arşidük Ferdinand rezil rüsva oluyor. Siz Viyana’yı bırakıyor <i>comme si vous vous disiez,</i><a class="noteref" href="../Text/notlar.xhtml#f12n21" id="ref21">21</a> “Tanrı bizimledir, sizin işiniz de başkentiniz de artık Allah’a kalmış” ve onu artık savunmuyorsunuz. Hepimizin sevdiği bir general olan Schmidt’i kurşun yağmuru altına sürüyorsunuz, sonra da gelip bize zafer müjdesi veriyorsunuz! Kabul edin ki getirdiğiniz bu haberden daha sinirlendirici bir şey insanın aklından geçemez. <i>C'est comme un fait exprès, comme un fait exprès!</i><a class="noteref" href="../Text/notlar.xhtml#f12n22" id="ref22">22</a> Dahası var; diyelim ki parlak bir zafer kazanmışsınız, hatta Arşidük Karl da bir zafer kazanmış olsun; işlerin genel akışında bu neyi değiştirir? Viyana Fransız ordularının işgali altına girdikten sonra iş işten geçmiştir.</p>

  <p>— İşgal edildi ne demek? Viyana işgal mi edildi?</p>

  <p>— Yalnız işgal edilmedi. Bonapart Schönbrunn’da; konta bizim sevgili Kont Wrbna’ya gelince, emir almak üzere Napolyon’un yanına gitmiş.</p>

  <p>Bolkonski, yorgunluktan, yol boyunca edindiği izlenimlerden, gördüğü kabulden ve özellikle yemeğini yedikten sonra işittiği bu sözlerin anlamını kavrayamadığını hissediyordu. Bilibin devam etti:</p>

  <p>— Bu sabah buraya Kont Sihtenfels geldi, bana bir mektup gösterdi. Bu mektupta Fransızların Viyana’daki geçit resmi etraflı olarak anlatılıyordu. <i>Le prince Murat et tout le tremblement...</i><a class="noteref" href="../Text/notlar.xhtml#f12n23" id="ref23">23</a> Görüyorsunuz ki zaferiniz pek de o kadar sevinç verici değil; bu yüzden burada bir kurtarıcı olarak karşılanamazdınız...</p>

  <p>Prens Andrey, Krems önlerinde yapılan çarpışmanın, Avusturya başkentinin işgali gibi olayların yanında gerçekten önemsiz bir haber olduğunu kavramaya başlamıştı.</p>

  <p>— Vallahi benim için hepsi bir, hepsi bir! Peki, Viyana nasıl işgal edildi? Ya köprü, o ünlü <i>tête de pont</i><a class="noteref" href="../Text/notlar.xhtml#f12n24" id="ref24">24</a> ne oldu? Ya Prens Auersperg ne yaptı? Prens Auersperg’in Viyana’yı savunduğunu duymuştuk.</p>

  <p>— Prens Auersperg’i bizim bulunduğumuz kıyıda, bu tarafta ve bizi koruyor, hem bana göre çok kötü savunuyor. Ama ne de olsa savunuyor işte. Viyana ise öbür tarafta. Hayır, köprü daha işgal edilmedi. Ümit ediyorum ki işgal de edilmeyecek. Çünkü patlayıcı madde konulmuş, uçurulması emredilmiş. Öyle olmasaydı biz çoktan Bohemya dağlarında olurduk. Siz de ordunuzla birlikte iki ateş arasında kötü dakikalar geçirirdiniz.</p>

  <p>Prens Andrey:</p>

  <p>— Ama bu demek değildir ki sefer sona ermiştir, dedi.</p>

  <p>Bilibin nüktelerinden birini tekrarladı:</p>

  <p>— Ben sona erdiğini düşünüyorum. Buradaki önemli kişiler de aynı şeyi düşünüyorlar ama söylemek cesaretini gösteremiyorlar. Ben seferin başlangıcında ne dediysem o olacak. Demiştim ki bu işi sizin <i>échauffourée de Dürenstein'</i>ınız,<a class="noteref" href="../Text/notlar.xhtml#f12n25" id="ref25">25</a> daha doğrusu barut çözemeyecek, bu işi, kim çıkardıysa o çözecek, dedi.</p>

  <p>Alnındaki kırışıklıklar gerildi, bir an durdu, sonra devam etti:</p>

  <p>— İş yalnız Berlin’de İmparator Aleksandr ile Prusya Kralı’nın arasında yapılacak olan görüşmenin sonucuna bağlı; eğer Prusya anlaşmaya girerse, <i>on forcera la main à l'Autriche.</i><a class="noteref" href="../Text/notlar.xhtml#f12n26" id="ref26">26</a> O zaman savaş olacak! Yok eğer girmezse o zaman iş yalnız yeni bir <i>Campo Formio</i>’nun ilk maddeleri nerede hazırlansın diye anlaşmaktan ibaret olacak.</p>

  <p>Prens Andrey birden küçük elini sıktı, yumruğunu masanın üzerine indirerek:</p>

  <p>— Bu ne eşi bulunmaz bir deha! diye bağırdı: Bu adamın da ne kadar şansı var!</p>

  <p>Bilibin alnını kırıştırdı, biraz sonra bir <i>mot</i><a class="noteref" href="../Text/notlar.xhtml#f12n27" id="ref27">27</a> atacağını belli ederek:</p>

  <p>— Buonaparte mi? diye sordu. Buonaparte mi? - Bunu söylerken “u” harfinin üzerinde özellikle duruyordu. Bence, ne olursa olsun, şimdi Schönbrunn’da Viyana’ya şartlarını kabul ettirdiği bir sırada, artık <i>il faut lui faire grâce</i><a class="noteref" href="../Text/notlar.xhtml#f12n28" id="ref28">28</a> <i>de l'u.</i> Bu yüzden ben de kesin olarak, bir yenilik yapmaya karar verdim. Bundan böyle ona <i>tout court Bonapart</i><a class="noteref" href="../Text/notlar.xhtml#f12n29" id="ref29">29</a> diyeceğim.</p>

  <p>Prens Andrey:</p>

  <p>— Hayır, şakayı bırakın, dedi. Gerçekten, seferin artık bittiğini mi düşünüyorsunuz?</p>

  <p>— Benim düşündüğüm şu: Avusturya enayi durumuna düştü; o ise buna alışık değil. Bunun acısını çıkaracak. Bu duruma düşmesinin nedeni ise önce eyaletlerinin soyulmasıdır (<i>on dit, les orthodoxes sont terribles pour le pillage</i>)<a class="noteref" href="../Text/notlar.xhtml#f12n30" id="ref30">30</a>; sonra ordusu bozguna uğramış, başkenti işgal edilmiş. Bütün bunlar da <i>pour les beaux yeux du</i><a class="noteref" href="../Text/notlar.xhtml#f12n31" id="ref31">31</a> haşmetlü Sardunyalı, onun için <i>entre nous, mon cher</i><a class="noteref" href="../Text/notlar.xhtml#f12n32" id="ref32">32</a> ben sezişle bizi aldattıklarını anlıyorum; Fransa ile ilişkiler kuruluyor, barış için hem de gizli, ayrı bir barış için tasarılar yapılıyor.</p>

  <p>Prens Andrey:</p>

  <p>— Buna imkân yok! dedi. Bu, alçakça bir şey olur!</p>

  <p>Bilibin konuşmasının artık sona erdiğini göstermek için yine alnını kırıştırdı:</p>

  <p><i>Qui vivra verra!</i><a class="noteref" href="../Text/notlar.xhtml#f12n33" id="ref33">33</a> diye karşılık verdi.</p>

  <p>Prens Andrey, kendisi için hazırlanmış odaya girip temiz çarşaflı kuş tüyü yatağın ve güzel kokulu ıslatılmış yastıkların üzerine uzanınca, yalnızca, haberini getirdiği savaşın kendisinden uzakta, çok uzakta kaldığını hissetti. Şimdi zihnini Prusya ile antlaşma, Avusturya’nın ihaneti, Bonapart’ın yeni zaferi ve ertesi günü yapılacak törenle, geçit resmi, sonra da İmparator Franz’ın kabulü meşgul ediyordu.</p>

  <p>Gözlerini kapadı, ama aynı anda kulaklarında top seslerinin uğultusunu, tüfek seslerini, araba tekerleklerinin tıkırdısını duymaya başladı. İşte, dağlardan gene gergin bir halat gibi silahlı erler iniyor, Fransızlar ateş açıyor, kendisi kalbinin nasıl attığını hissederek Schmidt’le beraber öne doğru ilerliyor, etraflarında kurşunlar neşeli neşeli vızıldıyor ve içinde gene yaşamaktan duyduğu sevincin on mislini duyuyordu. Böylesine bir duyguyu çocukluktan beri duymamıştı. Birden uyandı, kendi kendine çocuk gibi mutlu bir gülümsemeyle:</p>

  <p>— Evet, bütün bunlar oldu! diye söylendi, sonra genç bir adama özgü deliksiz bir uykuya daldı.</p>

  <h2 id="sigil_toc_id_36">XI</h2>

  <p class="nonindent">Ertesi günü uyandı, olup bitenleri zihninden tekrar geçirirken, her şeyden önce, şimdi gidip imparator Franz’a tanıtılması gerektiğini, savunma bakanını, o nazik Avusturyalı yaveri, Bilibin’i ve o akşam konuştuklarını hatırladı. Saraya gitmek için çoktandır giymediği tören üniformasını giyip Bilibin’in çalışma odasına girdi; dinç, heyecanlı ve yakışıklıydı. Çalışma odasında kordiplomatikten dört beş bey vardı. Bolkonski elçilik katibi olan Prens İppolit Kuragin ile zaten tanışıyordu; diğerlerini Bilibin ona tanıttı.</p>

  <p>Bilibin’in evine gelenler, sosyeteye mensup, genç, zengin ve neşeli insanlardı. Viyana’da da ayrı bir grup olmuşlardı. Bu grubun başkanı olan Bilibin onlara “bizimkiler” (<i>Ies nôtres)</i> diyordu. Neredeyse yalnız diplomatlardan oluşan bu grubun savaş ve politikayla hiç ilgisi yoktu; kendilerine göre bazı yüksek sosyete konularıyla, bazı kadınlarla ve mesleğin memurluk tarafıyla ilgileniyorlardı. Bu beyler Prens Andrey’i de kendilerinden biri olarak seve seve gruplarına kabul etmişlerdi. Oysa bu şerefi pek az kimseye veriyorlardı. Söze başlamak için nezaketen ona ordu ve savaş konusunda birkaç soru sordular. Sonra konuşma gene neşeli fıkralar, başı sonu olmayan boş sözlerle dağılıverdi. Aralarından biri, diplomat olan arkadaşının uğradığı başarısızlığı anlatarak:</p>

  <p>— İşin asıl hoş tarafı! diyordu. İşin asıl hoş tarafı şansölye ona Londra’ya atanmasının bir terfi olduğunu, bunu böyle kabul etmek gerektiğini düpedüz söyledi. Artık halini düşünebiliyor musunuz?</p>

  <p>— İşin daha da berbat tarafı var, beyler, Kuragin’in sırrını ele veriyorum: Adamın biri felakete uğramış, bu Donjuán, bu korkunç adam, kalkmış bu felaketten yararlanıyor.</p>

  <p>Prens İppolit, bir Volter koltuğuna oturmuş, ayaklarını koltuğun kolunun üzerinden aşırmıştı. Güldü:</p>

  <p>— <i>Parlez-moi de ça!</i><a class="noteref" href="../Text/notlar.xhtml#f12n34" id="ref34">34</a> dedi.</p>

  <p>Etraftan sesler duyuldu.</p>

  <p>— Donjuan’a bakın, Donjuan’a! Seni gidi sinsi seni!</p>

  <p>Bilibin Prens Andrey’e döndü:</p>

  <p>— Siz bilmiyorsunuz, Bolkonski. Fransız ordusunun bütün vahşeti (Az kalsın Rus ordusunun diyecektim), bu adamın kadınlara yaptıklarının yanında hiç kalır!</p>

  <p>Prens İppolit:</p>

  <p>— <i>La femme est la compagne de l'homme</i>,<a class="noteref" href="../Text/notlar.xhtml#f12n35" id="ref35">35</a> dedi ve tek saplı gözlüğüyle yukarı kaldırdığı ayaklarına bakmaya başladı.</p>

  <p>Bilibin ile “bizimkiler” İppolit’in gözlerinin içine bakarak kahkahalarla güldüler. Prens Andrey, görüyordu ki (Kendi kendine bunu itiraf etmeliydi.) karısından neredeyse kıskandığı bu İppolit, o topluluğun soytarısı olmuştu.</p>

  <p>Bilibin, yavaşça Bolkonski’ye:</p>

  <p>— Hayır, size muhakkak bir Kuragin ziyafeti çekmeliyim, dedi. Politikadan söz ederken bir harika olur. Görseniz öyle ciddi bir tavır takınır ki.</p>

  <p>İppolit’in yanına oturdu, alnını kırıştırarak onunla politikadan konuşmaya başladı. Prens Andrey ile diğerleri etraflarını sardılar. İppolit herkesi anlamlı bir tavırla süzerek konuşuyordu.</p>

  <p>— <i>Le cabinet de Berlin ne peut pas exprimer un sentiment d'alliance, sans exprimer... comme dans sa dernière note... vous comprenez... et puis si sa Majesté l'Empereur ne déroge pas au principe de notre alliance...</i><a class="noteref" href="../Text/notlar.xhtml#f12n36" id="ref36">36</a></p>

  <p>Prens Andrey’in kolunu yakaladı:</p>

  <p>— <i>Attendez! Je n'ai pas fini! Je suppose que l'intervention sera plus forte que la non-intervention. Et...</i><a class="noteref" href="../Text/notlar.xhtml#f12n37" id="ref37">37</a></p>

  <p>Bir an sustu, sonra devam etti:</p>

  <p>— <i>On ne pourra pas imputer à la fin de non-recevoir notre dépêche du 28 novembre. Voilà comment tout cela finira!</i><a class="noteref" href="../Text/notlar.xhtml#f12n38" id="ref38">38</a></p>

  <p>Bolkonski’nin kolunu bıraktı. Bu hareketiyle artık sözlerini bitirdiğini belirtmişti. Bilibin:</p>

  <p>— <i>Demosthènes, je te reconnais au caillou que tu as caché dans ta bouche d'or!</i><a class="noteref" href="../Text/notlar.xhtml#f12n39" id="ref39">39</a> dedi.</p>

  <p>Zevkinden saçlarının altındaki deri hafifçe ileri geri kaymıştı.</p>

  <p>Herkes güldü. İppolit herkesten daha yüksek sesle gülüyordu. Belli ki acı çekiyor, nefesi tıkanıyor ama gene de o her zaman hareketsiz olan yüzünü geren çılgın gülüşünü bastıramıyordu. Bilibin:</p>

  <p>— Şimdi size bir şey söyleyeceğim baylar, dedi. Bolkonski evimde misafirdir. Onu burada, Brünn’de, elimden geldiği kadar ağırlamak, kendisine bulabileceğim ne kadar eğlence yeri varsa hepsini göstermek istiyorum. Eğer Viyana’da olsaydık bu iş kolay olurdu; ama burada bu <i>dans ce vilain trou morave,</i><a class="noteref" href="../Text/notlar.xhtml#f12n40" id="ref40">40</a> bu daha güç olacak, onun için hepinizden yardım istiyorum! <i>Il faut lui faire les honneurs de Brünn!</i><a class="noteref" href="../Text/notlar.xhtml#f12n41" id="ref41">41</a> Siz tiyatroyu üzerinize alın, ben sosyeteyi, siz de İppolit, tabii kadınları.</p>

  <p>“Bizimkiler”den biri kendi parmaklarının uçlarını öptü:</p>

  <p>— Ona Ameli’yi göstermeli. Ne güzel kadındır!</p>

  <p>Bilibin:</p>

  <p>— Sözün kısası, bu kana susamış askeri daha insan sever görüşleri olan bir adam haline getirmeli! dedi.</p>

  <p>Bolkonski saatine baktı:</p>

  <p>— Konukseverliğinizden pek faydalanamayacağımı sanıyorum baylar. Şimdi gitmem gerekiyor.</p>

  <p>— Nereye?</p>

  <p>— İmparatorun huzuruna.</p>

  <p>— Ooo!</p>

  <p>Etraftan sesler yükseldi.</p>

  <p>— Eh güle güle Bolkonski! Güle güle prens! Yemeğe erken gelin. Sizi gezdireceğiz.</p>

  <p>Bilibin, Bolkonski’yi hole kadar uğurlayarak:</p>

  <p>— İmparatorla konuşurken yiyecek şevki ile yürüyüşlerdeki düzeni elinizden geldiği kadar övün dedi.</p>

  <p>Bolkonski gülümsedi:</p>

  <p>— Övmek isterdim ama, bana öyle geliyor ki bunu yapamayacağım.</p>

  <p>— Her neyse! Ne kadar fazla konuşursanız, o kadar iyi. İmparator huzuruna adam kabul etmeye bayılır; kendisi ise konuşmayı hem sevmez hem de bilmez; kendiniz de göreceksiniz ya!</p>

  <h2 id="sigil_toc_id_37">XII</h2>

  <p class="nonindent">İmparator Franz, törende kendisine gösterilen yerde, Avusturyalı subayların arasında duran Prens Andrey’in yüzüne dikkatle bakarak uzun başını ona doğru salladı. Ama törenden sonra, bir gün önce Bolkonski’yle konuşan yaver gelip saygılı bir tavırla, ona imparatorun kendisini huzura kabul etmek istediğini söyledi. İmparator Franz, Prens Bolkonski’yi odanın ortasında ayakta kabul etti. Prens Andrey, konuşma başlamadan önce, imparatorun ne söyleyeceğini şaşırmış gibi davranmasına, kızarıp bozarmasına şaşırdı. İmparator aceleyle:</p>

  <p>— Söyleyin, savaş ne zaman başladı? diye sordu.</p>

  <p>Prens Andrey karşılık verdi. Bu sorudan sonra başka sorular da sordu; hepsi de aynı derecede basitti: “Kutuzov’un sağlığı nasıl? Krems’ten ne zaman ayrıldınız?” gibi... İmparator sanki bütün amacı yalnız belirli sayıda soru sormakmış gibi konuşuyordu. Bu soruların karşılıklarının ise onu ilgilendirmediği belliydi. İmparator:</p>

  <p>— Çarpışma saat kaçta başladı? diye sordu.</p>

  <p>Bolkonski, bu sefer fırsattan faydalanarak gördüğü, bildiği her şeyi daha önceden zihninde tasarladığı gibi gerçeğe uygun olarak anlatabileceğini tahmin ederek heyecanla:</p>

  <p>— Cephede savaşın saat kaçta başladığını majestelerine arz edemeyeceğim, yalnız benim bulunduğum Dürenstein’da ordu saat altıda hücuma geçti, dedi.</p>

  <p>Ama imparator gülümseyerek sözünü kesti:</p>

  <p>— Kaç mil?</p>

  <p>— Nereden nereye kadar, majeste?</p>

  <p>— Dürenstein’dan Krems’e kadar.</p>

  <p>— Üç buçuk mil, majeste.</p>

  <p>— Fransızlar sol kıyıyı bıraktılar mı?</p>

  <p>— Gözcülerin bildirdiklerine göre geri kalanlar gece sallarla çekilip gitmişler.</p>

  <p>— Krems’te yetecek kadar yem var mı?</p>

  <p>— Yetecek kadar yem gönderin!..</p>

  <p>İmparator sözünü kesti.</p>

  <p>— General Schmidt kaçta vuruldu?</p>

  <p>— Saat yedide galiba.</p>

  <p>— Yedide mi? Çok yazık! Çok yazık!</p>

  <p>İmparator bu sözlerden sonra teşekkür ederek hafifçe eğildi. Prens Andrey dışarı çıktı; etrafını hemen saraylılar çevirdi. Her tarafta ona tatlı tatlı bakan gözler görüyor, tatlı sözler işitiyordu. Bir akşam önce gördüğü yaver ona neden saraya inmediğini soruyor, gelip evine yerleşmesini teklif ediyordu. Savunma bakanı yaklaştı, imparatorun kendisine üçüncü dereceden Marie-Thérèse nişanını bağışladığını söyleyerek onu kutladı. İmparatoriçenin mabeyincisi, onu majeste imparatoriçenin dairesine davet ediyordu. Arşidüşes de onu görmek istiyordu. Prens Andrey kime ne cevap vereceğini bilemiyordu. Birkaç saniye düşüncelerini toplamaya çalıştı. Rus elçisi onu omuzundan tutup pencereye doğru götürdü, bir şeyler söylemeye başladı.</p>

  <p>Bilibin’in sözlerinin aksine. Prens Andrey’in getirmiş olduğu haber sevinçle karşılanmış, Tanrı’ya şükretmek için bir dinî tören yapılması kararlaştırılmıştı. Kutuzov’a Marie-Thérèse büyük haç nişanı verilmiş ve bütün orduya ödüller dağıtılmıştı. Bolkonski’ye her taraftan davetler yağmış, bu yüzden o sabah Avusturya’nın önemli devlet adamlarına ziyaretler yapmak zorunda kalmıştı. Saat beşe doğru, ziyaretlerini bitirmiş, çarpışmaları ve yolculuk için babasına yazacağı mektubu tasarlayarak Bilibin’in evine dönüyordu. Bilibin’e gitmeden önce, yanına kitap almak için bir kitapçı dükkânına gitmiş, orada epey vakit geçirmişti. Bilibin’in oturduğu evin önünde yarıya kadar eşya dolu bir araba duruyordu. Bilibin’in uşağı Franz da güç bela taşıdığı bir bavulla kapıda göründü. Bolkonski:</p>

  <p>— Bu da ne? diye sordu.</p>

  <p>Fransız, bavulu güçlükle arabanın üzerine yüklüyordu:</p>

  <p>— <i>Ach Erlaucht!</i> dedi. <i>Wir ziehen noch weiter. Der böse Wicht ist schon wieder hinter uns her!</i><a class="noteref" href="../Text/notlar.xhtml#f12n42" id="ref42">42</a></p>

  <p>Bilibin Bolkonski’yi karşılamak için dışarı çıktı. Her zaman sakin olan yüzü heyecanlıydı.</p>

  <p>— <i>Non, non, avouez que c'est charmant,</i> dedi. <i>Cette histoire du pont de Thabor</i> (Viyana’da bir köprü). <i>Ils l'ont passe sans coup férir.</i><a class="noteref" href="../Text/notlar.xhtml#f12n43" id="ref43">43</a></p>

  <p>Prens Andrey, hiçbir şey anlamıyordu.</p>

  <p>— Siz nerelerdeydiniz Allah aşkına? Nasıl oluyor da şehirde bütün arabacıların bile duydukları bir şeyi bilmiyorsunuz?</p>

  <p>— Arşidüşes’in yanından geliyorum. Oradayken hiçbir şey işitmedim.</p>

  <p>— Her yerde göç hazırlıkları yapıldığını da mı görmediniz?</p>

  <p>Prens Andrey:</p>

  <p>— Görmedim... dedi, sonra birden sabırsızlanarak, Ne oluyor Allah aşkına? diye sordu.</p>

  <p>— Ne mi oluyor? İşin aslını anlatayım, Fransızlar Auersperg’in savunduğu köprüyü geçmişler. Köprü uçurulmamış. Murat dörtnala Brünn üzerine geliyormuş. Bugün yarın burada olacak!</p>

  <p>— Nasıl burada olacak? Nasıl oluyor da köprüyü uçurmadılar? Patlayıcı maddeler konulmuştu ya?</p>

  <p>— Orasını ben size soracaktım. Bunu hiç kimse, hatta Bonapart’ın kendisi bile bilmez.</p>

  <p>Bolkonski, omuzlarını silkti.</p>

  <p>— Ama köprüyü geçtilerse, o zaman ordu mahvoldu demektir; çevrilmiş olacak, dedi.</p>

  <p>Bilibin:</p>

  <p>— İşte asıl mesele burada ya! diye karşılık verdi. Dinleyin: Fransızlar size söylediğim gibi Viyana’ya girmişler. İyi, güzel. Ertesi günü, yani dün sayın mareşallar, Murat, Lanne ve Bliard atlarına binmişler, köprüye doğru gitmişler (Şunu da hatırdan uzak tutmayın ki bunların üçü de Gaskonyalıdır). Aralarından biri, “Baylar biliyorsunuz ki Tabor Köprüsü’ne patlayıcı maddeler konmuştur, karşımızda da korkunç bir <i>tête de pont</i>, on beş bin kişilik bir ordu var. Bu orduya köprüyü uçurması, bizi öbür tarafa geçirmemesi emredilmiş. Ama köprüyü alırsak bu hükümdarımız İmparator Napolyon’un hoşuna gider. Üçümüz gidip bu köprüyü alalım,” diyor. Öbürleri de “Gidelim,” diyorlar; üçü gelip köprüyü alıyorlar, üzerinden geçiyorlar, şimdi de ordularıyla birlikte Tuna’nın bu tarafındalar. Üzerimize geliyorlar, sizin getirdiğiniz haberlerin de üzerine yürüyorlar...</p>

  <p>Prens Andrey, üzüntülü, ciddi bir tavırla:</p>

  <p>— Şakayı bırakın! dedi.</p>

  <p>Bu haber. Prens Andrey için hem üzücü hem de hoş bir şeydi. Rus ordusunun bu kadar ümitsiz bir durumda bulunduğunu öğrenir öğrenmez, aklına şu düşünce gelmişti: Bu durumdan Rus ordusunu kurtarmak kendisine düşüyordu. Onu, adı sanı bilinmeyen subayların arasından çıkarıp ona ilk şöhret yolunu açacak bir Toulon da buydu! Bilibin’i dinlediği anlarda bile, cepheye dönünce orduyu kurtaracak düşüncelerini savaş şûrasında nasıl açıklayacağını ve bu planı yerine getirme işinin nasıl yalnız kendisine verileceğini hayalinde canlandırıyordu.</p>

  <p>— Şakayı bırakın! dedi.</p>

  <p>Bilibin:</p>

  <p>— Şaka etmiyorum, diye devam etti. Bundan daha doğru ve hazin bir şey olamaz. Bu beyler köprüye yapayalnız geliyorlar, beyaz mendiller çıkarıp sallıyorlar, ateşkes anlaşmasının yapıldığını, kendilerinin mareşal olduklarını, Prens Auersperg’le bir görüşme yapmak için geldiklerini bildiriyorlar. Nöbetçi subay, onları <i>tête de pont'a</i> bırakıyor. Onlar subaya bir sürü Gaskonya martavalı okuyorlar: Savaşın bittiğini, İmparator Franz’ın Napolyon’la görüşmek için bir tarih koyduğunu, kendilerinin de Prens Auersperg’le görüşmek istediklerini filan falan söylüyorlar. Subay, Auersperg’e haber yolluyor; bu beyler subayları kucaklıyor, onlarla şakalaşıyor, topların üzerine oturuyorlar, bunlar olup biterken bir Fransız taburu kimseye gözükmeden köprüye ayak basıyor, içinde yanıcı maddeler bulunan çuvalları suya atıyor, <i>tête de pont'a</i> yaklaşıyor. Sonunda bizim orgeneralin ta kendisi, sevgili Prens Auersperg von Mautern çıkageliyor. Ona, “Sevgili düşmanımız! Avusturya ordularının gözbebeği, Türk savaşlarının kahramanı! Artık düşmanlık bitti, birbirimizin elini sıkabiliriz... İmparator Napolyon, Prens Auersperg’i tanımak isteğiyle yanıp tutuşuyor,” diyorlar. Sözün kısası bu beyler (Boşuna Gaskonyalı dememişler onlara.) Auersperg’i öyle tatlı bir söz yağmuruna tutuyorlar, o da Fransız mareşalleriyle böyle çabucak oluşan yakınlıktan öylesine gurur duyuyor, Murat’ın pelerinine, devekuşu tüylerine bakarak öylesine gözü kamaşıyor ki <i>qu'il n'y voit que du feu et oublie celui qu'il devait faire sur l'ennemi</i><a class="noteref" href="../Text/notlar.xhtml#f12n44" id="ref44">44</a> (Sözlerinin heyecanlı akışına rağmen, Bilibin bu kelimelere değer biçilmesine fırsat vermek için bir an susmayı ihmal etmedi). Fransız taburu <i>tête de pont'a,</i> koşuyor, topları yerleştiriyorlar, köprü de böylece alınmış oluyor!</p>

  <p>Kendi anlattığı hikâyenin güzelliğine kapılıp heyecanını yatıştırarak:</p>

  <p>— Hayır, en güzeli de şu... diye devam etti. Patlayıcı maddeleri ateşlemek ve köprüyü uçurmakla görevli topun başındaki çavuş, Fransız birliklerinin köprüye doğru koştuklarını görünce neredeyse ateş edecekmiş, ama Lanne elini tutmuş. Generalinden herhalde daha akıllı olan çavuş, Auersperg’in yanına yaklaşıyor ve ona, “Prens, bu Fransızlar sizi aldatıyorlar,” diyor. Murat, çavuşun konuşmasına izin verilirse işin kaybedilebileceğini anlıyor. Sözde hayretle, (adam tam Gaskonyalıymış) Auersperg’e doğru dönüyor, “Bütün dünyada ün salmış Avusturya disiplini nerede kaldı?” diyor. “Demek sizler alt rütbedeki birinin sizinle böyle konuşmasına izin veriyorsunuz?” <i>C'est génial! Le prince d'Auersperg se pique d'honneur et fait mettre le sergent aux arrêts. Non, mais avouez que c'est charmant toute cette histoire du pont de Thabor. Ce n'est ni bêtise, ni lâcheté...</i><a class="noteref" href="../Text/notlar.xhtml#f12n45" id="ref45">45</a></p>

  <p>Prens Andrey, hemen zihninde kül rengi kaputları, yaraları, barut dumanını, silah seslerini ve kendisini bekleyen şanla şerefi canlandırarak:</p>

  <p>— <i>C'est trahison peut-être,</i><a class="noteref" href="../Text/notlar.xhtml#f12n46" id="ref46">46</a> dedi.</p>

  <p>Bilibin:</p>

  <p>— <i>Non plus. Cela met le cour dans de trop mauvais draps,</i> diye devam etti. <i>Ce n'est ni trahison, ni lâcheté, ni bêtise; c'est comme à Ulm...</i><a class="noteref" href="../Text/notlar.xhtml#f12n47" id="ref47">47</a></p>

  <p>Yerinde bir terim arıyormuş gibi düşünceye daldı, sonra sözünü:</p>

  <p>— <i>C'est... c'est du Mack. Nous sommes mackes,</i><a class="noteref" href="../Text/notlar.xhtml#f12n48" id="ref48">48</a> diye bitirdi. Bunu söylerken <i>un mot</i> söylediğini, hem de bunun taptaze her zaman tekrarlanacak bir mot olduğunu hissetmişti.</p>

  <p>O ana kadar alnında belirmiş kırışıklıklar bir memnunluk işareti olarak hemen kayboluverdi. Bilibin, hafifçe gülümseyerek, dikkatle tırnaklarına bakmaya başladı. Kalkıp odasına doğru giden Prens Andrey’e dönerek birden:</p>

  <p>— Nereye gidiyorsunuz? diye sordu.</p>

  <p>— Yola çıkıyorum.</p>

  <p>— Nereye?</p>

  <p>— Cepheye.</p>

  <p>— Hani iki gün daha kalacaktınız?</p>

  <p>— Öyleydi ama şimdi gidiyorum.</p>

  <p>Prens Andrey, bunu söyledikten sonra yol hazırlığı için gereken emirleri verip odasına gitti. Bilibin odasına gelerek:</p>

  <p>— Biliyor musunuz, azizim, dedi. Sizi düşündüm. Ne diye gidiyorsunuz sanki?</p>

  <p>Bu sözü karşı durulmaz bir delilmiş gibi, yüzündeki bütün kırışıklar kayboluverdi. Prens Andrey, karşısındakine soran bir bakışla baktı, ama hiçbir karşılık vermedi.</p>

  <p>— Neden gidiyorsunuz? Biliyorum, şimdi düşünüyorsunuz ki ordunun tehlikede olduğu şu anda, hemen dörtnala onun yanına gitmek görevinizdir. Bunu anlıyorum, <i>mon cher, c'est de l'heroisme!</i><a class="noteref" href="../Text/notlar.xhtml#f12n49" id="ref49">49</a></p>

  <p>Prens Andrey:</p>

  <p>— Hiç de değil, dedi.</p>

  <p>— Ama siz <i>un philosophe’</i>sunuz.<a class="noteref" href="../Text/notlar.xhtml#f12n50" id="ref50">50</a> O halde tam bir filozof gibi olunuz. Olaylara başka bir açıdan bakınız, görürsünüz ki göreviniz kendinizi korumanızdır. Bunu başkalarına, bu işten başka bir işe yaramayanlara bırakınız... Size geri dönmeniz için emir verilmemiştir. Buradan da sizi bırakan olmamıştır; demek ki burada kalabilir, bizimle beraber kör talih bizi nereye sürüklüyorsa oraya gidebilirsiniz. Diyorlar ki Olmütz şehrine gidecekmişiz. Olmütz çok sevimli bir şehirdir. İkimiz benim arabamda rahatça gideriz.</p>

  <p>Bolkonski:</p>

  <p>— Şakayı bırakın Bilibin, dedi.</p>

  <p>— Ben size apaçık ve dostça söylüyorum. İyice düşünün! Şimdi burada kalmanız mümkünken nereye gideceksiniz? Sizi iki şeyden biri bekliyor (Sol şakağında cildi kırışmıştı): Ya siz orduya gidinceye kadar barış imzalanacak ya da Kutuzov’un bütün ordusu yenilip rezil olacak.</p>

  <p>Bilibin, bu ikili soruna karşı gelinemeyeceğini hissederek kırışan cildini gerdi. Prens Andrey soğuk bir tavırla:</p>

  <p>— Bu konuda bir hüküm veremem, dedi ve “Ben orduyu kurtarmaya gidiyorum” diye düşündü.</p>

  <p>Bilibin: <i>Mon cher, vous êtes un héros!</i><a class="noteref" href="../Text/notlar.xhtml#f12n51" id="ref51">51</a> dedi.</p>

  <h2 id="sigil_toc_id_38">XIII</h2>

  <p class="nonindent">Bolkonski o gece savunma bakanına veda ederek orduya katılmak üzere yola çıktı, onu nerede bulacağını kendisi de bilmiyor, bu yüzden Krems yolunda giderken Fransızların eline düşmekten korkuyordu.</p>

  <p>Brünn’de bütün saray halkı eşyalarını topluyordu, büyük denkler Olmütz’e gönderilmişti bile. Prens Andrey, Etzeldorf yakınlarında Rus ordusunun büyük bir acele ve müthiş bir karışıklık içinde geri çekildiği yola çıktı. Yol, yük arabalarıyla öylesine tıkanmıştı ki, faytonla ilerlemeye imkân yoktu. Prens Andrey, Kazak komutanından bir at, bir de Kazak alarak aç, yorgun bir halde, konvoyların önüne geçerek başkomutanı ve kendi arabasını aramaya koyuldu. Yolda giderken ordunun durumu konusunda en kötü söylentiler kulağına geliyor, karmakarışık kaçan birliklerin hali de, bu söylentileri doğruluyordu. Prens Andrey, Bonapart’ın seferin başlangıcında kendi ordusuna verdiği emirdeki sözleri hatırlıyordu: <i>“Cette, armée russe que l'or de l'Angleterre a transportée des extrémités de l'univers, nous allons lui faire éprouver le même sort que le sort de l'armée d'Ulm”</i><a class="noteref" href="../Text/notlar.xhtml#f12n52" id="ref52">52</a> ve bu sözler onun için de hem o dâhi kahramana karşı bir şaşkınlık hem yaralanmış bir gurur duygusu hem de ün kazanmak ümidini uyandırıyordu. “Ya ölmekten başka yapılacak hiçbir şey kalmazsa?” diye düşünüyordu. “Eh ne yapalım, eğer gerekiyorsa bunda da başkalarından aşağı kalmam!”</p>

  <p>Prens Andrey, ucu bucağı görünmeyen karmakarışık birliklere, yük arabalarına, mekkare kollarına, topçulara, sonra gene arabalara, birbirlerini geçmeye çalışan ve iki üç sıra halinde çamurlu yolu tıkayan çeşit çeşit biçimlerdeki arabalara, bütün bunları küçümseyen bir tavırla bakıyordu. Arkadan, önden, her taraftan, sesin duyulabileceği her yönden tekerlek tıkırtıları, arabalarla top kundaklarının gövdelerinin gürültüsü, atların nal sesleri, kırbaç şaklamaları, “deh” sesleri, erlerin, subayların ve emir erlerinin küfürleri duyuluyordu. Yolun kenarlarında birbiri arkasından devrilmiş, derileri yüzülmüş ya da yüzülmemiş atlar, kırılmış arabalar, bu kırılmış arabaların başına oturmuş, ne bekledikleri bilinmeyen tek tek erler, kendi birliklerinden ayrılmış, kalabalık bir halde komşu köylere giden ya da köylerden tavuk, koyun, saman ve başka kim bilir neyle dolu çuvallar sürükleyen erler görünüyordu. İnişlerle yokuşlarda kalabalık daha da yoğunlaşıyor, etrafı uğultu halinde çığlıklar kaplıyordu.</p>

  <p>Dizlerine kadar çamura batmış erler elleriyle top ve nakliye arabalarını kaldırmaya çalışıyorlardı; kırbaçlar şaklıyor, nallar kayıyor, oklar kırılıyor, göğüsleri yırtarcasına çığlıklar duyuluyordu. Harekâtı idare eden subaylar, yük arabalarının arasında bir ileri bir geri gidiyorlardı. Ortalığı kaplayan uğultu içinde sesleri çok zayıf kalıyor ve yüzlerinden bu karışıklığı gidermekten umut kestikleri belli oluyordu.</p>

  <p>Bolkonski, Bilibin’in sözlerini hatırlayarak: “<i>Voilà le cher</i> Ortodoks ordusu”<a class="noteref" href="../Text/notlar.xhtml#f12n53" id="ref53">53</a> diye düşündü.</p>

  <p>Bu adamlardan birine başkomutanın nerede olduğunu sormak isteğiyle atını bir yük arabasına doğru sürdü. Tam karşıdan tek atlı garip bir araba geliyordu; belli ki bunu derme çatma vasıtalarla erler yapmışlardı. Bu araba yük arabası, kabriole ve fayton arasında bir şeydi. Arabayı bir er idare ediyor, deri körüğün ve yağmurluğun altında baştan aşağı şallara sarınmış bir kadın oturuyordu. Prens Andrey yaklaştı. Neredeyse soru sormak üzereydi. Birden arabanın içinde oturan kadının can havliyle attığı çığlıklar dikkatini çekti. Konvoyu idare eden subay, bu arabayı götüren eri başka arabaların önüne geçmek istediği için dövüyor ve kırbaç arada bir arabanın yağmurluğuna çarpıyordu. Kadın acı acı bağırıyordu. Prens Andrey’i görünce yağmurluğun altından dışarı sarktı, halı desenli şalın altından çıkardığı zayıf ellerini sallayarak:</p>

  <p>— Yaver bey! Sayın yaver bey! Allah aşkına... Koruyun beni. Böyle giderse ne olacak? Ben yedinci avcı alayı doktorunun karısıyım... Geçmemize izin vermiyorlar, geride kaldık, bizimkileri kaybettik...</p>

  <p>Subay, öfke içinde ere:</p>

  <p>— Pestilini çıkarırım, dön geri diyorum sana! diye bağırıyordu. O sürtüğünle birlikte geri dön diyorum!</p>

  <p>Doktorun karısı:</p>

  <p>— Yaver bey, koruyun beni. Nedir bu? diye bağırıyordu.</p>

  <p>Prens Andrey, atını subaya doğru sürdü:</p>

  <p>— Bu arabanın geçmesine izin verin. İçinde bir kadın olduğunu görmüyor musunuz?</p>

  <p>Subay onu tepeden tırnağa süzdü, karşılık vermeden tekrar ere döndü:</p>

  <p>— Konvoyu geçmek neymiş öğretirim sana... Geri bas!</p>

  <p>Prens Andrey, dudaklarını kısarak:</p>

  <p>— Bırakın geçsinler diyorum size! diye tekrar etti.</p>

  <p>Subay birden sarhoş gibi kendinden geçmiş bir halde öfkeyle ona döndü:</p>

  <p>— Sen kim oluyorsun? diye bağırdı. Sen kim oluyorsun? (Kasıtla “sen” sözünün üzerine basarak söylüyordu.) Sen buranın komutanı mısın? Ha? Burada komutan benim, sen değilsin!</p>

  <p>Sonra tekrar ere seslendi:</p>

  <p>— Hey! Sana söylüyorum, geri bas yoksa pestilini çıkarırım.</p>

  <p>Belli ki bu söz subayın hoşuna gidiyordu. Arkadan bir ses duyuldu:</p>

  <p>— Yaverciğe amma da haddini bildirdi!</p>

  <p>Prens Andrey, subayın, insanı ne dediğini bilemez bir hele getiren ve nedeni olmayan çılgın bir öfkeye tutulduğunu anladı. Arabadaki doktor karısını savunması yüzünden dünyada en çok korktuğu şeyin, <i>ridicule</i><a class="noteref" href="../Text/notlar.xhtml#f12n54" id="ref54">54</a> denilen şeyin başına gelmiş olduğunu anlıyordu ama içgüdüsü onu başka yöne sürüklüyordu. Daha subay son sözleri bitirir bitirmez, Prens Andrey çılgınca, öfkeden çirkinleşmiş bir yüzle atını ona doğru sürdü, kamçısını kaldırdı:</p>

  <p>— Bırak...ın... geç...sin...ler!</p>

  <p>Subay, kolunu sallayarak hızla geri çekildi:</p>

  <p>— Ne olduysa hep genel kurmaydakilerin yüzünden oldu. Bütün kanşıklığı onlar çıkardı! diye homurdandı. Madem öyle, dilediğinizi yapın.</p>

  <p>Prens Andrey, ona “kurtarıcı” diyen doktor karısının yanından gözlerini bile kaldırmadan hızla uzaklaştı, kendisini küçük düşüren bu sahnenin bütün ayrıntılarını tiksintiyle hatırlayarak başkomutanın bulunduğunu söyledikleri köye doğru dörtnala gitti.</p>

  <p>Köye girince, atından indi, bir dakikacık olsun dinlenmek, biraz bir şey yemek ve kendisine acı veren o gurur yaralayıcı düşüncelerine çeki düzen vermek için ilk gördüğü eve yaklaştı. Evin penceresine yaklaşırken “Bu ordu değil, bir alçaklar sürüsü,” diye düşünüyordu. Bu sırada tanıdığı bir ses, onu adıyla çağırdı.</p>

  <p>Dönüp baktı, küçük pencereden Nesvitski ağız dolusu bir şeyler çiğneyerek ellerini sallıyor, onu yanına çağırıyordu:</p>

  <p>— Bolkonski! Bolkonski! İşitmiyor musun yahu! Çabuk buraya gel!</p>

  <p>Prens Andrey eve girince Nesvitski ile bir başka yaverin bir şeyler yediklerini gördü. Hemen Nesvitski’ye döndüler, bir haber duyup duymadığını sordular. Prens Andrey, çok iyi tanıdığı bu yüzlerde, bir endişe ve telaş ifadesi fark etti. Bu ifade her zaman güler yüzlü olan Nesvitski’de daha da belirliydi. Bolkonski:</p>

  <p>— Başkomutan nerede? diye sordu.</p>

  <p>Yaver:</p>

  <p>— Burada, şuradaki evde, diye karşılık verdi.</p>

  <p>Nesvitski sordu:</p>

  <p>— Söyle bakalım, barış olacakmış, teslim olmuşuz, diyorlar. Doğru mu?</p>

  <p>— Ben de size soracaktım. Benim bildiğim bir şey yok. Yalnız size güç bela ulaşabildim, ancak bunu söyleyebilirim.</p>

  <p>Nesvitski:</p>

  <p>— Kardeşim, bizde durum berbat! dedi. Korkunç bir şey! Pişman oldum kardeşim, Mack'la alay etmiştik! Kendimiz ise ondan daha beter duruma düştük! Otursana! Biraz bir şey ye.</p>

  <p>Öbür yaver:</p>

  <p>— Şu anda ne araba bulabilirsiniz ne de herhangi bir şey prens, dedi. Sizin Piyotr da kim bilir nerededir.</p>

  <p>— Genel karargâh nerede?</p>

  <p>— Znaym’de konaklıyoruz.</p>

  <p>Nesvitski:</p>

  <p>— Ben ise ihtiyacım olan ne varsa hepsini iki beygire yükledim, denkleri de mükemmel yaptılar. Şimdi artık Bohemya Dağları’na bile kaçabilirim, durum kötü kardeşim, dedi.</p>

  <p>Sonra Prens Andrey’in bir Leyde şişesine dokunmuş gibi birden irkildiğini fark ederek sordu:</p>

  <p>— Ne oluyorsun yahu? Hasta mısın, neden öyle irkiliyorsun?</p>

  <p>Prens Andrey:</p>

  <p>— Bir şeyim yok, diye karşılık verdi.</p>

  <p>O anda, alay doktorunun karısını ve mühimmat konvoyunu götüren subayla yaptığı çatışmayı hatırlamıştı.</p>

  <p>— Başkomutan burada ne yapıyor? diye sordu.</p>

  <p>Nesvitski:</p>

  <p>— Ben de hiçbir şey anlamıyorum, dedi.</p>

  <p>Prens Andrey:</p>

  <p>— Benim anladığım bir tek şey var, o da şu: Bütün bunlar alçaklık, adilik, bayağılık, kepazelik, diyerek başkomutanın bulunduğu eve gitti.</p>

  <p>Kutuzov’un arabası ile maiyet subaylarına ait yorgun atların ve kendi aralarında yüksek sesle bir şeyler konuşan Kazakların yanından geçen Prens Andrey, sofaya girdi. Prens Andrey’e söyledikleri gibi izbenin içinde Kutuzov ile Prens Bagration ve Weierother bulunuyorlardı. Weierother öldürülen Schmidt’in yerine tayin edilen Avusturyalı generaldi. Sofada kısa boylu Kozolovski, bir yazıcının önünde yere çömelmişti. Yazıcı üniformasının kollarını sıvamış küçük bir fıçının üzerinde hızlı hızlı yazı yazıyordu. Kozolovski’nin yüzünde büyük bir yorgunluk vardı, onun da gece hiç uyumadığı belliydi. Prens Andrey’e baktı, hatta ona başıyla selam bile verdi. Ama yazıcıya bir şeyler yazdırmaya devam etti:</p>

  <p>— İkinci satır... Yazdın mı? dedi. Kievski alayının humbaracıları, Podolski...</p>

  <p>Yazıcı saygısız bir tavırla ve öfkeyle Kozolovski’ye bakarak:</p>

  <p>— Yetişemiyorum, komutanım, diye karşılık verdi.</p>

  <p>Kapının öbür tarafından Kutuzov’un hoşnutsuzluğunu belli eden heyecanlı sesi duyuluyor, yabancı bir ses arada bir sözlerini kesiyordu. Prens Andrey, bu seslerdeki ifadeden, Kovlovski’nin kendisine hiç ilgi göstermeden bakmasından, müthiş yorgun olan yazıcının saygısızlığından, Kovlovski’yle yazıcının başkomutana bu kadar yakın bir yerde, bir fıçının yanında yerde oturmalarından, atlara bakan Kazakların evin pencereleri dibinde yüksek sesle gülmelerinden, sözün kısası bütün bunlardan, herhalde çok önemli bir şeyin, bir felaketin olduğunu hissediyordu.</p>

  <p>Prens Andrey, Kozolovski’ye dönerek ısrarla sorular sordu. Kozolovski:</p>

  <p>— Şimdi söylerim prens, dedi. Bagration’a harekât planı yazılıyor.</p>

  <p>— Teslim olduk mu?</p>

  <p>— Öyle bir şey yok; savaş için emirler verildi.</p>

  <p>Prens Andrey, seslerin duyulduğu kapıya doğru yürüdü. Fakat tam kapıyı açacağı sırada, içerideki sesler sustu, kapı kendiliğinden açıldı, eşikte yüzü şiş, kartal burunlu Kutuzov göründü. Prens Andrey, Kutuzov’un tam karşısında duruyordu; ama başkomutanın gören tek gözünün bakışından, o anda düşünceleri ve sıkıntılarıyla ne kadar meşgul olduğu, bir an için nasıl çevresini göremediği anlaşılıyordu. Yaverinin yüzüne bakıyor, onu bir türlü tanıyamıyordu. Kozolovski’ye döndü:</p>

  <p>— E, bitti mi? diye sordu.</p>

  <p>— Hemen bitiyor, sayın komutanım.</p>

  <p>Başkomutanın arkasından Bagration çıktı; orta boylu, yüzü doğulu insanlar gibi sert ve hareketsiz, daha yaşlanmamış kupkuru bir adamdı. Prens Andrey bir zarf uzatarak oldukça yüksek sesle:</p>

  <p>— Geldiğimi bildirmekten şeref duyarım, diye tekrarladı.</p>

  <p>— Ha Viyana’dan mı geliyorsunuz? Peki. Sonra konuşuruz, sonra!</p>

  <p>Kutuzov, Bagration’la birlikte kapının önüne çıktı. Bagration’a:</p>

  <p>— Haydi güle güle prens, dedi. Tanrı yardımcın olsun. Seni kutsarım, inşallah büyük bir başarı kazanırsın.</p>

  <p>Kutuzov’un yüzü birden yumuşadı, gözleri doldu. Sol eliyle Bagration’u kendine çekti, yüzüklü sağ eliyle de bunu yapmaya alışkın olduğunu belli eden bir hareketle haç çıkardı, tombul yanağını ona uzattı. Bagration ise Kutuzov’u yanağından değil, boynundan öptü.</p>

  <p>Kutuzov:</p>

  <p>— İsa yardımcın olsun, diye tekrar etti, arabaya yaklaşarak Bolkonski’ye doğru döndü. “Sen de benimle birlikte gel,” dedi.</p>

  <p>— Sayın başkomutanım, ben burada faydalı olmak isterdim. İzin verin burada. Prens Bagration’un birliğinde kalayım.</p>

  <p>Kutuzov, lafı Bolkonski’nin ağzından aldığını fark ederek:</p>

  <p>— Otur, dedi. İyi subaylara benim ihtiyacım var! Benim ihtiyacım!</p>

  <p>Arabaya binip birkaç dakika hiç konuşmadan gittiler. Sonra Kutuzov, yaşlılara özgü keskin bir kavrayışla Bolkonski’nin ruhunda olup bitenleri anlamış gibi:</p>

  <p>— Daha ileride yapılacak çok iş var, dedi. Sonra kendi kendine konuşur gibi, “Onun birliğinin onda biri yarına sağ çıkarsa Tanrı’ya şükrederim,” diye söylendi.</p>

  <p>Prens Andrey, Kutuzov’a baktı. Elinde olmayarak, kendisinden yarım metre kadar uzaklıkta, Kutuzov’un şakağındaki tertemiz, büzülmüş yara izi ile akmış gözü dikkatini çekti; İsmail’de bir kurşun o noktada başına saplanmıştı. Bolkonski, “Evet, onun bu adamların ölümünden bu kadar sakin söz etmeye hakkı vardır!” diye düşündü.</p>

  <p>— Ben de onun için beni birliğe göndermenizi rica ediyorum, dedi.</p>

  <p>Kutuzov karşılık vermedi. Prens Andrey’in söylediğini daha o anda unutmuş gibiydi. Oturduğu yerde derin derin düşünüyordu. Beş dakika sonra arabanın yumuşak yayları üzerinde hafif hafif sallanan Kutuzov, Prens Andrey’e döndü. Yüzünde en küçük bir heyecan yoktu. İnceden inceye alay ederek Prens Andrey’e imparatorla yapmış olduğu görüşmeyi Krems işi için sarayda kulağına gelen söylentileri ve ikisinin de tanıdığı bazı kadınları sormaya başladı.</p>

  <h2 id="sigil_toc_id_39">XIV</h2>

  <p class="nonindent">Kutuzov, 1 Kasım günü, kendi casusundan, komutası altında bulunan ordunun içinden çıkılmaz bir duruma düştüğü haberini almıştı. Casus raporunda Fransızların büyük kuvvetlerle Viyana Köprüsü’nü aştıklarını, Kutuzov’un Rusya’dan gelen ordularla birleşeceği yola yürüdüklerini bildiriyordu. Eğer Kutuzov Krems’te kalsaydı, Napolyon’un yüz elli bin kişilik ordusu onun bütün bağlantılarını kesecek, yorgunluktan bitmiş kırk bin kişilik ordusunu çevirecek, böylece Kutuzov da Mack’ın Ulm’daki durumuna düşmüş olacaktı. Rusya’dan gelen ordularla birleşmek için gitmesi gereken yoldan ayrılmaya karar verseydi o zaman daha üstün kuvvetteki düşmana karşı kendini savunmaya çalışarak Bohemya Dağları’nın bilinmeyen bölgelerinde yolsuz ilerlemek ve Buksgevden ile birleşmekten tamamen umudu kesmek zorunda kalacaktı. Krems’ten Olmütz’e giden yolda, Rusya’dan gelen ordularla birleşmek üzere geri çekilmeye karar verecek olsa, Viyana’da köprüyü geçen Fransızların kendisinden önce davranmaları tehlikesini göze almak, böylece yürüyüş halindeyken bütün ağırlık kolları ve konvoylarla birlikte kendisinden üç misli daha kuvvetli ve onu iki taraftan kuşatan bir düşmanla savaşı kabul etmeye zorlanacaktı.</p>

  <p>Kutuzov bu sonuncu çözüm yolunu seçti.</p>

  <p>Casusun bildirdiğine göre, Fransızlar Viyana’da köprüyü geçtikten sonra hızlı yürüyüşle Kutuzov’un geri çekilme hattı üzerinde, yüz verstten biraz daha ileride bulunan Znaym’e doğru ilerliyorlardı. Znaym’e Fransızlardan önce varmak, orduyu kurtarmak için büyük bir umuda kavuşmak demekti; Fransızların Znaym’e daha önce varmalarına imkân vermek, bütün ordunun şerefini Ulm’daki gibi çiğnetmek ya da onu büsbütün yok olmaya doğru sürüklemekti. Ama bütün orduyla oraya Fransızlardan önce varmak imkânsızdı. Fransızların Viyana’dan Znaym’e gitmek için geçecekleri yol, Rusların Krems’ten Znaym’e gidecekleri yoldan hem daha kısa hem daha iyiydi.</p>

  <p>Kutuzov haberi aldığı gece, Bagration’un dört bin kişi ilk öncü kuvvetlerini sağ taraftan, dağlık Krems Znaym yolundan Viyana-Znaym yolu üzerine göndermişti. Bagration, bu yolu hiç dinlenmeden geçmek, sonra karşısına Viyana’yı, arkasına Znaym’ı alarak durmak ve oraya Fransızlardan önce varabilirse onları elinden geldiği kadar oyalamak zorundaydı. Kutuzov ise bütün ağırlık kollarıyla Znaym’e hareket etti.</p>

  <p>Bagration aç, ayakları çıplak erlerle fırtınalı bir gecede dağlık bölgelerinde kırk beş verst yürüdükten sonra, kuvvetlerinden üçte birini geride bırakmış olarak Viyana-Znaym yolu üzerindeki Hollabrun’a, Viyana’dan oraya yaklaşan Fransızlardan birkaç saat önce ulaştı. Kutuzov’un ağırlık kollarıyla beraber Znaym’e varması için daha bir gün bir gece yol alması gerekiyordu. Bagration’un ordunun kurtulmasını sağlamak için, yorgunluktan bitkin, aç, dört bin erle Holibrun’da karşılaştığı düşman ordusunu tam bir gün, bir gece oyalaması gerekiyordu, bunun imkânsız bir şey olduğu belliydi. Ama kaderin garip bir oyunu imkânsız olanı mümkün hale getirdi. Viyana Köprüsü’nün savaşsız Fransızların eline teslim edilmesini sağlayan aldatmaca, Murat’ta Kutuzov’u da aldatmak isteğini uyandırdı.</p>

  <p>Murat, Znaym yolu üzerinde Bagration’un zayıf kuvvetlerine rastlayınca bunun Kutuzov’un bütün ordusu olduğunu sanmıştı. Bu orduyu kesin olarak bozguna uğratmak için Viyana yolundan gelen orduları bekliyordu. Bu amaçla her iki taraftaki birliklerin yerlerini değiştirmemeleri şartıyla üç günlük bir ateşkes teklif etti. Murat barış görüşmelerinin başlamış olduğunu, bu yüzden boşuna kan dökülmemesi için ateşkes teklif ettiğini ileri sürüyordu. Öncü kuvvetlerin başında bulunan Avusturyalı general Kont Nostitz, Murat’nın gönderdiği sözcünün söylediklerine inandı ve geriye çekilerek Bagration’un tümeninin önünü açık bıraktı. Bir başka sözcü, Rus hatlarına gelerek yine aynı haberi, barış konusunda görüşmeler yapıldığı haberini getirdi ve Rus ordularına gene üç günlük bir ateşkes teklif etti. Bagration ateşkesi kabul etmeye ya da etmemeye yetkili olmadığını bildirdi, sonra kendisine yapılan teklifi bir raporla bildirmek üzere yaverini Kutuzov’a gönderdi.</p>

  <p>Ateşkes Kutuzov’un zaman kazanmasını sağlayacak, Bagration’un yorgun birliklerine dinlenmek, ağırlık kolları ile nakliye arabalarının da (Bunların harekâtı Fransızlardan gizli kalmıştı.) hiç olmazsa bir atış boyu daha Znaym’e yaklaşmasına imkân verecek tek çareydi. Ateşkes, orduyu kurtarmak için beklenmedik tek çözüm yoluydu. Kutuzov, bu haberi alır almaz, hemen yanında yaver olarak bulunan General Wintzengerode’yi düşman karargâhına gönderdi. Wintzengerode yalnız ateşkesi kabul etmekle kalmayacak, teslim şartlarını da teklif edecekti; bu arada Kutuzov, yaverlerini Krems-Znaym yolunda ilerleyen ağırlık kollarının elden geldiği kadar acele etmelerini sağlamak için geriye gönderdi. Bagration’un aç, bitkin hale gelmiş birlikleri, tek başlarına bütün ordunun ağırlık kollarının hareketini gizlemeye çalışacak, kendilerinden sekiz kat kuvvetli bir düşman karşısında hiç kımıldamadan duracaklardı.</p>

  <p>Kendisini hiçbir bakımdan bağlamayan teslim teklifinin ağırlık kollarından bir kısmının ilerlemesi için zaman kazandıracağı ve Murat’nın hatasının çok kısa bir süre içinde ortaya çıkacağı konusunda Kutuzov’un yaptığı tahminler gerçekleşti. Hollabrun’dan yirmi beş verst kadar ileride bulunan Schönbrunn’da, Bonapart, Murat’nın gönderdiği rapordan ateşkes ve Rus ordusunun teslimi ile ilgili teklifleri haber alır almaz, işin içinde bir aldatma olduğunu anlayarak Murat’ya aşağıdaki mektubu gönderdi:</p>

  <blockquote>

    <p><i>Schönbrunn 25 Brumaire, 1805, sabah saat 8.</i></p>

    <p class="bl_extract1"><i>Au prince Murat. Schönbrunn, 25 brumaire en 1805 à huit heures du matin.</i></p>

    <p><i>Il m'est impossible de trouver des termes pour vous exprimer mon mécontentement. Vous ne commandez que mon avant-garde et</i> vous <i>n'avez pas le droit de faire d'armistice sans mon ordre. Vous me faites perdre le fruit d'une campagne. Rompez l'armistice sur le champ et marchez à l'ennemi, vous lui ferez déclarer que le général qui a signé cette capitulation n'avait pas le droit de le faire, qu'il n'y a que l'empereur de Russie qui ait ce droit.</i></p>

    <p><i>Toutes les fois cependant que l'empereur de Russie ratifierait la dite convention, je la ratifierai; mais ce n'est qu'une ruse. Marchez, détruisez l'armée russe... vous êtes en position de prendre son bagage et son artillerie.</i></p>

    <p><i>L'aide-de-camp de l'Empereur de Russie est un... Les officiers ne sont rien quand ils n'ont pas de pouvoirs: celui-ci n'en avait point..</i></p>

    <p><i>Les Autrichiens se sont laissé jouer pour le passage de pont de Vienne, vous vous laissez jouer par un aide-de-camp de l'Empereur.</i></p>

    <p class="bl_right"><i>Napolyon</i>”<a class="noteref" href="../Text/notlar.xhtml#f12n55" id="ref55">55</a></p>

  </blockquote>

  <p>Bonapart’ın yaveri, bu korkunç mektupla dörtnala Murat’ya gidiyordu. Kendi generallerine güvenmeyen Bonapart da muhafız kıtalarıyla birlikte, hazır kurbanı elinden kaçırmak korkusuyla savaş alanına ilerliyordu. Bagration’un dört bin askeri ise neşeyle çoban ateşleri yakıyor, üstünü başını kurutuyor, ısınıyor, üç günden beri ilk defa lapa pişiriyordu. Kıtalardaki insanlardan hiçbiri başına gelecek olanı bilmiyor, olacakları aklından bile geçirmiyordu.</p>

  <h2 id="sigil_toc_id_40">XV</h2>

  <p class="nonindent">Kutuzov’a açıkladığı isteğinde ısrar eden Prens Andrey, akşama doğru saat dörtte Grunt’a gelip Bagration’un yanına çıktı. Bonapart’ın yaveri daha Murat’nın kıtasına gelmemiş, savaş henüz başlamamıştı. Bagration’un kıtasında kimse genel gidişat hakkında bir şey bilmiyor, barıştan söz ediliyor, ama mümkün olduğuna inanılmıyordu. Savaştan da söz ediyorlar, ama onun da yakın olduğuna inanmıyorlardı.</p>

  <p>Bolkonski’nin sevilen ve güvenilen bir yaver olduğunu bilen Bagration, onu bir komutan olarak özel bir ilgi ve hoşgörü ile karşıladı, ona herhalde hemen ya da ertesi günü savaşılacağını anlattı ve savaş sırasında yanında bulunmakta ya da artçı kuvvetlerin yanına gidip geri çekilişin düzenini sağlamakta (ki bu da çok önemliydi) serbest bıraktı.</p>

  <p>Sonra Prens Andrey’i sakinleştirmek istiyormuş gibi:</p>

  <p>— Fakat herhalde şimdilik bir şey olmayacak, dedi.</p>

  <p>Bagration, “Eğer bu, madalya kazansın diye gönderilen sıradan bir Genel Kurmay züppesi ise artçıların arasında da madalyasını kazanabilir, yok, eğer benim yanımda kalmak istiyorsa varsın kalsın... Cesur bir subaysa işe yarar,” diye düşündü. Prens Andrey, kendisine bir görev verilirse gideceği yeri bilmek istediğini söyledi, mevzileri dolaşıp birliklerin nerelere yerleştirildiğini öğrenmek için izin istedi. Birliğin giyinmiş kuşanmış, işaret parmağında elmas bir yüzüğü olan yakışıklı kurmay nöbetçi subayı, istekli ama kötü bir Fransızca ile Prens Andrey’i dolaştırmak teklifinde bulundu.</p>

  <p>Her tarafta yüzleri kederli, üstü başı ıslanmış, sanki etrafta bir şeyler aranıyormuş gibi davranan subaylarla köyden kapılar, sıralar, çitler taşıyan erler görülüyordu.</p>

  <p>Kurmay subay, bu erleri göstererek:</p>

  <p>— Bu adamlardan bir türlü kurtulamıyoruz prens, dedi. Komutanları salıveriyor onları. Şurada ise...</p>

  <p>Bunu söylerken kantinin bulunduğu çadırı işaret ediyordu:</p>

  <p>— Hep toplanıp oturuyorlar. Daha bu sabah hepsini içeriden kovdum: Bakın, gene dolu! Yanlarına yaklaşıp onları ürkütmeli Prens. Bir dakika!</p>

  <p>Daha ağzına bir lokma koymamış olan Prens Andrey:</p>

  <p>— İçeri girelim, ben de şuradan biraz biraz peynir ekmek alayım, dedi.</p>

  <p>— Neden söylemediniz prens? Sizi ağırlardım, herhalde.</p>

  <p>Atlardan inip kantinin bulunduğu çadıra girdiler. Yüzlerinden bitkinlikleri anlaşılan kıpkırmızı olmuş birkaç subay, masalara oturmuş yiyor, içiyorlardı. Kurmay subay, daha önce birkaç defa aynı şeyi tekrarlamış bir insan tavrıyla azarlar gibi:</p>

  <p>— Nedir bu hal beyler? dedi. Görevden böyle ayrılmak olur mu? Prens, burada kimsenin toplanmamasını emretti. Ya siz sayın yüzbaşı...</p>

  <p>Bunu üstü başı çamur içinde, kısa boylu, ayağında çizme bulunmayan (çizmelerini kurusun diye kantinciye vermişti) ve içeriye girenlerin karşısında çorapla ayağa kalkarak pek tabii olmayan bir tavırla gülümseyen kısa boylu, zayıf topçu subayına söylemişti.</p>

  <p>— Siz hiç utanmıyor musunuz Yüzbaşı Tuşin? diye devam etti. Bir topçu subayı olarak başkalarına örnek olmanız gerekir. Öyleyken ayağınızda çizme yok! Alarm işareti verilse çizmesiz ne yaparsınız? (Kurmay subay gülümsedi.) Lütfen hepiniz yerlerinize dönün beyler! Hepiniz, hepiniz!</p>

  <p>Bunu bir komutan tavrıyla söylemişti. Prens Andrey, elinde olmayarak gülümsedi. Yüzbaşı Tuşin’e baktı. Tuşin, hiçbir şey söylemeden gülümseyerek çizmesiz ayaklarını yerinde sayıyormuş gibi kaldırıp indirerek iri, zeki, şefkatli gözlerinin soran bakışlarını bir Prens Andrey’e, bir kurmay subaya çeviriyordu.</p>

  <p>Bulunduğu güç durumdan işi şakaya vurarak kurtulmak istediği belli olan Yüzbaşı Tuşin, gülümseyerek çekingen bir tavırla:</p>

  <p>— Erlerin söylediğine göre, insan yalınayak daha hızlı koşarmış, dedi.</p>

  <p>Ama daha sözünü bitirmeden yaptığı şakanın hoşa gitmediğini, tutmadığını anlayarak utandı. Kurmay subay ciddiliğini kaybetmemeye çalışarak:</p>

  <p>— Lütfen yerlerinize! dedi.</p>

  <p>Prens Andrey, topçunun haline bir daha baktı. Onda tuhaf ve askerlikle hiçbir ilgisi olmayan, biraz gülünç ama çok cana yakın bir taraf vardı.</p>

  <p>Kurmay subay ile Prens Andrey atlarına binip yollarına devam ettiler. Köyden çıkınca çeşitli kıtalardan subaylarla erlere rastlayıp onları geçtiler, solda yeni kazılmış kırmızımtırak çamurla bir tahkimat yapıldığını gördüler. Birkaç bölük er, soğuğa rağmen, sırtlarında yalnız birer gömlekle beyaz karıncalar gibi, bu tahkimatın üzerinde uğraşıp duruyorlardı; yığının üzerinden kimin çıkardığı görünmeyen kürek kürek kırmızı balçık atılıyordu. Prens Andrey’le kurmay subay, tahkimata yaklaşıp onu gözden geçirdiler, sonra yollarına devam ettiler. Tahkimatın hemen arkasında oradan koşarak gelen erlerle durmadan nöbet değiştiren birkaç düzine ere rastladılar. Bu zehirli havadan bir an önce kurtulmak için burunlarını tıkayarak atlarını tırısa kaldırmak zorunluluğunu duydular. Nöbetçi kurmay subay:</p>

  <p>— <i>Voilà l'agrément des camps, monsieur le prince,</i><a class="noteref" href="../Text/notlar.xhtml#f12n56" id="ref56">56</a> dedi.</p>

  <p>Karşı tepeye çıktılar. Bu tepeden artık Fransızlar görünüyordu. Prens Andrey durup dikkatle bakmaya başladı. Kurmay subay en büyük noktayı işaret ederek:</p>

  <p>— İşte bizim batarya şurada, dedi. Hani çizmesiz oturan budala var ya, onun bataryası; oradan her şey görünüyor. Gidelim prens!</p>

  <p>Prens Andrey, kurmay subaydan kurtulmak isteğini duydu:</p>

  <p>— Çok teşekkür ederim, artık yalnız gidebilirim. Hiç zahmet etmeyin, rica ederim.</p>

  <p>Kurmay subay geride kaldı. Prens Andrey tek başına ilerledi. Düşmana yaklaştıkça birliklerin daha düzenli, daha neşeli olduğunu görüyordu. En büyük düzensizlik ve sıkıntı Znaym önlerinde Fransızlara on verst uzaklıkta olup, Prens Andrey’in o sabah yanından geçtiği ağırlık kulundaydı. Grunt’ta da oldukça yoğun bir endişe ve bilinmeyen bir şeyden korku seziliyordu. Ama Prens Andrey Fransız hatlarına yaklaştıkça, birliklerin daha güvenli göründüklerini fark ediyordu. Erler sırtlarında kaputları, sıralanmış duruyor, bir çavuşla bir onbaşı erleri sayıyor, sıraların en sonundaki erin göğsüne parmakla basarak elini kaldırmasını emrediyorlardı; düzlükte dört bir yana dağılmış erler ağaç ve tahta taşıyor, neşeyle konuşa gülüşe barakalar kuruyor, çoban ateşlerinin başında giyinmiş ya da çıplak erler oturuyor, gömleklerini, ayaklarına sardıkları çaputları kurutuyor, bazıları kaputlarıyla çizmelerini tamir ediyorlardı; bir kısmı da karavanalarla aşçıların başında toplanmış duruyorlardı. Bölüklerden birinde yemek hazırdı, erler yüzlerinde bir açgözlülük ifadesiyle dumanı tüten kazanlara bakıyor, bölük emininin tahta bir çanak içinde barakasının önünde, bir kütüğün üzerinde oturan subaya götürdüğü yemeğin tadılıp kontrol edilmesini bekliyorlardı.</p>

  <p>Daha talihli olan bir başka bölükte (talihliydi, çünkü votka, öyle herkeste yoktu) erler geniş omuzlu, yüzü çiçek bozuğu bir çavuşun etrafında duruyor, çavuş da küçük bir fıçıyı eğerek sırayla uzatılan matara kapaklarına votka dolduruyordu. Erler yüzlerinde dinî heyecana benzeyen bir duyguyla mataraları ağızlarına götürüyor, dikiyor, ağızlarını çalkalıyor, kaputlarının kollarıyla dudaklarını silerek neşelenmiş yüzlerle çavuşun yanından uzaklaşıyorlardı. Yüzleri öylesine sakindi ki sanki bütün bunlar birliğin en azından yarısını yere serecek bir işten önce düşmanın gözü önünde değil de vatanın herhangi bir yerinde, rahat bir molayı beklerken oluyordu. Prens Andrey öncü alayı geçtikten sonra gene öyle barış zamanına ait işlerle uğraşan Kievli humbaracıların, aslan gibi delikanlıların sıralarına daldı ve diğer bütün barakalardan ayrılan yüksek komutan barakasının biraz ilerisinde sıralanmış humbaracı takımına rastladı. Önlerinde yarı çıplak halde bir adam uzanmış yatıyordu. İki er onu tutuyor, başka iki er de havada kıvrılan değneklerle ölçülü darbelerle çıplak sırtına vuruyorlardı. Cezaya çarptırılan er, anormal bir sesle bağırıyordu. Şişman bir binbaşı sıra olmuş erlerin önünde dolaşıyor, çığlıklara hiç önem vermeden:</p>

  <p>— Askerin hırsızlık etmesi ayıptır, diyordu. Bir er namuslu, dürüst ve korkusuz olmalı; hele kardeşinden bir şey çaldı mı, artık onda ne şeref kalır, ne namus, alçağın biri sayılır. Vur bir daha, vur bir daha!</p>

  <p>Böylece devamlı şaklayan değnek sesleriyle acı acı, ama sahte çığlıklar duyuluyordu, binbaşı:</p>

  <p>— Daha, daha, diye tekrarlıyordu.</p>

  <p>Genç bir subay yüzünde şaşkınlık ve acıma ifadesiyle cezalandırılanın yanından uzaklaştı, oradan geçen yavere soran bir bakışla baktı.</p>

  <p>Prens Andrey, ön hatlara çıkınca mevzi boyunca ilerledi. Sol ve sağ kanatlarda Rus ve düşman hatları birbirinden uzaktı. Ama ortada sabahleyin ateşkes görüşmelerini yapan subayların geçtiği yerde hatlar o kadar yaklaşmıştı ki erler birbirlerini görüyor, hatta aralarında konuşmalar yapıyorlardı. Burada hatlardaki erlerden başka her iki tarafta birçok meraklı toplanmış, gülüşerek kendilerine hem garip hem de yabancı görünen düşmana bakıyorlardı.</p>

  <p>Sabahleyin erkenden, hatlara yaklaşma yasağına rağmen komutanlar bir türlü bu meraklılarla başa çıkamamışlardı. Hatlardaki erler nadir görülen bir şey gösteren insanlar gibi artık Fransızlara bakmıyor, oraya gelenlerde gözlerine çarpan şeyler hakkında tartışıyor, canları sıkılarak nöbetin değişmesini bekliyorlardı.</p>

  <p>Prens Andrey, durup Fransızları seyretmeye koyuldu. Erlerden biri, bir subayla birlikte ön hatta yaklaşan ve bir Fransız humbaracısı ile harıl harıl bir şeyler konuşan Rus silahendazını işaret ederek arkadaşına:</p>

  <p>— Şuna bak, şuna! diyordu. Amma da kolay çene yarıştırıyor! Fransız bile ona yetişemiyor. Sen de bir denesene Sidorov.</p>

  <p>Fransızca konuşmakta usta sayılan Sidorov:</p>

  <p>— Dur hele! Bak, dinle! diyordu. Amma da ustaymış, ha!</p>

  <p>Gülüşenlerin işaret ettikleri er Dolohov’du. Prens Andrey, onu tanıdı ve söylediklerine kulak kabarttı. Dolohov kendi yüzbaşısıyla birlikte alayının durduğu sol kanatta ön hatta gelmişti. Bölük komutanı öne doğru eğilmiş, hiç anlamadığı halde bir tek sözünü bile kaçırmamaya çalışarak Dolohov’u kışkırtıyordu:</p>

  <p>— Haydi, daha daha söyleyin! diyordu. Daha hızlı konuşun, rica ederim. Ne diyor?</p>

  <p>Dolohov yüzbaşıya karşılık vermiyordu; Fransız humbaracısıyla ateşli bir tartışmaya dalmıştı. Tabii savaştan söz ediyorlardı. Fransız, Avusturyalılarla Rusları birbirine karıştırarak Rusların teslim olduklarını, ta Ulm’dan beri hep geri çekildiklerini ileri sürüyordu. Dolohov ise Rusların teslim olmadıklarını, aksine Fransızlara dayak attıklarını ispatlamaya çalışıyordu.</p>

  <p>— Buradan da sizi kovmamız emredildi, kovacağız da! diyordu.</p>

  <p>Fransız:</p>

  <p>— Yalnız dedi, dikkat edin de bütün kazandıklarınızla birlikte sizleri de esir etmeyelim.</p>

  <p>Onları seyredip dinleyen Fransızlar gülüştüler. Dolohov:</p>

  <p>— Suvorov zamanında size nasıl göbek attırdıysak yine öyle göbek attıracağız. <i>On vous fera danser!</i><a class="noteref" href="../Text/notlar.xhtml#f12n57" id="ref57">57</a> dedi.</p>

  <p>Fransızlardan biri:</p>

  <p>— <i>Qu'est-ce qu'il chante?</i><a class="noteref" href="../Text/notlar.xhtml#f12n58" id="ref58">58</a> diye sordu.</p>

  <p>Bir başka er eski savaşlardan söz edildiğini anlayarak:</p>

  <p>— <i>De l'histoire ancienne,</i> dedi. <i>L'Empereur va lui faire voir à votre Souvara, comme aux autres...</i><a class="noteref" href="../Text/notlar.xhtml#f12n59" id="ref59">59</a></p>

  <p>Dolohov:</p>

  <p>— Bonapart... diye söze başlayacak oldu.</p>

  <p>Fransız sözünü kesti:</p>

  <p>— Bonapart değil, imparator! diye öfkeyle bağırdı: <i>Sacré nom...</i><a class="noteref" href="../Text/notlar.xhtml#f12n60" id="ref60">60</a></p>

  <p>— Allah o imparatorumuzun belasını versin!</p>

  <p>Dolohov bunu söyledikten sonra askerlerin yaptığı gibi Rusça kaba bir küfür savurdu, silahını omuzlayıp uzaklaşarak yüzbaşıya:</p>

  <p>— Hadi gidelim, İvan Lukiç! dedi.</p>

  <p>Hattaki erler:</p>

  <p>— Fransızca dediğin böyle olur! diyorlardı. Haydi sen de kendini göster Sidorov!</p>

  <p>Sidorov göz kırptı, Fransızlara dönerek acele acele anlaşılmaz bir sürü sözler söylemeye başladı. Konuşmasına anlamlı bir ton vermeye çalışarak: “<i>Kari, mala, tafa, safi, muter, kaska!</i>” diye hızlı hızlı söyleniyordu.</p>

  <p>Erlerin arasında “Ha ha ha! Ho ho ho! Hi hi hi! Hu hu hu!” diye öylesine neşeli, öylesine canlı bir kahkaha uğultusu dolaştı ki hatların öbür tarafındaki Fransızlara da bulaştı. Böyle bir gülüşmeden sonra silahların boşaltılması, mühimmatın havaya uçurulması, herkesin de bir an önce evine gitmesi gerekir sanılırdı.</p>

  <p>Ama tüfekler dolu duruyor, yuvalarla tahkimattaki mazgal delikleri yine aynı tehdit edici biçimde bakıyor, toparlaklarından ayrılmış toplar yine eskisi gibi birbirlerine çevrilmiş bulunuyordu.</p>

  <h2 id="sigil_toc_id_41">XVI</h2>

  <p class="nonindent">Prens Andrey sağ kanattan sol kanada kadar bütün hattı dolaştıktan sonra, kurmay subayın bütün savaş alanının göründüğünü söylediği bataryaya çıktı. Oraya varınca atından indi, toparlaklarından ayrılmış dört toptan en kenarında olanının yanında durdu. Topların önünde nöbetçi topçu eri bir aşağı bir yukarı dolaşıyordu, subayı görünce selama durdu, ama yapılan bir işaret üzerine gene aynı ölçülü adımlarla can sıkıcı yürüyüşüne devam etti. Topların arkasında toparlaklar, daha geride de atlar ve topçuların yaktığı çoban ateşleri vardı. Solda en kenardaki topun biraz ilerisinde sazlardan yeni örülmüş bir kulübecik görünüyor, içinden heyecanlı subay sesleri geliyordu.</p>

  <p>Gerçekten bataryanın bulunduğu yerden, Rus mevzilerinin hemen hepsi, düşman mevzilerinin de büyük kısmı olduğu gibi görünüyordu. Bataryanın tam karşısında, karşı tepenin ufukta birleştiği yerde, Schöngraben köyü buluyordu; solunda ve sağında üç yerde çoban ateşlerinin dumanı arasında kalabalık Fransız birlikleri seçilebiliyordu: Birliklerin büyük kısmının köyün içinde ve tepenin öbür tarafında bulunduğu belliydi. Köyün solunda dumanın içinde batarya gibi bir şey göze çarpıyordu, ama çıplak gözle ne olduğu iyice fark edilemiyordu.</p>

  <p>Sağ kanat, Fransız mevzilerine yukarıdan bakan oldukça yalçın bir tepenin üzerinde mevzilenmişti. Buraya piyadeler yerleşmişti. En kenarında da <i>dragon</i><a class="noteref" href="../Text/notlar.xhtml#f12n61" id="ref61">61</a> birlikleri görünüyordu. Ortada Tuşin’in bataryasının bulunduğu. Prens Andrey’in de mevzileri gözden geçirdiği yerde, Rus kuvvetlerini Schöngraben’den ayıran dereye yumuşak bir şekilde dümdüz inen bir yamaç, karşı tarafta da bir yokuş vardı. Solda Rus birlikleri, odun kesen piyade erlerinin yaktığı ateşlerden dumanlar yükselen ormana dayanmışlardı. Fransızların hatları daha genişti, belli ki kolaylıkla bizi iki taraftan da çevirebilirlerdi. Bizim mevzilerin arkasında sert ve derin bir uçurum vardı. Topçularla süvari kuvvetlerinin buradan geri çekilmesi zordu. Prens Andrey dirseğini topa dayayarak cebinden cüzdanını çıkardı, kendisi için birliklerin mevzilerini gösteren bir plan karaladı. İki yerini kalemle işaretledi, bunları Bagration’a bildirmeye niyetliydi. Önce bütün topçuları ortada toplamayı, sonra süvari kuvvetlerini geriye, uçurumun öbür tarafına götürmeyi tasarlıyordu. Devamlı olarak başkomutanın yanında bulunan, orduların hareketlerini izlerken genel anlamdaki emirlere dikkat eden ve savaşları tarihî bakımdan devamlı inceleyen Prens Andrey birazdan başlayacak savaşta birliklerin alacağı durumu, elinde olmayarak yalnız ana çizgileriyle görüyordu. Ancak, bazı kuvvetli ihtimaller aklına geliyordu: “Eğer düşman sol kanadımıza hücum ederse, Kiyevski humbaracıları ile Podolski avcı bölükleri kendi mevzilerini ortadaki ihtiyat kuvvetleri onlara yetişinceye kadar tutmak zorunda kalacaklar. Böyle bir şey olursa dragonlar yandan saldırıp onları tepeleyebilirler. Oraya hücum olursa bu tepede ana bataryayı ileri sürer, onun koruyucu ateşi altında sol kanadımızı toparlar, kademe kademe dere yatağına doğru çekiliriz.”</p>

  <p>Bataryada, topun yanında durduğu sürece, kulübede sohbet eden subayların seslerini duyuyor, ama çoğu zaman olduğu gibi konuşmalarından bir tek sözcük anlamıyordu. Birden kulübeden duyulan seslerde öyle içten bir ifade belirdi ki elinde olmayarak hayretle kulak kabarttı. Bu Prens Andrey’in tanır gibi olduğu hoş bir sesti:</p>

  <p>— Hayır kardeşim! Diyorum ki eğer ölümden sonra ne olduğunu bilebilseydik o zaman kimse ölümden korkmazdı! Ya! İşte böyle kardeşim!</p>

  <p>Daha genç birinin sesi, konuşanın sözünü kesti:</p>

  <p>— İster kork, ister korkma, hepsi bir. Nasıl olsa kaçmamazsm!</p>

  <p>Daha olgun bir sesin sahibi, önceki iki kişinin sözünü kesti:</p>

  <p>— Ama ne olursa olsun insan korkar! Ah siz yok musunuz? Bilgiçlik taslayanlar! Siz topçular çok şey bilirsiniz. Neden? Çünkü her şeyinizi yanınızda taşırsınız. Votkacığınızı da mezeciğinizi de...</p>

  <p>Bunun üzerine o olgun sesin sahibi (herhalde bir piyade subayı olacaktı) güldü.</p>

  <p>Prens Andrey’in tanır gibi olduğu birinci ses devam etti:</p>

  <p>— Ama ne de olsa korkarsın. Bilmediğin için korkarsın! Korktuğun budur! Sen, istediğin kadar ruhun gökyüzüne çıktığını söyle. Sanki biz gökyüzü diye bir yerin olmadığını, yalnız bir atmosferin var olduğunu bilmiyor muyuz?</p>

  <p>O olgun ses, topçunun sözlerini yine kesti:</p>

  <p>— Eh, sizin şu zehirden azıcık bize de ikram etsenize, Tuşin!</p>

  <p>Prens Andrey memnunlukla felsefe yapan sesi tanıyarak, “Ha, ha, alay kantininde çizmesiz oturan yüzbaşı olacak,” diye düşündü.</p>

  <p>Tuşin:</p>

  <p>— Hay hay! O zehirden vereyim, dedi. Ama gene de ölümden sonrasını kavramak...</p>

  <p>Sözünü bitiremedi, aynı anda havada bir ıslık sesi duyuldu; yaklaştı, yaklaştı, gittikçe hızlandı, gittikçe daha kuvvetli, daha belirli duyuldu; sonra bir mermi, insanüstü bir kuvvetle, sanki söylenmesi gerekeni bitirememiş gibi, etrafa toprak saçarak kulübenin biraz ötesine düştü. Toprak, bu müthiş vuruştan sonra “Ah!” diye bağırır gibi açıldı.</p>

  <p>Aynı anda kulübeden, ağzının yan tarafına sıkıştırdığı çubuğuyla herkesten önce çıkan kısa boylu Tuşin göründü; iyi, zeki bir ifade taşıyan yüzü biraz solmuştu. Arkasından o olgun sesin sahibi dinç bir piyade subayı çıkıp bölüğüne doğru koşmaya başladı. Koşarken düğmelerini ilikliyordu.</p>

  <h2 id="sigil_toc_id_42">XVII</h2>

  <p class="nonindent">Prens Andrey, atının üzerinde, bataryanın bulunduğu yerde durdu, merminin atıldığı topun dumanına baktı. Bakışları geniş arazinin üzerinde dağılıyordu. Yalnız daha önce hareketsiz görünen kalabalık Fransız birliklerinin dalgalandığını, solda da gerçekten bir batarya bulunduğunu görüyordu; dumanı henüz dağılmamıştı. Muhtemelen yaver olan iki Fransız süvarisi, tepenin üzerinden dörtnala geçtiler. Tepenin altında, hatları takviye için küçük bir düşman kolunun ilerlediği apaçık görünüyordu. Daha birinci atışın dumanı dağılmamıştı ki ikinci bir duman göründü, bir top sesi daha duyuldu. Savaş başlamıştı! Prens Andrey, atını çevirdi, dörtnala Grunt’ta Bagration’u aramaya gitti. Arkasında top seslerinin gittikçe sıklaştığını, şiddetlendiğini duyuyordu. Herhalde bizimkiler karşılık vermeye başlamışlardı. Aşağıdan, daha önce ateşkes görüşmelerini yapan subayların geçmiş oldukları yerden tüfek sesleri geliyordu.</p>

  <p>Lemarrois Bonapart’ın o korkunç mektubuyla, biraz önce dörtnala Murat’nın yanına gelmişti. Utanç içinde kalan Murat, yaptığı yanlışlığı düzeltmek isteğiyle, hemen ordularını orta kısımla iki kanadın etrafından dolaşarak ileriye sürmüştü; böylece akşama kadar, imparator gelmeden önce, karşısında bulunan önemsiz birliği yok edeceği umudundaydı.</p>

  <p>Prens Andrey damarlarındaki kanın daha hızlı aktığını duyarak “Başladı işte!” diye düşünüyordu. “Ama benim Toulon’um nerede ve nasıl kendini gösterecek?”</p>

  <p>Bu çeyrek saat önce lapa yiyen, votka için birliklerin arasından geçerken, her yerde aynı harekeden, silahlarını toplayarak sıraya giren erleri görüyor, bütün yüzlerde kendi içinde duyduğu heyecanın eşini fark ediyordu. Her erin, her subayın yüzünde sanki şu sözler okunuyordu. “Başladı! İşte gelip çattı! Korkunç ama neşeli bir şey!”</p>

  <p>Yapılmakta olan tahkimata yaklaşmadan önce, güzün donuk akşam ışığında, kendisine doğru atlıların geldiğini gördü. Öndekinin sırtında bir yamçı, başında da kulaklıklı deri bir kasket vardı; beyaz bir ata binmişti. Bu Prens Bagration’du. Prens Andrey, durup onu bekledi. Bagration atını durdurdu, Prens Andrey’i tanıyınca başını salladı. Prens Andrey ona gördüklerini bildirirken, Bagration hep ileriye bakmaya devam ediyordu.</p>

  <p>Prens Bagration’un o uykulu hissini veren bulanık ve yarı kapalı gözleriyle sert çizgili esmer yüzünde bile, “Başladı. İşte gelip çattı!” der gibi bir ifade vardı. Prens Andrey, tedirginlik ve merakla bu hareketsiz yüze dikkatle bakıyor, şunu öğrenmek istiyordu: Acaba bu adam o anda bir şey düşünüyor, duyuyor muydu? Düşünüyor ve duyuyorsa bu düşünce ve duyguları neydi? Ona bakarak kendi kendine, “Bu hareketsiz yüzün gerisinde gerçekten bir şey var mı acaba?” diye soruyordu.</p>

  <p>Prens Bagration, Prens Andrey’in sözlerini kabul ettiğini belirten bir hareketle başını eğdi; olup bitenler de kendisine bildirilenler de sanki daha önce tam tahmin ettiği şeylermiş gibi, “İyi!” dedi. Atla hızlı yol aldığı için nefesi kesilen Prens Andrey, çabuk çabuk konuşuyordu. Prens Bagration ise sözlerini doğulu insanlara özgü bir şiveyle, sanki acele edecek bir şeyin olmadığını telkin etmek istiyormuş gibi, mahsus ağır ağır söylüyordu... Her şeye rağmen atını dörtnala kaldırarak Tuşin’in bataryasına doğru gitti. Prens Andrey, maiyetle birlikte onu izledi. Prens Bagration’un arkasından gelenler şunlardı: bir maiyet subayı, prensin yaveri Jerkov, bir emir çavuşu, İngiliz kırması güzel bir ata binmiş bir kurmay subay ve merakından savaşı seyretmek için izin istemiş bir askerî müşavir. Dolgun yüzlü, şişman askerî müşavir, dudaklarında saf, sevinçli bir gülümsemeyle atının üzerinde sallanıp duruyor, çevresine bakınıyor, süvarilerin, Kazakların, yaverlerin arasında, sırtındaki sof kaputu ve nakliye erlerinin kullandıkları cinsten eyeriyle tuhaf görünüyordu. Jerkov, Bolkonski’ye, askerî müşaviri işaret ederek;</p>

  <p>— Savaşı seyretmek istiyormuş, dedi. Ama daha şimdiden üç buçuk atıyordur.</p>

  <p>Askerî müşavir, sanki Jerkov’un alaylarına hedef olmaktan memnuniyet duymuş, hatta olduğundan daha da budala görünmek istiyormuş gibi bütün yüzünü aydınlatan saf ama aynı zamanda kurnaz bir gülümsemeyle:</p>

  <p>— Eeh, yeter artık! dedi.</p>

  <p>Nöbetçi kurmay subay:</p>

  <p>— <i>Très drôle mon monsieur prince,</i><a class="noteref" href="../Text/notlar.xhtml#f12n62" id="ref62">62</a> dedi (Fransızcada prens ünvanının özel bir biçimde söylendiğini hatırlıyordu, ama bir türlü söyleyemiyordu).</p>

  <p>Bu arada hepsi Tuşin’in bataryasına yaklaşmışlardı. Önlerine bir mermi düştü. Askerî müşavir saf saf gülümseyerek:</p>

  <p>— Bu düşen ne? diye sordu.</p>

  <p>Jerkov:</p>

  <p>— Fransız galetası! dedi.</p>

  <p>Askerî müşavir:</p>

  <p>— Demek bunlarla bizi dövüyorlar öyle mi? diye sordu. Ne müthiş şey!</p>

  <p>Memnuniyetinden gevşemiş gibiydi. Daha sözünü bitirmemişti ki beklenmedik bir anda gene korkunç bir ıslık ve sonra yumuşacık bir şeye çarpan bir cismin sesi duyuldu; askerî müşavirin biraz sağında at sırtında giden Kazak “şrak” diye atıyla beraber yere devrildi. Jerkov ile nöbetçi kurmay subayı, eyerlerinin üzerinde eğilerek atlarını çevirip daha uzağa sürdüler. Askerî müşavir Kazak’ın karşısında durdu, büyük bir dikkat ve merakla bakmaya başladı. Kazak ölmüştü. Atı hâlâ debeleniyordu.</p>

  <p>Prens Bagration gözlerini kısarak arkasına baktı, meydana gelen kargaşanın nedenini görünce, kayıtsız bir tavırla, “Böyle saçmalıklarla uğraşmaya değer mi?” der gibi başını öbür tarafa çevirdi. Usta bir binicinin hareketiyle atını durdurdu, hafifçe eğildi, kamçısına takılan kılıcını düzeltti. Kılıç eski bir şeydi, şimdi kullanılan kılıçlara benzemiyordu. Prens Andrey, Suvorov’un İtalya’da kendi kılıcını Bagration’a hediye edişiyle ilgili hikâyeyi hatırladı. O sırada bu anı, ona özellikle zevk vermişti. Bolkonski’nin savaş alanını seyrederken yanında durduğu bataryaya yaklaştılar. Prens Bagration sandıkların başında duran cephane erine:</p>

  <p>— Bu kimin bölüğü? diye sordu.</p>

  <p>Gerçi “Bu kimin bölüğü?” diye sormuştu, ama aslında, “Siz buradakiler, korkmuyorsunuz ya?” demek istiyordu. Cephane eri de bunu anladı.</p>

  <p>Kızıl saçlı, yüzü çilli cephane eri, dimdik selama durdu, neşeli bir sesle:</p>

  <p>— Yüzbaşı Tuşin’in! diye bağırdı.</p>

  <p>Bagration zihninden bir şeyler geçirerek:</p>

  <p>— İyi, iyi! diye söylendi, öncülerin önünden en uçtaki topa doğru ilerledi.</p>

  <p>O topa yaklaştığı sırada toptan onun da maiyetindekilerin de kulaklarını çınlatan bir patlayış duyuldu, sonra dumanın içinde topçuların topu kavradıkları adalelerini şişirerek hızla tekrar eski yerine doğru ittikleri görüldü. Bir numaralı iri yarı geniş omuzlu er, ayaklarını iyice açarak tekerleğin bulunduğu tarafa sıçradı. İki numaralı er titreyen elleriyle topu dolduruyordu. Ufak tefek, hafifçe kambur duran subay Tuşin kundağa çarparak ön tarafa koştu, generali fark etmeden küçük elini gözlerine siper ederek ileriye baktı. İncecik sesine, kalıbına hiç de uymayan bir ifade vermeye çalışarak:</p>

  <p>— İki derece daha! O zaman tamam olacak! diye bağırdı.</p>

  <p>Sesi daha da tizleşti:</p>

  <p>— İkinci! İndir, indir Medyedyev!</p>

  <p>Bagration subaya seslendi. O zaman Tuşin askerlerin selam verdikleri gibi değil, papazların kutsadıkları vakit yaptıkları gibi çekingen, beceriksiz bir hareketle üç parmağını kasketinin siperliğine değdirerek generale yaklaştı. Gerçi Tuşin’in toplarına dere yatağını dövmek görevi verilmişti, ama o önünde kalabalık Fransız birliklerinin toplandığı Schöngraben köyüne yangın mermileri yağdırıyordu.</p>

  <p>Tuşin’e hiç kimse, nereye neyle ateş edeceği konusunda hiçbir emir vermemişti, o da çok saygı duyduğu Çavuş Zaharçenko’ya danıştıktan sonra köyü yakmanın doğru bir şey olacağına karar vermişti. Bagration subayın verdiği raporu dinledikten sonra, “İyi olmuş! ” diyerek karşısında uzanıp giden savaş alanına bir şeyler tasarlıyormuş gibi bakmaya başladı. Fransızlar en çok sağ kanattan yaklaşmışlardı. Kievski alayının durduğu tepenin altındaki dere yatağından tüfeklerin tüyleri ürperten takırtıları peş peşe duyuluyordu. Maiyet subayı, prense çok daha sağda bizim kanadımızı sarmaya çalışan bir Fransız kolunu işaret ediyordu. Solda ufuk çizgisi, yakında bulunan ormanla bitiyordu. Prens Bagration merkezden iki taburun sağ kanadı desteklemesini emretti. Maiyet subayı prense o iki taburun gitmesiyle topların açıkta kalacağını söylemek cesaretinde bulundu. Prens Bagration maiyet subayına döndü, hiçbir şey söylemeden ona donuk donuk baktı. Prens Andrey’e kalsa, maiyet subayının sözleri yerindeydi. Gerçekten buna karşı söylenecek hiçbir şey yoktu. Ama o sırada dere yatağında bulunan alay komutanının yanından dörtnala bir yaver geldi, çok kalabalık Fransız birliklerinin bayır aşağıya indiklerini, alayın bozulduğunu ve Kiev humbaracılarına doğru çekildiklerini haber verdi. Prens Bagration yapılanı doğru bulduğunu, durumu olduğu gibi kabul ettiğini belirtmek için başını eğdi. Atını rahvan sürerek sağa doğru itti, yaverini Fransızlara saldırmak emriyle mevzilere gönderdi. Ama oraya gönderilen yaver yarım saat sonra, alay komutanının üzerine şiddetli bir ateş açıldığını, onun da boşuna adam kaybetmemek için dere yatağının öbür tarafına doğru çoktan çekildiğini, nişancılarını da aceleyle orman tarafına sürdüğünü haber verdi. Prens Bagration:</p>

  <p>— İyi etmiş, dedi.</p>

  <p>Bataryanın yanından uzaklaştığı sırada soldan, ormandan da silah sesleri duyuldu. Sol cenah prensin vaktinde oraya yetişemeyeceği kadar uzakta olduğu için Bagration Jerkov’u gönderdi. Jerkov, Braunau’da alayı Kutuzov'un karşısına çıkarmış olan alay komutanına elden geldiği kadar hızla dere yatağının beri tarafına çekilmesini, zira sağ kanadın herhalde uzun bir süre düşmana karşı koyacak kuvvette olmadığını söyleyecekti. Tuşin ile onu koruyan tabura gelince, onlar unutulmuştu.</p>

  <p>Prens Andrey, büyük bir dikkatle. Prens Bagration’un komutanlarla nasıl konuştuğunu, ne gibi emirler verdiğini dinlerken hayretle aslında hiçbir emrin verilmediğini, Prens Bagration’un yalnız zorda kalınınca rastgele ayrı ayrı komutanların isteklerini kabul ederek yapılan her şeyi sanki kendi emriyle ve niyetlerine uygun olarak yapılıyormuş gibi bir tavır takındığını anladı. Fark ediliyordu ki olayların tesadüfe kalmış olmasına, yalnız komutanların iradesine bağlı olmamasına rağmen, Prens Bagration’un gösterdiği incelik, hatta orada bulunması bile çok etkiliydi. Yüzlerinde endişeli bir ifade ile Prens Bagration’a yaklaşan komutanlar sakinleşiyor, erlerle subaylar onu neşeyle karşılıyor, onun yanında bir kat daha canlanıyor, onun karşısında cesaret gösterisi yapıyorlardı.</p>

  <h2 id="sigil_toc_id_43">XVIII</h2>

  <p class="nonindent">Sağ kanadın bulunduğu yerin en yüksek noktasına çıkan Prens Bagration, aralıksız silah seslerinin duyulduğu ve barut dumanından hiçbir şeyin gözükmediği yere, aşağıya inmeye başladı. Yanındakiler de dere yatağına indikçe çevrelerini daha az görüyor, ama asıl savaş alanına daha çok yaklaştıklarını hissediyorlardı. Yaralılara rastlamaya başladılar. Başı kan içinde şapkasız birini iki er koltuk altlarından tutmuş götürüyorlardı. Adamın boğazından bir hırıltı geliyor, yere tükürüyordu. Kurşun ağzına ya da boğazına isabet etmişti. Bir başkası canını dişine takmış, tek başına, tüfeksiz yürüyor, yüksek sesle “Ah, ah!” diye bağırıyor, acısı henüz taze olan elini sallayıp duruyor, elinden de kaputunun üzerine bardaktan boşanırcasına kan fışkırıyordu. Yüzünde acıdan çok korku vardı. Bir dakika önce yaralanmıştı.</p>

  <p>Yolun karşı tarafına geçerek dik bayırdan inmeye başladılar ve aşağıda yatan birkaç kişiyi gördüler; karşılarına bir yığın asker çıktı, bunların arasında yaralılar da vardı. Erler güçlükle nefes alarak yokuş yukarı çıkıyor, generali gördükleri halde yüksek sesle konuşuyor, ellerini kollarını sallıyorlardı. İleride, dumanın içinde artık kurşuni kaputların saflan bile görülüyordu. Bir subay Bagration’u görünce toplu halde giden erlerin arkasından koştu, bağırarak geri dönmelerini emretti. Bagration, şurada burada yapılan konuşmaları, bağırarak verilen komutları bastırırcasına sık yükselen silah seslerinin duyulduğu saflara yaklaştı. Bütün hava barut dumanıyla doluydu. Erlerin yüzleri barutla kararmıştı ve heyecanlıydı. Bazıları harbilerle silahlarını dolduruyor, bazıları ağızotu tavasına barut koyuyor, çantalarından kurşun çıkarıyor, bazıları da ateş ediyordu. Ama rüzgârın dağıtmadığı barut dumanından ötürü kime ateş ettikleri belli olmuyordu. Kulağa hoş gelen bir vızıltı ile bir ıslık sesi, oldukça sık duyuluyordu. Prens Andrey bu er kalabalığına yaklaşırken, “Bu da ne?” diye düşünüyordu. “Bu bir hat olamaz. Çünkü erlerin hepsi yığın olmuş! Hücum ediyorlar desem değil, çünkü kımıldamıyorlar, kale düzeni de değil, o durumda böyle durulmaz.”</p>

  <p>Görünüşte zayıf, çelimsiz bir ihtiyar olan alay komutanı, dudaklarında tatlı bir tebessümle atını Prens Bagration’a doğru sürdü, onu çok değerli bir konuğu karşılar gibi karşıladı; göz kapakları, yorgun gözlerini yarı yarıya kapıyor, ona iyi yürekli bir ifade veriyordu. Prens Bagration’a, Fransız süvarilerinin kendi alayına saldırdıklarını, bu saldırının geri püskürtüldüğünü, ama alayın erlerinden yarısından fazlasını kaybettiğini söyledi. Alay komutanı saldırının geri püskürtüldüğünü söylerken, bu askerî terimi alayında olup bitenlere yakıştırdığı için uydurmuştu; ama aslında kendisi de komutası altına verilen birliklerde o yarım saat içinde neler olup bittiğini bilemiyordu. Bu yüzden saldırının geri mi püskürtüldüğünü, yoksa alayın bu saldırıyla bozguna mı uğratıldığını kesin olarak söyleyemezdi. Bildiği tek şey, harekâtın başında bütün alayın üzerine kurşun ve mermi yağdığı, adamlarını öldürdüğü, sonra birinin, “Süvariler geliyor!” diye bağırdığı, bizimkilerin de ateş etmeye başladıklarıydı. Hâlâ da ateş ediyorlardı, ama artık süvarilere değil, dere yatağında görünmeye başlayan ve bizimkilerin üzerine ateş eden Fransız piyadelerine ateş ediyorlardı. Prens Bagration, bütün bunların daha önceden tahmin ettiği ve istediği gibi olduğunu belirtmek için başını eğdi, yaverine dönerek ona biraz önce geçtikleri altıncı avcı alayından iki tabur getirmesini emretti. O anda Prens Bagration’un yüzünde meydana gelen değişiklik. Prens Andrey’i şaşırtmıştı. Prensin yüzünden sıcak bir günde suya atlamaya hazırlanan ve atlamadan önce son hızını alan bir adamın tek bir amaca yönelmiş mutlu kararlılığı vardı. Ne uykulu, donuk bakışlar kalmıştı ne güya derin bir anlam taşıyan yapmacık tavır. Gerçi hareketleri gene eskisi gibi yavaştı, ölçülüydü, ama yuvarlak ve kartal gözü gibi keskin gözleri heyecanla, biraz da nefretle ileriye doğru bakıyorlardı: Tek bir nokta üzerinde durmadıkları da belliydi.</p>

  <p>Alay komutanı buranın pek tehlikeli olduğunu söyleyerek prensin geriye gitmesi için yalvarıp duruyordu. Arkasını dönmüş olan maiyet subayından yardım istiyormuş gibi ona bakarak:</p>

  <p>— Yalvarırım, ekselans, Allah aşkına! diyordu. Bakın işte görüyorsunuz.</p>

  <p>Durmadan vınlayarak, öterek, ıslık çalarak yanlarından geçen kurşunları işaret ediyordu. Konuşurken tıpkı eline çekici alan efendisine, “Biz bu işlere alışkınız, sizin ise o güzel elleriniz nasır bağlar,” diyen bir dülger gibi yalvarıyor, sitem ediyordu. Sözlerine bakılırsa, sanki o kurşunlar kendisini öldüremezmiş gibiydi. O yarı kapalı gözleri bu sözlerine daha da kandırıcı bir ifade veriyordu. Maiyet subayı da alay komutanının ısrarlarına katıldı, ama Bagration onlara karşılık vermedi. Yalnız ateşi kesmelerini ve gelecek olan iki tabura yer verecek şekilde yeniden sıraya girmelerini emretti. O konuşurken çıkan rüzgârdan sanki görünmeyen bir el dere yatağını örten duman örtüsünü sağdan sola kaldırır gibi oldu, o zaman karşıdaki tepe ile tepenin üzerinden ilerleyen Fransızlar göründü. Bütün gözler onlara yaklaşan ve engebelere uyarak kıvrılıp bükülen Fransız koluna çevrilmişti. Artık erlerin tüylü şapkaları bile görünüyor, subaylar erlerden ayırt edilebiliyor, sancaklarının nasıl dalgalandığı belli oluyordu.</p>

  <p>Bagration’un maiyetindekilerden biri:</p>

  <p>— Güzel yürüyorlar doğrusu! dedi.</p>

  <p>Kolbaşı artık dereye inmişti. Çarpışma inişin bu tarafında olacaktı...</p>

  <p>Alayın kalıntıları çarçabuk safa girerek sağa doğru çekiliyorlardı; onların arkasında geride kalanları kovalayarak altıncı avcı alayının iki taburu düzenli olarak yaklaşıyordu. Daha Bagration’un hizasına gelmemişlerdi, buna rağmen o insan kitlesinin aynı şekilde toprağı döven kuvvetli, ağır adımları duyuluyordu. Sol kanatta yürüyenler arasında Bagration’a en yakın olan bölük komutanıydı; yuvarlak yüzlü, sağlam yapılıydı, yüzünde budalaca bir mutluluk ifadesi vardı. Barakadan koşarak çıkmış olan adam da oydu. O anda komutanın önünden yiğit bir delikanlı gibi geçmekten başka bir şey düşünmediği belliydi.</p>

  <p>Cephede bulunan bir adamın kendini beğenmiş tavrıyla adaleli ayaklarını hafifçe atarak kayar gibi yürüyor, en küçük bir çaba sarf etmeden gövdesini dimdik tutabiliyordu. Adımlarındaki bu hafiflik, onu kendisine ağır adımlarla ayak uyduran erlerden ayırt ediyordu. Belinde kınından çıkarılmış, aşağıya sarkan incecik, dar bir kılıç (Silaha benzemeyen eğri bir kılıçtı.) taşıyor, bir komutanlara, bir geriye bakarak adımlarını şaşırmadan kuvvetli vücudunu çevik hareketlerle çevirip duruyordu. Sanki ruhunun bütün kuvveti komutanların önünden en iyi şekilde geçmek çabası üzerinde toplanmıştı, bu işi iyi yaptığını hissettiği için de mutluluk duyuyordu. Sanki her adımda, “Sol... Sol... Sol...” diye söyleniyor ve çeşit çeşit çatık yüzlerle çantalarının, tüfeklerinin ağırlığı altında ezilen erlerin vücutlarından ibaret bir duvar bu tempoya uyarak hareket ediyordu. Sanki bu yüzlerce erden her biri iki adımda bir içinden, “Sol... Sol... Sol...” diye tekrarlıyordu. Şişman binbaşı, soluk soluğa, adımını şaşırarak yol üstündeki çalılığın etrafından dolaşıyordu; geride kalmış biri, düzeni bozduğu için yüzünde korkulu bir ifadeyle nefesi tıkana tıkana hızla koşarak bölüğe yetişiyordu. Bir mermi havayı yırtarak Prens Bagration ile maiyetindekilerin başları üzerinden uçtu ve, “Sol... Sol...” temposuna uyarak erlerin safına çarptı. Bölük komutanının züppe sesi duyuldu: “Toplanın!” Erler merminin düştüğü yerde bir şeylerin etrafından dolaşarak yürüyorlardı. Yan birliklerden birindeki madalyalı yaşlı bir asteğmen ölenlerin yanında durup geri kaldıktan sonra koşarak sırasına yetişti, zıplayarak ayak değiştirdi, arkadaşlarının adımlarına uydu ve öfkeyle arkasına baktı. Toprağı aynı anda, aynı biçimde döven ayak sesleriyle, tehdit dolu sessizliğin içinde hep, “Sol... Sol... Sol...” sözleri duyuluyor gibiydi.</p>

  <p>Prens Bagration:</p>

  <p>— Yamansınız, çocuklar! dedi.</p>

  <p>Sıralardan: “Sağ... o o o o ol!” sesleri duyuldu. Solda yürüyen asık yüzlü bir er bağırırken gözlerini Bagration’a çevirmiş, “Öyle olduğunu biz de biliyoruz,” der gibi bakıyordu; bir başkası dikkati dağılır diye korkuyormuş gibi başını bile çevirmeden ağzını bir karış açmış bağıra bağıra geçiyordu.</p>

  <p>Durup çantaları çıkarma emri verildi. Bagration önünden geçen safların çevresinde dolaşıp atından indi. Dizginleri bir Kazak’a verdi, yamçısını çıkarıp onu da verdi, bacaklarını esneterek başındaki kasketi düzeltti. Önde tepenin eteğinde subaylarla birlikte Fransız kolunun baş tarafı görülmüştü.</p>

  <p>Bagration sert, işitilir bir sesle, “Tanrı yardımcımız olsun!” diye söylendi, bir an için cepheye doğru döndü, hafifçe kollarını sallayarak beceriksiz bir süvari yürüyüşüyle, zorluk çekiyormuş gibi düz olmayan savaş alanında ilerledi. Prens Andrey karşı konulmaz bir kuvvetin kendisini ileriye sürüklediğini hissediyor, büyük bir mutluluk duyuyordu.</p>

  <p>Fransızlar iyice yaklaşmışlardı; Bagration’la yan yana yürüyen Prens Andrey artık Fransızların tüfek kayışlarını, kırmızı apoletlerini, hatta yüzlerini bile belirgin olarak fark ediyordu (Getrli kıvrık bacaklarıyla, fundalıklara tutuna tutuna güç bela tepeye tırmanan yeşil bir Fransız subayını iyice görüyordu). Prens Bagration hiçbir yeni emir vermeden, hiç konuşmadan safların önünde yürüyordu.</p>

  <p>Birden Fransızların arasında bir silah sesi çatırdadı, bir ikinci, bir üçüncü ses duyuldu... ve düşmanın yayılan safları boyunca etrafa bir duman dağıldı, bir yaylım ateşi başladı. Bizden birkaç kişi düştü; bunlar arasında neşeli ve büyük bir çaba göstererek yürüyen yuvarlak yüzlü o neşeli subay da vardı. Ama ilk silah sesi duyulur duyulmaz Bagration çevresine bakmış ve, “Huraaa!” diye bağırmıştı.</p>

  <p>“Huraaa!” sesi uzun uzun bizim hatlarımızı dolaştı ve bizimkiler Prens Bagration’u da birbirlerini de geçerek düzensiz, ama neşeli, canlı bir kalabalık halinde bozulan Fransızların peşinden tepenin eteğine doğru koştular.</p>

  <h2 id="sigil_toc_id_44">XIX</h2>

  <p class="nonindent">Altıncı avcı birliğinin saldırısı, sağ kanadın geri çekilmesini sağlamıştı. Harekâtın ortasında unutulup kalmış Tuşin’in bataryası bir fırsatını bulup Schöngraben’i yakmış, bu da Fransızların ilerleyişlerini durdurmuştu. Fransızlar rüzgârın etrafa yaydığı yangını söndürüyor, böylece geri çekilmek için zaman kazandırmış oluyorlardı. Ortadaki kuvvetlerin dere yatağının öbür tarafına çekilmesi çabuk ve gürültülü olmuştu ama birlikler geri çekilirken verilen komutları şaşırmamışlardı. Ancak Azovski ile Podolski piyade alaylarıyla Pavlograd süvari alayından meydana gelen sol kanat, daha Lanne’ın komutası altında bulunan daha üstün kuvvetteki Fransızların hücumuyla karşılaşmış, aynı zamanda çevrilmiş ve bozguna uğramıştı. Bagration, Jerkov’u hemen geri çekilme emriyle sol kanattaki generale göndermişti.</p>

  <p>Jerkov cesur bir tavırla, elini kasketinden çekmeden, atını dürtmüş, dörtnala kaldırmıştı. Ama Bagration’un yanından uzaklaşır uzaklaşmaz kuvveti kesiliverdi. İçinde yenilmesi imkânsız bir korku duyuyor, oraya, tehlikeli bölgeye gidemeyeceğini hissediyordu. Sol kanat birliklerine vardığında, ileriye doğru, ateş edilen yere gidecek yerde generalle komutanları bulunmaları imkânsız yerde aramaya başladı, bu yüzden de emri bildiremedi.</p>

  <p>Sol kanadın komutası, daha kıdemli olduğu için, Braunau’da Kutuzov’a takdim edilen ve er Dolohov’un hizmet gördüğü alayın komutanına verilmişti. Sol kanadın en solundaki kuvvetlerin komutanlığı ise Rostov’un hizmet gördüğü Pavlograd alayının komutanı olan albaya verilmişti; bu yüzden arada bir anlaşmazlık oldu. Her iki komutan birbirlerine çok kızıyor ve sağ kanatta çarpışmalar çoktan başladığı, Fransızlar saldırıya geçtikleri halde birbirlerini küçük düşürmek amacıyla tartışmalar yapıyorlardı. Alaylara gelince, süvari olsun, piyade olsun, hepsi kendilerini bekleyen çarpışmalara pek az hazırlanmışlardı. Erden generale kadar alaydaki herkes, savaşı hiç beklemiyor, sakin sakin barış zamanının işleriyle uğraşıyorlardı: Süvariler atlara yem veriyor, piyadeler odun kesiyordu.</p>

  <p>Alman süvari albayı, yanına yaklaşan yavere kıpkırmızı bir yüzle:</p>

  <p>— Mademki rütbesi benim rütbemden büyük, bırak istediği gibi yapsın, diye söyleniyordu. Ben kendi süvarilerimi kurban edemem. Borazancıbaşı, “Geri dön!” borusunu çal!</p>

  <p>Ama işin beklemeye tahammülü yoktu. Top, tüfek sesleri sağda ve ortada birbirine karışarak uğulduyor, Lanne’ın Fransız üniforması giymiş ve artık değirmenin bendini geçen nişancıları, öbür tarafta iki tüfek atımlık mesafede sıralanıyorlardı. Piyade alay komutanı sarsıntılı yürüyüşüyle ata yaklaştı, uzun boyluymuş gibi dimdik oturdu, Pavlograd alayının komutanına gitti. Alay komutanları saygıyla birbirlerini selamlayarak bir araya gelmişlerdi ama içleri gizli bir öfkeyle doluydu. General:</p>

  <p>— Size tekrar söylüyorum albay, ne olursa olsun, adamlarımın yarısını ormanda bırakamam. Sizden rica ediyorum, sizden rica ediyorum (Bunu tekrar tekrar söylüyordu). Mevziye geçip saldırıya hazırlanınız.</p>

  <p>Albay heyecanla:</p>

  <p>— Ben de sizden rica ediyorum, size ait olmayan bir işe karışmayın, diye karşılık veriyordu. Eğer süvari olsaydınız...</p>

  <p>— Ben süvari değilim albay, ama bir Rus generaliyim. Eğer bunu bilmiyorsanız...</p>

  <p>Albay birden:</p>

  <p>— Çok iyi biliyorum ekselans! diye bağırdı, bunu söylerken kıpkırmızı olmuş ve atını hafifçe dürtmüştü: İsterseniz buyrun cepheye gidelim. Orada siz görecek ki o mevzi hiçbir işe yaramaz. Ben sizin zevkiniz için kendi alayımın yok olmasını istemem.</p>

  <p>— Kiminle konuştuğunuzu unutuyorsunuz albay. Ben kendi zevkimi düşünmüyorum, bunu da kimseye söyletmem.</p>

  <p>General albayın cesaret denemesine girmek için yaptığı daveti kabul etti, göğsünü kabartıp kaşlarını çatarak onunla birlikte atını cepheye doğru sürdü; sanki aralarındaki anlaşmazlık orada, hatlarda, kurşunların altında çözümlenecekti. Cepheye geldiler, üzerlerinden birkaç kurşun geçti, hiç konuşmadan durdular. Cephede görülecek bir şey yoktu, zaten daha önce durdukları yerden de süvarilerin çalılıklarda ve dere yataklarında hareket edemeyecekleri, Fransızların da sol kanadı çevirdikleri açıkça görülüyordu. General ile albay sert bir tavırla, dövüşmeye hazır iki horoz gibi birbirlerinde boşuna bir korkaklık belirtisi bekleyerek anlamlı anlamlı bakışıyorlardı. İkisi de sınavı kazanmışlardı.</p>

  <p>Söylenecek bir şey olmadığı, ikisi de, “Ateş hattından daha önce çekildi,” dedirtmek istemediği için, o sırada hemen arkalarındaki ormandan tüfek sesleri ve dalga dalga yayılan boğuk çığlıklar duyulmasaydı daha uzun bir süre birbirlerinin cesaretini deneyerek orada duracaklardı. Fransızlar ormanda odun toplayan erlere saldırmışlardı. Süvarilerin artık piyade ile birlikte geri çekilmesi imkânsızdı. Fransız hattı soldan çekiliş yolunu kesmişti. Şimdi yer ne kadar elverişsiz olursa olsun, kendilerine yol açmak için saldırmak zorundaydılar. Rostov’un hizmet gördüğü süvari bölüğü daha yeni at binmişti ki düşmanla burun buruna gelip durdu. Yine tıpkı Enns Köprüsü’nde olduğu gibi süvari bölüğüyle düşman arasında kimse yoktu; onları birbirinden aynı korkunç, bilinmeyen ve tüyleri ürperten çizgi ayırıyordu. Tıpkı dirileri ölülerden ayıran çizgi gibi... Herkes bu çizgiyi hissediyor ve zihninde yalnız bir soru beliriyordu: Bu çizgiyi geçecekler miydi, geçemeyecekler miydi? Geçeceklerse nasıl geçeceklerdi? Bu, onları heyecanlandırıyordu.</p>

  <p>Bir albay cepheye yaklaştı, subayların sorularına karşı, öfkeli öfkeli bir şeyler söyledi ve umudunu kesmiş bir insanın ısrarıyla bir emir verdi. Kimse kesin bir şey söylememişti ama bölükte ağızdan ağıza saldırıya geçileceği söylentisi dolaştı. Saflara girme komutu verildi, sonra kınlarından çekilen kılıçlar tiz bir ses çıkardı. Ama kimse yerinden kımıldamadı. Sol kanattaki birliklerde piyadelerle süvariler komutanların bile ne yapacaklarını bilemediklerini hissediyor, komutanlarının kararsızlığı birliklere de geçiyordu.</p>

  <p>Rostov, süvari arkadaşlarından o kadar çok dinlediği saldırı zevkini tadacağı zamanın gelip çattığını hissederek “Çabuk olsalar bari,” diye düşünüyordu.</p>

  <p>Denisov’un sesi duyuldu:</p>

  <p>— Tanrı yardımcımız olsun çocuklar! Dörtnala marş!</p>

  <p>Ön safta atların gemileri dalgalandı. Graçik dizgini gererek kendiliğinden ileri atıldı.</p>

  <p>Rostov, süvarilerimizin ilk sıralarını görüyor, daha ileride, önde, ne olduğunu iyice göremediği ama düşman saydığı karanlık çizgiyi fark ediyordu. Silah sesleri duyuluyordu ama uzaktaydı.</p>

  <p>— Hücum dörtnala! komutu duyuldu ve Rostov, Graçik’in adım değiştirerek dörtnala kalkınca arkasını nasıl savurduğunu hissetti.</p>

  <p>Hayvanın hareketlerini önceden tahmin ediyor, gittikçe daha çok, daha çok neşeleniyordu. İleride tek bir ağaç fark etti. Bu ağaç önceleri ileride, o kadar korkunç görünen çizginin tam ortasındaydı. Şimdi ise çizgiyi geçmişlerdi, ama hiç de korkunç bir şey yoktu. Aksine insan daha çok neşeleniyor, daha çok coşuyordu. “Ah, şununla öyle bir biçeceğim ki,” diye düşünerek kılıcının kabzasını sıkıyordu.</p>

  <p>Uğultu halinde, “Huraaa!” sesleri duyuldu. Rostov, Graçik’i mahmuzlayıp ötekilerin önüne geçerek hayvanı dolu dizgin sürdü. “Eh, şimdi karşıma kim çıkarsa çıksın,” diye düşündü. İleride düşman görünüyordu. Birden bütün bölük geniş bir süpürgeyle süpürülüvermiş gibi oldu. Rostov kılıcını savurmak için yukarı kaldırdı ama o anda önünde dörtnala giden er Nikitenko kendisinden uzaklaştı; Rostov rüyadaymış gibi hem olağanüstü bir hızla ileri doğru sürüklendiğini hem de aynı yerde kımıldamadan durduğunu hissetti. Arkadan, tanıdığı süvarilerden Bandarçuk dörtnala sürdüğü atıyla üzerine geldi, öfkeyle yüzüne baktı. Bandarçuk’un atı kendini yan tarafa attı ve Bandarçuk Rostov’un yanından geçip gitti.</p>

  <p>“Bu ne, kımıldamıyor muyum? Düştüm, beni öldürdüler...” Rostov bir anda hem soruyu sormuş, hem de karşılığını vermişti. Artık savaş alanında tek başınaydı. Etrafında ilerleyen atlarla süvarilerin sırtları yerine hareketsiz toprağı ve anızları görüyordu. Altında sıcak bir kan vardı. “Hayır, ben yaralanmışım. Atım da ölmüş.” Graçik ön ayaklarının üzerinde doğrulmak istedi, ama binicisinin ayağını ezerek düştü. Atın başından kan akıyordu. Hayvan debelendi, ama kalkamadı. Rostov doğrulmak istedi, sonra o da düştü. Çantası eyere takılmıştı. Bizimkiler nerede, Fransızlar nerede, bunu bilmiyordu. Etrafında kimse yoktu.</p>

  <p>Ayağını kurtararak kalktı, kendi kendine, “İki orduyu bu kadar belirli biçimde birbirinden ayıran o çizgi şimdi hangi tarafta?” diye soruyor, bu sorunun karşılığını veremiyordu. “Yoksa başıma kötü bir şey mi geldi? Bu olağan bir şey mi? Böyle bir durumda ne yaparlar?” diye doğrularak kendi kendine sormaya devam etti. O anda hissizleşmiş olan sol elinden gereksiz bir şey sarkıyormuş gibi bir duygu içinde kaldı. Sanki bileği kendisinin değil de bir yabancınındı. Elini dikkatle gözden geçirerek üzerinde kan aradı. Kendisine doğru birkaç kişinin koştuğunu görünce sevinçle, “İşte geldiler, şimdi bana yardım ederler,” diye düşündü. Bu adamların önünde de garip şapkalı, lacivert kaputlu, esmer, yağız tenli, karga burunlu biri koşuyordu. Arkasından iki kişi geliyordu, onların arkasından da daha birçok kişi koşuyordu. Aralarından biri Rusça olmayan garip bir şey söyledi. Öndekilere benzeyen ve başlarında aynı şapkalar bulunan insanların arasında bir Rus süvarisi duruyordu. Onu kollarından yakalamışlardı; arkasında da atını tutuyorlardı.</p>

  <p>Rostov gözlerine inanamayarak, “Anlaşıldı, bizden biri esir düşmüş... Evet, yoksa şimdi de beni mi esir alacaklar? Kim bu adamlar, yoksa bunlar Fransız mı?” diye düşünüyordu. Yaklaşan Fransızlara bakıyor ve biraz önce bu Fransızlara yetişip onları kılıçtan geçirmekten başka bir şey düşünmeden dörtnala at koşturduğu halde şimdi onların yakınlığı, içinde öylesine bir korku uyandırıyordu ki gözlerine inanamıyordu. “Kim bunlar? Neden koşuyorlar? Yoksa üzerime mi geliyorlar? Yoksa bana doğru mu koşuyorlar? Hem neden? Beni öldürmek için mi? Herkesin bu kadar sevdiği beni mi?”</p>

  <p>Annesinin, ailesinin, arkadaşlarının kendisine olan sevgisini hatırladı ve düşmanların onu öldürmek istemeleri ona imkânsız göründü. “Belki de öldürürler ama!” On saniyeden fazla bir süre yerinden hiç kımıldamadan, durumunu kavrayamadan olduğu yerde kaldı. Öndeki gaga burunlu Fransız koşarak o kadar yakınına gelmişti ki artık yüzünün ifadesi bile görülüyordu. Süngüsünü ileriye uzatmış, nefesini tutarak rahatça üzerine koşan bu adamın yabancı, kızgın yüzü Rostov’u korkuttu. Tabancasını çekti; ateş edecek yerde tabancayı Fransıza fırlattı, sonra var kuvvetiyle fundalıklara koşmaya başladı.</p>

  <p>Şimdi Enns Köprüsü’ne çıktığı zaman olduğu gibi bir şüphe duygusu ve savaşmak isteğiyle değil, köpeklerden kaçan bir tavşan gibi kaçıyordu. Bütün varlığını tek, bölünmez bir duygu sarmıştı: Gençliğini, mutlu hayatını kaybetmek korkusu! Hendeklerden tıpkı körebe oynarken olduğu gibi hızla atlayarak var kuvvetiyle ileri doğru koşuyor, savaş alanı üzerinde uçar gibi oluyor, durup durup o solgun, iyi yürekli bir ifade taşıyan körpe yüzünü geriye çeviriyor, sırtından aşağıya soğuk bir terin döküldüğünü hissediyordu.</p>

  <p>“Hayır, iyisi mi arkaya bakmamalı!” diye düşündü, ama fundalıklara varınca bir kez daha dönüp baktı. Fransızlar geride kalmışlardı. Hatta Rostov geriye baktığı anda, en öndeki Fransız koşmaktan vazgeçip yürümeye başladı ve dönerek arkasına avaz avaz bir şeyler bağırdı. Rostov durakladı, “Bir yanlışlık olacak, beni öldürmek istemeleri imkânsız bir şey!” diye düşündü. O sırada eli sanki ucuna iki pudluk bir ağırlık asılmış gibi ağırlaşmıştı. Artık koşamıyordu. Fransız da durmuş, ona nişan alıyordu. Rostov gözlerini yumarak eğildi. Yanından bir kurşun, iki kurşun vınlayarak geçip gitti. Rostov son kuvvetini topladı, sol elini sağ eliyle tuttu ve fundalıkların içine koştu. Orada Rus nişancıları vardı.</p>

  <h2 id="sigil_toc_id_45">XX</h2>

  <p class="nonindent">Beklenmedik bir anda baskına uğrayan piyade birlikleri koşarak ormandan çıkıyor, birlikler birbirleriyle karışarak düzensiz yığınlar halinde geri çekiliyorlardı. Erlerden biri savaşta korkunç ve anlamsız bir söz söylemişti. “Çevrildik!” Bu söz, o korku duygusuyla birlikte bütün insan yığınına yayılmıştı.</p>

  <p>Koşanlar “Sarıldık! Çevrildik! Mahvolduk!” diye bağırıyorlardı.</p>

  <p>Alay komutanı arkada silah sesleriyle bağırışmaları duyar duymaz, alayın başına korkunç bir şeyin geldiğini anlamış ve kendisi gibi yıllardır orduda hizmet görmüş, hiçbir suç işlememiş bir subayın amirleri tarafından ihmalcilik ya da tedbirsizlikle suçlanabileceği düşüncesi karşısında o kadar şaşırmıştı ki bir anda o inatçı süvari albayını da kendi generallik gururunu da unuttu; en önemlisi tehlikeyi de kendini koruma duygusunu da büsbütün aklından çıkarmış olarak eyer kayışına yapıştı, atını mahmuzladı, şans eseri hiçbiri kendisine isabet etmeyen kurşun yağmuru altında, alayına doğru dörtnala gitti. İstediği tek bir şey vardı: Olup bitenleri öğrenmek ve ne olursa olsun yapılan yanlışı, eğer bu yanlış kendi tarafından yapılmışsa düzeltmek, kendisi gibi yirmi iki yıl hizmet etmiş, hiçbir şeyde suçu görülmemiş örnek bir subayın suçlu durumuna düşürmemek.</p>

  <p>Fransızların arasından kazasız belasız geçip dörtnala ormanın arkasındaki savaş alanına gitti, bizimkiler oradan kaçıyor, komutları dinlemeden yokuş aşağıya iniyorlardı. Savaşların kaderini tayin eden o manevi bocalama anı gelip çatmıştı: Bu düzensiz er yığınları komutlarının sesini dinleyecekler miydi, yoksa ona dönüp baktıktan sonra kaçmaya devam mı edeceklerdi? Alay komutanının eskiden erlere o kadar korkunç görünen sesine, ümitsizce bağırışlarına, müthiş bir öfke içinde kıpkırmızı olmuş büsbütün değişmiş yüzüne ve kılıcını sallamasına rağmen, erler durmaksızın koşuyor, kendi aralarında konuşuyor, havaya ateş ediyor, komutları dinlemiyorlardı. Savaşların kaderini tayin eden o manevi bocalamada korku daha ağır basmıştı.</p>

  <p>General bağırmaktan ve barut dumanından öksürerek ümitsizlik içinde durdu. Her şey kaybedilmiş görünüyordu. Ama o anda bizimkilerin üzerine saldıran Fransızlar birden, ortada belirli bir neden yokken geri dönüp koşmaya başladılar, ormanın öbür ucunda kayboldular. Ormanda Rus nişancıları göründü. Bu Timohin’in bölüğüydü, ormanda düzeni bozmayan bir o bölüktü, ormanın yan tarafında hendeklere sinmiş, hiç beklenmedik bir anda Fransızlara saldırmıştı. Timohin öylesine can evinden kopan bir çığlıkla, öylesine kendinden geçmiş çılgın bir kararlılıkla, yalın kılıç, Fransızların üzerine atılmıştı ki onlar neye uğradıklarını anlamaya fırsat bulamadan silahlarını atarak kaçmaya başlamışlardı. Timohin’in yanında koşan Dolohov da yakından bir Fransızla vuruşup onu öldürmüş, teslim olan bir subayın yakasına herkesten önce yapışmıştı.</p>

  <p>Kaçanlar geri dönmüş, taburlar toplanmış ve sol kanat birliklerini neredeyse ikiye bölen Fransızlar kısa bir süre için geriye püskürtülmüştü. İhtiyat kuvvetleri de bir araya gelmeye vakit bulmuş, kaçanlar durmuştu. Alay komutanı, Binbaşı Ekonomov’la birlikte köprüde duruyor, geri çekilen birlikleri önünden geçiyordu. Bu sırada yanına bir er yaklaştı, üzengilerini tuttu ve neredeyse ona yaslandı. Erin üzerinde fabrikada dokunmuş çuhadan mavimsi bir kaput vardı, çantasıyla şapkası yoktu. Başı sarılıydı. Omuzuna Fransız malı bir kurşun torbası asılıydı. Elinde bir subay kılıcı tutuyordu. Er solgundu, mavi gözleri alay komutanına küstah küstah bakıyor, dudakları gülümsüyordu. Alay komutanı, Binbaşı Ekonomov’a emir vermekle meşgul olduğu halde bu erle ilgilenmekten kendini alamadı.</p>

  <p>Dolohov Fransız kılıcıyla kurşun torbasını göstererek:</p>

  <p>— İki ganimet getirdim ekselans, dedi. Bir subay esir aldım. Kaçan taburu ben durdurdum.</p>

  <p>Yorgunluktan güçlükle nefes alıyor, dura dura konuşuyordu.</p>

  <p>— Bütün tabur şahitlik edebilir. Bunu unutmamanızı rica ederim, ekselans.</p>

  <p>Alay komutanı:</p>

  <p>— Peki peki, dedi ve Binbaşı Ekonomov’a döndü.</p>

  <p>Ama Dolohov yanından ayrılmadı; mendili çözdü, tutup çekti ve saçlarının arasında pıhtılaşmış kanı gösterdi:</p>

  <p>— Bakın süngü yarası! Yine de tepede kalıyorum. Unutmayın bunu ekselans.</p>

  <p class="extract">Tuşin’in bataryası unutulmuştu. Ancak çarpışmalar sona ererken merkezde hâlâ top sesleri duymaya devam eden Prens Bagration oraya önce nöbetçi kurmay subayı, sonra Prens Andrey’i göndererek bataryanın elden geldiği kadar çabuk geriye çekilmesini emretti. Tuşin’in toplarının yanında bulunan ve onları korumakla görevli birlikler, kimin verdiği belli olmayan bir emirle çarpışmaların olduğu kısmın ortasına gitmişlerdi; ama batarya hâlâ ateş etmeye devam ediyordu ve Fransızlar tarafından ele geçirilememişti. Bunun tek nedeni, düşmanın hiçbir şeyin korumadığı dört topun ateş etmeye devam edecek kadar cüret göstereceğini aklından bile geçirmemesiydi. Aksine bu bataryanın şiddetle ateşe devam etmesinden ötürü Rusların asıl kuvvetlerinin burada merkezde toplandıklarını sanıyordu. Bu yüzden de o noktaya iki defa saldırmaya çalışmış, her ikisinde de o tepe aynı şekilde duran dört topun yaylım ateşiyle geri püskürtülmüştü.</p>

  <p>Prens Bagration’un gidişinden kısa bir süre sonra Tuşin, Schöngraben köyünü yakmayı başarmıştı. Topçu erler heyecanla:</p>

  <p>— Amma da karıştılar! Yanıyor! Şu dumana bak! Aşk olsun! Mükemmel! Dumana bak dumana! diye konuşuyorlardı.</p>

  <p>Bütün toplar komut verilmeden yangının bulunduğu yere ateş ediyordu. Erler sanki yangını körüklüyorlarmış gibi her atışta, “Aşk olsun! İşte böyle! Bak hele... Aslan!” diye bağırıyorlardı. Rüzgârdan dağılan yangın hızla yayılıyordu. Köyün arkasından çıkan Fransız kolları geriye döndüler, ama düşman bu başarısızlığı cezalandırmak istiyormuş gibi köyün sağ tarafına on top çıkardı, onlarla Tuşin’i dövmeye başladı. Yangının doğurduğu çocukça sevinç ve Fransızlara yapılan başarılı top atışının doğurduğu coşkunluk yüzünden bizim topçular, bu bataryayı ancak toplarının arasına önce iki, sonra dört mermi düştüğü, bunlardan biri iki atı devirdiği, biri de cephane arabacısının ayağını kopardığı zaman fark ettiler.</p>

  <p>Fakat bir kez uyanmış olan heyecan kuvvetini kaybetmedi, yalnız değişik biçimde devam etti. Atların yerine yedek kundaklardaki atlar getirildi, yaralılar götürüldü ve dört top, on topluk bataryaya çevrildi. Tuşin’in arkadaşı olan subay daha çarpışmanın başlangıcında öldürülmüştü. Bir saat içinde kırk top erinden on yedisi saf dışı olmuştu, öyleyken topçular yine de neşeli ve heyecanlıydı. İki defa aşağıda, yakınlarında Fransızların göründüğünü fark etmiş, o zaman da üzerlerine yaylım ateşi açmışlardı. Kısa boylu adam, kuvvetsiz, beceriksiz hareketlerle emir erinden kendi deyişiyle “bir pipocuk daha” istiyor, piposundan ateş saça saça koşarak öne çıkıyor, küçük elini gözlerine siper ederek Fransızlara bakıyordu.</p>

  <p>— Vurun çocuklar! diye söyleniyor, topları tekerleklerinden yakalayarak vidalarını sıkıştırıyordu.</p>

  <p>Tuşin duman içinde, kulakları durmadan devam eden top sesleriyle uğuldayarak her atışta irkile irkile küçük çubuğunu ağzından çıkarmadan bir toptan ötekine koşuyor, bazen nişan alıyor, bazen mermileri sayıyor, bazen yaralı ya da ölü, atların değiştirilip yerine yeni atların koşulmasını emrederek o zayıf, incecik, kararsız sesiyle bağırıp duruyordu. Yüzünde gittikçe artan bir heyecan seziliyordu. Yalnız adamları vurulduğu ya da öldürüldüğü zaman yüzünü buruşturuyor, öldürülenlere bakmamak için başını öbür yana çeviriyor, her zamanki gibi yaralıyı ya da öldürülenin cesedini kaldırmak için acele etmeyen erlere öfkeyle bağırıyordu. Çoğu yakışıklı delikanlılar olan erlerin (her topçu bataryasında olduğu gibi burada da erler subaylarından iki karış daha uzun boylu ve ondan iki kat daha geniş omuzluydular). Hepsi, zor bir durumda kalmış çocuklar gibi komutanlarına bakıyorlardı, onun yüzünde beliren ifade hemen hiç değişmeden onların da yüzünde yansıyordu.</p>

  <p>Bu korkunç uğultu, gürültü, patırtı ve her an çok dikkatli olmak, her an bir şeylerle uğraşmak zorunluğu yüzünden Tuşin o kötü korku duygusunun en küçük bir parçasını bile duymuyor, kendisini öldürebileceklerini ya da yaralayabileceklerini aklından bile geçirmiyordu. Aksine gittikçe daha çok coşuyordu. Ona öyle geliyordu ki düşmanı görüp ilk atış yaptığı an, çoktan geçmişti! Belki de bir gün önceydi ve üzerinde durduğu o bir avuç toprak, çoktandır bildiği bir vatan parçasıydı. Her şeyi hatırladığı, her şeyi kavradığı, onun durumunda bulunan en iyi subayın yapabileceği her şeyi yaptığı halde, o sırada ateşliyken sayıklayan ya da sarhoş olan bir insan gibiydi.</p>

  <p>Her taraftan duyulan topların kulakları sağır edici uğultusundan, düşman mermilerinin çıkardığı ıslıklarla indirdiği darbelerden topların başında kan ter içinde kıpkırmızı olmuş, telaşla uğraşan hizmet erlerini izlemekten, insan ve at kanı görmekten, öbür tarafta düşmanın savurduğu küçük küçük dumanları gözetlemekten (her dumandan sonra bir mermi uçup geliyor, toprağa, insanlara, toplara ya da atlara çarpıyordu) zihninde kendine göre bir hayal dünyası kurmuştu; o andaki zevkini de işte bu dünya meydana getiriyordu. Düşman topları zihninde top değil de görünmeyen bir varlığın içinden ara sıra küme küme duman çıkaran birer çubuk oluveriyordu.</p>

  <p>Tuşin tepede yumak halinde bir duman fışkırıp da rüzgârla çizgi halinde sola doğru savrulunca:</p>

  <p>— Bak gene pufladı! diye söylendi. Şimdi lastik topu bekle, sonra geriye at!</p>

  <p>Yakınında duran ve bir şeyler mırıldandığını duyan cephane eri:</p>

  <p>— Bir şey mi emrettiniz komutanım? diye sordu.</p>

  <p>Tuşin:</p>

  <p>— Bir şey yok, mermi... diye karşılık verdi.</p>

  <p>Kendi kendine, “Haydi Matvevnamız, göster kendini!” diye söylendi. Matvevna onun kendi hayalinde, çok eskiden dökme demirden yapılmış ve en kenarda duran büyük topa verdiği isimdi. Kendi toplarının başında uğraşan Fransızları karınca olarak görüyordu. İkinci topun başındaki yakışıklı ve sarhoş bir numaralı er onun dünyasında “dayı” olmuştu. Tuşin ona başkalarından daha sık bakıyor, onun her davranışından zevk alıyordu. Tepenin altında arada bir susan, hemen sonra daha şiddetli bir şekilde duyulan karşılıklı silah sesleri, birinin soluk alması gibi duyuluyordu. Bu seslerin yavaşlayıp kızışmasına kulak kabartıyor, “Bak hele gene soluk aldı, gene soluk almaya başladı!” diye söyleniyordu.</p>

  <p>Kendisini hayalinde iki eliyle Fransızlara gülle yağdıran dev gibi kuvvetli bir erkek olarak görüyordu.</p>

  <p>Topun yanından uzaklaşarak “Haydi bakalım Matvevna, bizi utandırma, anacığım!” diyordu ki başının üzerinden tanımadığı bir ses duydu:</p>

  <p>— Yüzbaşı Tuşin! Yüzbaşı!</p>

  <p>Tuşin korkuyla arkasına baktı, bu onu Grunt’ta kovan kurmay subaydı. Nefesi tıkanır gibi ona bağırıyordu:</p>

  <p>— Ne oluyorsunuz, çıldırdınız mı? Geri çekilmeniz için size iki defa emir verildi, oysa siz!..</p>

  <p>Tuşin korkuyla amirine bakarak kendi kendine, “Canım, bunlar ne diye beni...” diye düşündü. İki parmağını kasketinin siperliğine götürerek:</p>

  <p>— Ben... Hiçbir şey... Ben... diye kekeledi.</p>

  <p>Ama albay söylemek istediği sözleri tamamlayamadı. Çok yakından geçen bir mermi onu atın üzerinde suya dalar gibi eğilmeye zorladı. Sustu, tam yeni bir şey söyleyecekti, bir mermi onu tekrar durdurdu. Atını çevirdi, dörtnala uzaklaştı. Uzaktan:</p>

  <p>— Geri çekilin! Hepiniz geri çekilin! diye bağırdı.</p>

  <p>Erler gülüştüler. Bir dakika sonra bir yaver gelip aynı emri bildirdi. Bu Prens Andrey’di. Tuşin’in toplarının yerleştirilmiş olduğu düzlüğe çıkar çıkmaz ilk gözüne ilişen şey, koşumları çıkarılmış, ayağı kırılmış bir at oldu; hayvan, koşumlu atların arasında kişneyip duruyordu. Ayağından oluk gibi kan boşanıyordu. Topların toparlaklan arasında, birkaç ölü yatıyordu. Tuşin’e yaklaşırken üzerinden arka arkaya iki mermi geçti, o zaman sinirli sinirli ürperdiğini hissetti. Ama korktuğunu düşünmek bile ona cesaret verdi. “Korku bana yakışmaz!” diye düşündü ve topların arasında acele etmeden atından indi. Emri bildirdi ama bataryadan ayrılıp gitmedi. Topların kendisi oradayken mevziden çıkarılmasına karar vermişti, onları kendisi geriye götürecekti. Tuşin’le birlikte Fransızların korkunç ateşi altında cesetlerin üzerinden atlayarak yürüdü, topların yerlerinden çıkarılması işiyle uğraşmaya başladı. Bir cephane eri. Prens Andrey’e:</p>

  <p>— Biraz önce de bir amir geldiydi, hemencecik tüydü, sizin gibi davranmadı, ekselans, dedi.</p>

  <p>Prens Andrey, Tuşin’le hiç konuşmuyordu. İkisi de o kadar meşguldü ki birbirlerini görmüyor gibiydiler. Dört toptan sağlam kalan ikisini toparlaklara takıp yokuş aşağıya hareket ettikleri zaman (parçalanmış bir topla bir likorn geride bırakılmıştı) Prens Andrey atını Tuşin’e çevirdi, ona elini uzatarak:</p>

  <p>— Haydi allahaısmarladık! dedi.</p>

  <p>Tuşin, “Güle güle, sevgili kardeşim! Güle güle canım!” dedi. Gözlerine nedense birden yaşlar dolmuştu.</p>

  <h2 id="sigil_toc_id_46">XXI</h2>

  <p class="nonindent">Rüzgâr dinmiş, savaş alanının üzerine ufukta barut dumanıyla karışan kara bulutlar inmişti. Karanlık basıyor, ortalık karardıkça iki yerde alevler daha belirli olarak görünüyordu. Top ateşi zayıflamıştı ama sağdan ve soldan tüfek takırdıları daha sık, daha yakından işitiliyordu.</p>

  <p>Tuşin toplarıyla birlikte yaralıların etrafından dolaşarak ya da onlara çarpa çarpa ateş hattından kurtulup vadiye inince kendisini amirlerle yaverler karşıladılar; bunların arasında ona iki defa gönderildiği halde, iki seferinde de Tuşin’in bataryasına kadar bile gidemeyen maiyet subayı Jerkov da vardı. Hepsi birbirlerinin sözünü keserek nereye, nasıl gidileceğini bildiren emirler veriyor, onu azarlıyor, söyleniyorlardı. Tuşin hiçbir emir vermiyor, konuşmaktan bile korkarak (çünkü ağzından çıkan her sözde nedenini bilmeden ağlamak üzere olduğunu hissediyordu) hantal bir topçu beygirinin üzerinde arkadan geliyordu. Gerçi yaralıların bırakılması için emir verilmişti ama birçoğu birliklerin peşinden sürükleniyor, toplara bindirilmeleri için yalvarıyorlardı. Savaştan önce Tuşin’in kulübesinden dışarı fırlamış olan o dinç piyade subayı karnına bir kurşun yemiş olarak Matvevna’nın kundağı üzerine yatırılmıştı. Tepenin eteğinde yüzü solmuş bir süvari asteğmeni bir eliyle öbür elini tutarak Tuşin’e yaklaştı, top arabasına oturması için izin vermesini rica etti. Çekingen bir tavırla:</p>

  <p>— Allah rızası için yüzbaşı, elim ezildi, dedi. Allah aşkına... Yürüyemiyorum... Allah aşkına!</p>

  <p>Asteğmenin birçok defa herhangi bir arabaya binmek için yalvardığı, her taraftan da, “Olmaz,” karşılığını aldığı belliydi. Kararsız, zavallı bir sesle yalvarıyordu.</p>

  <p>— Emredin oturtsunlar beni, Allah aşkına!</p>

  <p>Tuşin:</p>

  <p>— Oturtun, oturtun! dedi.</p>

  <p>En çok sevdiği ere döndü:</p>

  <p>— Sen de altına kaputunu seriver, dayı. Peki o yaralanan subay nerede?</p>

  <p>Biri:</p>

  <p>— Kaldırdık onu. Sizlere ömür! diye karşılık verdi.</p>

  <p>— Oturtun! Oturun, evladım oturun! Antonov! Kaputunu seriver.</p>

  <p>Yalvaran asteğmen Rostov’du. Bir eliyle öbür elini tutuyordu, sapsarıydı, nöbet geldiği için çenesi titriyordu. Onu Matvevna’nın üzerine, ölen subayı indirdikleri topun üzerine oturttular. Altına serdikleri kaput kanlıydı, Rostov'un pantolonu da elleri de kana bulandı. Tuşin, Rostov’un oturduğu topa yaklaşarak:</p>

  <p>— Ne oldu, yaralandınız mı evladım? diye sordu.</p>

  <p>— Hayır, elim ezildi.</p>

  <p>— Peki öyleyse kundak niçin kan içinde?</p>

  <p>Topçu eri, kaputunun koluyla kanı silerek sanki topun pek temiz olmamasından ötürü özür diliyormuş gibi:</p>

  <p>— Burasını o subay kan içinde bıraktı! diye karşılık verdi.</p>

  <p>Topları güç bela piyadelerin yardımıyla tepeye çıkardılar, Guntersdorf köyüne varınca durdular. Hava o kadar kararmıştı ki on adımdan bile erlerin üniformaları seçilemiyordu, silah sesleri de yavaşlamaya başlamıştı. Birden sağ taraftan gene çığlıklarla patlayışlar duyuldu. Karanlık silah atışlarıyla parıldıyordu. Bu Fransızların son saldırısıydı, köy evlerine sinmiş erler de saldırıya karşılık veriyorlardı. Gene herkes ve her şey, köyün dışına fırladı. Ama Tuşin’in toplarını kımıldatmanın imkânı yoktu. Topçular, Tuşin de asteğmen de hiç konuşmadan birbirlerine bakıyor, işin sonunu bekliyorlardı. Silah sesleri yavaşlamaya başladı, yan sokaktan dışarıya heyecanlı heyecanlı konuşan erler fırladı. Biri:</p>

  <p>— Sağ mısın Petrov? diye soruyordu.</p>

  <p>Başka biri:</p>

  <p>— Sırtlarında boza pişirdik, kardeş. Artık sokulmazlar, diyordu.</p>

  <p>— Göz gözü görmüyor, birbirlerini nasıl da tepelediler! Zifiri karanlık, kardeşler! İçecek bir şey yok mu?</p>

  <p>Fransızlar son defa püskürtülmüşlerdi. Tuşin’in topları da etrafları uğuldayıp duran piyade ile bir çerçeve içine alınmış gibi, zifiri karanlıkta gene bilinmeyen bir yere doğru harekete geçti.</p>

  <p>Karanlıkta sanki gözle görülmeyen kara bir ırmak fısıltılar, konuşmalar, nal ve tekerlek sesleriyle uğuldaya uğuldaya hep aynı yönde akıp gidiyor, gecenin karanlığında bütün öbür seslerin uğultusu içinde, hepsinden çok yaralıların sesleriyle iniltileri duyuluyordu. İniltiler, birlikleri çeviren bütün bu karanlığı dolduruyordu sanki! Bu iniltilerle gecenin karanlığı aynı şeydi... Bir süre sonra ilerleyen kalabalığın içinde heyecanlı bir dalgalanma oldu. Biri beyaz bir atın üzerinde maiyetiyle beraber geçip bir şeyler söylemişti.</p>

  <p>Her taraftan merak dolu sorular duyuldu:</p>

  <p>— Ne dedi? Şimdi nereye gideceğiz? Duyuyor muyuz ne? Teşekkür mü etti?</p>

  <p>Ve bütün o hareket eden kütle kendi kendini sıkıştırmaya başladı (Belliydi ki ön saflar durmuştu). Ağızdan ağıza durma emrinin verildiği yayıldı. Herkes olduğu yerde, çamurlu yolun ortasında duruverdi.</p>

  <p>Işıklar parladı, konuşmalar daha iyi duyulmaya başladı. Yüzbaşı Tuşin bölüğüne emirler verdikten sonra, erlerden birini asteğmen için bir sargı bezi ya da bir hekim bulmaya gönderdi, kendisi de erlerin yolun üzerinde yaktıkları ateşin yanına oturdu. Rostov da sürüklenerek ateşin başına geldi. Ağrıdan, soğuktan, rutubetten nöbet geçiriyor, bütün vücudu tir tir titriyordu. Dayanamayacak derecede uykusu vardı, ama bir türlü yerini bulamayan, sızlayan elinin müthiş acısından uyuyamıyordu. Bir gözlerini kapıyor, bir ona sıcak ve kıpkırmızı görünen çoban ateşine, bir yanında bağdaş kurup oturmuş Tuşin’in kamburumsu, çelimsiz vücuduna bakıyordu. Tuşin’in iri, iyi yürekli olduğunu belli eden zeki gözleri acısını paylaştığını, durumunu anladığını belirten bir ifadeyle ona çevrilmişti, onun bütün varlığıyla yardım etmek istediğini, ama elinden hiçbir şey gelmediğini görüyordu.</p>

  <p>Her yönden atlı ya da yaya geçenlerin ayak sesleriyle konuşmaları, çevreye yerleşen piyadelerin gürültüsü geliyordu. Ayak sesleriyle çamurun içinde inip kalkan nal sesleri, yakından uzaktan duyulan odun çatırtıları, bir bütün olarak dalgalanan bir uğultu halindeydi.</p>

  <p>Artık karanlıkta görünmeyen bir ırmak akmıyor, sanki karanlık bir deniz fırtınadan sonra yatışmadan önce hafif hafif dalgalanıyordu. Rostov, hiçbir şey düşünmeden çevresinde olup bitenlere bakıyor, kulak kabartıyordu. Bir piyade eri, çoban ateşine yaklaştı, yere çömeldi, ellerini aleve tuttu ve başını öbür yana çevirdi. Tuşin’e:</p>

  <p>— Bir şey olmaz değil mi komutanım? diye sordu. Bakın bölüğümü kaybettim komutanım; nerede olduğunu bile bilmiyorum. Felaket!</p>

  <p>Erle birlikte, yüzü sarılı bir piyade subayı da ateşe yaklaşmıştı. Tuşin’e dönerek nakliye arabasını geçirebilmesi için topları birazcık ileriye almasını rica etti. Bölük komutanının peşinden iki er daha koşarak ateşe yaklaştı. Büyük bir öfke içinde bir çizmeyi çekiştirerek birbirlerine küfrediyor, dövüşüyorlardı. Biri kısık sesle:</p>

  <p>— Sen buldun ha! Amma da açıkgözmüşsün! diye bağırıyordu.</p>

  <p>Boynu kalın bir bezle sarılmış, zayıf, solgun bir er yaklaştı, öfkeli bir sesle topçulardan su istedi.</p>

  <p>— Ne yani, köpek gibi ölecek miyiz be? diyordu.</p>

  <p>Tuşin ona su verilmesini emretti. Sonra neşeli bir er koşarak gelip piyadeler için biraz ateş istedi. Nar gibi ateş parçasını karanlıkta bilinmeyen bir yere götürerek:</p>

  <p>— Piyadelere nar gibi ateş! Hoşçakalın hemşeriler, ateş için teşekkürler, faiziyle öderiz! diye söyleniyordu.</p>

  <p>Onun arkasından dört er bir kaputun içinde ağır bir şey taşıyarak çoban ateşinin yanından geçip gitti. Aralarından birinin ayağı tökezlendi:</p>

  <p>— Keratalar, yolun üstüne odun koymuşlar! diye homurdandı.</p>

  <p>Başka biri:</p>

  <p>— Madem işi bitti, ne diye taşıyoruz onu sanki, dedi.</p>

  <p>— Allah kahretsin sizi!</p>

  <p>Yükleriyle birlikte karanlıkta kayboldular! Tuşin fısıldayarak Rostov’a:</p>

  <p>— Nasıl acıyor mu? diye sordu.</p>

  <p>— Acıyor.</p>

  <p>Cephane eri Tuşin’e yaklaştı:</p>

  <p>— Sayın komutanım sizi general çağırıyor. Kendileri şurada kulübedeler.</p>

  <p>— Geliyorum, oğlum.</p>

  <p>Tuşin ayağa kalktı, kaputunun düğmelerini ilikledi, üstünü başını düzeltti, çoban ateşinden uzaklaştı...</p>

  <p>Topçuların yaktığı çoban ateşinin biraz ilerisinde, Prens Bagration kendisi için hazırlanmış kulübede, yemek yiyor, çevresine toplanmış olan bazı birlik komutanlarıyla konuşuyordu. Gözlerini yarı kapamış olarak bir koyun budunu aç gözlülükle sıyıran ihtiyar subay da yediği yemekten ve votkadan yüzü kızarmış yirmi iki yıl hiçbir kusuru görülmemiş general de yüzüğünde adı yazılı kurmay subay da huzursuzlukla herkesi süzen Jerkov da gözleri ateşi varmış gibi parlayan, dudaklarını kısmış, yüzü solgun Prens Andrey de oradaydı.</p>

  <p>Fransızlardan alınmış bir sancak, kulübenin köşesine dayalı duruyor ve saf yüzlü askerî müşavir belki de gerçekten sancağın görünüşüyle ilgilendiğinden, belki karnı aç olduğu ve sofra takımları yetmediği için oturamadığı sofraya bakmak ağırına gittiğinden sancağın kumaşını eliyle yokluyor, şaşkın şaşkın başını sallıyordu. Yandaki kulübede süvari erlerinin esir aldıkları Fransız albayı bulunuyordu. Çevresine bizim subaylar toplanmış ona dikkatle bakıyorlardı. Prens Bagration, komutanlara ayrı ayrı teşekkür ediyor, çarpışmalar hakkında geniş bilgi istiyor, kayıpları soruyordu. Kendisine Braunau’da takdim edilmiş olan alay komutanı, çarpışmalar başlar başlamaz ormandan çekildiğini, odun kesen erlerini bir araya topladığını sonra iki tabur süngü hücumuna kalkıştığını ve Fransızları püskürttüğünü bildiriyordu.</p>

  <p>— Birinci taburun bozulduğunu görür görmez, yolun üzerinde durdum ekselans. Kendi kendime, “Bunları bırakırım, gitsin, sonra yaylım ateş açarım,” diye düşündüm, düşündüğüm gibi de yaptım.</p>

  <p>Alay komutanı, bunu yapmış olmayı o kadar istiyor, buna fırsat bulamadığına öylesine üzülüyordu ki bütün bunların tıpkı anlattığı gibi olduğunu sanıyordu. Evet, belki de gerçekten öyleydi kim bilir? O karışıklıkta nelerin olup bittiğini anlamak mümkün müydü?</p>

  <p>Dolohov’la Kutuzov’un arasındaki konuşmayı ve kendisinin rütbesi indirilmiş subayla yaptığı son görüşmeyi hatırlayarak:</p>

  <p>— Ayrıca şunu da söyleyeyim ki rütbesi indirilmiş olan er Dolohov, gözlerimin önünde bir Fransız subayını esir aldı ve olağanüstü bir başarı gösterdi, dedi.</p>

  <p>Jerkov huzursuzlukla çevresine bakınarak söze karıştı:</p>

  <p>— Burada Pavlogradlıların saldırısını gördüm, ekselans -oysa o gün süvarileri hiç görmemiş, onların hücumunu bir piyade subayından öğrenmişti-, iki kale düzenini bozdular.</p>

  <p>Jerkov’un bu sözlerinden sonra bazıları her zaman olduğu gibi onun şaka etmesini bekleyerek gülümsediler. Ama sözlerinin ordunun şerefi ve o günkü savaşlarla ilgili olduğunu fark edince ciddi bir tavır takındılar, oysa birçokları Jerkov’un bu sözlerinin hiçbir temele dayanmadığını, yalan söylediğini biliyorlardı. Prens Bagration yaşlı albaya döndü:</p>

  <p>— Çok teşekkür ederim beyler, bütün birlikler kahramanlık göstermişlerdir: Piyadeler de süvariler de topçular da!</p>

  <p>Gözleriyle birini arayarak sordu:</p>

  <p>— Nasıl oldu da merkezde iki top bırakıldı?</p>

  <p>Prens Bagration sol kanattaki topları sormuyordu; çünkü daha çarpışmaların başında orada iki topun terk edilmiş olduğunu biliyordu. Nöbetçi kurmay subaya döndü:</p>

  <p>— Öyle sanıyorum ki sizden rica etmiştim... dedi.</p>

  <p>Nöbetçi kurmay subay:</p>

  <p>— Bir tanesi tahrip olmuştu, diye karşılık verdi. Ama öteki nasıl kaldı ben de anlayamıyorum; bütün o süre boyunca oradaydım, talimat verdim, bu iş olduğu vakit, daha yeni ayrılmıştım... Doğruyu söylemek gerekirse etraf iyice kızışmıştı...</p>

  <p>Son sözleri yumuşak, çekingen bir tavırla söylemişti. Biri Yüzbaşı Tuşin’in burada, köyün hemen önünde olduğunu ve birinin onu çağırmak üzere gönderildiğini söyledi. Prens Bagration, Prens Andrey’e döndü:</p>

  <p>— Öyle ya, siz de oradaydınız, dedi.</p>

  <p>Nöbetçi kurmay subay, Bolkonski’ye tatlı tatlı gülümseyerek:</p>

  <p>— Öyle öyle, az kalsın burun buruna gelecektik, dedi.</p>

  <p>Prens Andrey, soğuk, kesin bir tavırla hemen:</p>

  <p>— Ben sizi görmek mutluluğuna erişemedim, dedi.</p>

  <p>Herkes sustu. Eşikte generallerin arkasından çekingen bir tavırla geçmeye çalışan Tuşin göründü. Daracık kulübede amirlerinin karşısına her çıkışında olduğu gibi fena halde sıkışan Tuşin, sancağın gönderini fark edemedi ve ayağı tökezledi. Birkaç kişi güldü. Prens Bagration:</p>

  <p>— Nasıl oldu da toplar terk edildi? diye sordu.</p>

  <p>Yüzbaşıdan çok gülüşenlere kaşlarını çatarak bakmıştı, bunların arasında en çok Jerkov’un sesi duyuluyordu. Tuşin, ancak şimdi korkunç amirlerini görünce kendisi sağ kalıp da iki topu kaybetmiş olmanın suçunu, ayıbını bütün dehşetiyle duydu. O kadar heyecanlıydı ki o ana kadar bunu düşünmeye fırsat bulamamıştı. Subayların gülüşmeleri onu daha da çok şaşırtmıştı. Bagration’un karşısında çenesi titreyerek duruyordu. Güç bela:</p>

  <p>— Bilmiyorum... Ekselans... Adamımız eksikti ekselans! diye söylendi.</p>

  <p>— Sizi koruyan birlikten adam alabilirdiniz!</p>

  <p>Tuşin kendisini koruyan bir birliğin bulunmadığını söylemedi; oysa gerçek buydu. Bunu söyleyerek başka bir komutanı zor duruma düşürmekten korkuyor, hiç konuşmadan, tıpkı sınavda kendisine soru soran öğretmeninin gözlerine bakan ve ne karşılık vereceğini şaşırmış bir öğrenci gibi Bagration’un yüzüne bakıyordu.</p>

  <p>Sessizlik oldukça uzun sürdü. Prens Bagration, herhalde sert davranmak istemediği için ne söyleyeceğini bilemiyordu; ötekiler ise söze karışmaya cesaret edemiyorlardı. Prens Andrey, kaşlarının altından Tuşin’e bakıyor, parmakları sinirli sinirli kımıldayıp duruyordu. Birden sessizliği tiz sesiyle bozdu.</p>

  <p>— Ekselans, siz beni Tuşin’in bataryasına göndermek lütfunda bulunmuştunuz. Oraya gittim ve adamlarla atların üçte ikisinin vurulmuş olduğunu, iki topun tahrip edildiğini, bataryayı hiçbir birliğin korumadığını gördüm.</p>

  <p>Şimdi Prens Bagration’la Tuşin heyecanla, ama gene de kendisini tutmaya çalışarak konuşan Bolkonski’ye aynı ısrarlı tavırla bakıyorlardı. Prens Andrey:</p>

  <p>— Ve eğer düşüncemi söylememe izin verirseniz ekselans, şunu diyebilirim ki bugünün başarısını o bataryanın çabalarına ve Yüzbaşı Tuşin ile bölüğünün kahramanca direnişine borçluyuz, dedi, sonra karşılık beklemeden hemen ayağa kalkarak sofradan uzaklaştı.</p>

  <p>Prens Bagration, Tuşin’e baktı; Bolkonski’nin sert sözlerine inanmıyormuş gibi görünmek istiyor, aynı zamanda ona inanmak da içinden gelmiyordu. Bu yüzden başını eğdi, Tuşin’e, “Gidebilirsiniz,” dedi. Prens Andrey de Tuşin’in arkasından dışarıya çıktı.</p>

  <p>Tuşin ona:</p>

  <p>— Ah, çok teşekkür ederim, beni kurtardınız dostum! dedi.</p>

  <p>Prens Andrey, Tuşin’i süzdü, sonra bir şey söylemeden yanından uzaklaştı. İçinde bir hüzün, bir ağırlık seziyordu. Bütün bunlar öyle garipti, umduğu şeylerden öylesine farklıydı ki.</p>

  <p class="extract">Rostov önünde değişen gölgelere bakarak, “Bunlar kim, neden geliyorlar? Ne istiyorlar? Bütün bunlar ne zaman sona erecek?” diye düşünüyordu. Kolunun ağrısı gittikçe daha çok acı veriyordu. Dayanılmaz bir uyku bastırıyor, gözlerinin önünde kırmızı halkalar uçuşur gibi oluyor, bütün bu seslerin, bu yüzlerin yaptığı etki içindeki yalnızlık, duyduğu acıya karışıyordu. İşte yaralı olsun, sağlam olsun ezilmiş eliyle omuzundaki etleri dağlayan, damarlarını bura bura çeken, üzerine çullanan ve vücudunu ezen bu erlerdi... Onlardan kurtulmak için gözlerini kapadı.</p>

  <p>Bir dakika kadar daldı, ama bu kısa süre içinde rüyasında sayısız şey gördü; annesini, onun büyük beyaz elini, Sonya’nın incecik omuzlarını, Nataşa’nın gözleriyle gülüşünü, Denisov’un sesiyle bıyıklarını, Telyanin’i ve Telyanin’le Bogdaniç arasında olup bitenleri... Bütün o olup bitenler, o tiz sesli erle bir bütün oluvermişti. Bütün o hikâye de o er de böyle acı verecek biçimde, hiç ara vermeden elini tutuyor, onu eziyor, onu hep aynı yöne çekiyorlardı. Onlardan uzaklaşmak istedi, ama onlar omzunu bir an için olsun bırakmıyor, yanından kıl kadar ayrılmıyorlardı. Eğer onu çekmeselerdi omzu ağrımayacak, sapasağlam olacaktı. Ama onlardan kurtulmaya imkân yoktu.</p>

  <p>Rostov gözlerini açtı, yukarı baktı. Yanan kömürlerin aydınlığı üzerinde gecenin kara örtüsü asılıydı. O ışıkta yağan karın tanecikleri uçuşup duruyordu. Tuşin geri dönmemiş, hekim gelmemişti. Rostov tek başınaydı, yalnız şimdi ateşin öbür tarafında bir tek askercik çıplak olarak oturuyor, çelimsiz, sarı vücudunu ısıtıyordu.</p>

  <p>Rostov, “Kimsenin bana ihtiyacı yok,” diye düşündü. “Yardım edecek hiç kimsem, bana acıyacak hiç kimsem yok. Oysa bir vakitler ben de evde kuvvetli, neşeli, sevilen bir insandım.” İçini çekti, çekerken elinde olmayarak inledi. Askercik gömleğini ateşin üzerinden silkerek:</p>

  <p>— Ne o ağrıyor mu? diye sordu ve karşılık beklemeden homurdandı, bir günde az mı cana kıydılar... Sürüyle.</p>

  <p>Rostov, eri dinlemiyordu. Ateşin üzerinde uçuşan kar tanelerine bakıyor, Rusya’da kışı düşünüyordu, sıcak aydınlık evi, kabarık tüylü kürkünü, hızla kayan kızakları, sağlam bir vücutla, bütün ailenin sevgisi ve bakımıyla geçen kışı hatırlıyordu. “Ne diye buraya geldim ki sanki,” diye düşündü.</p>

  <p>Ertesi gün, Fransızlar saldırılarını tekrarlamadılar. Bagration’un birliklerinin kalıntıları da Kutuzov’un ordusuyla birleşti.</p>
</body>
</html>