<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:5484a2ed-291b-4164-a415-b642365f2d85"/>
</head>
<body class="chapter epub-type_chapter">
	<div class="container html5_section">
		<h2><span class="inline">21</span> İlk çöküş</h2>
		<p>1841 Kasımı’nda Mösyö de Hanski ölmüş ve Balzac o sarsılmaz iyimserliğiyle, dul kadının evliliği gerçekleştirmek için sadece yas yılının bitmesini beklediğini ummuştu. Ama aylar birbirini kovalar. Balzac ne zaman Madam de Hanska’yı miras davalarının sürdüğü St. Petersburg’da ziyaret etmek istese, Madam de Hanska onu hep reddeder. Balzac bir buçuk yıl, 1843 yazına kadar beklemek zorunda kalır. Nihayet Madam de Hanska, onun ısrarlarına dayanamaz. Aslında durum onun için de pek kolay değildir. Balzac kimse farkına varmadan Rusya’ya gelemeyecek kadar ünlüdür. Çariçe Katerina zamanından beri gerçekten dünyaca ünlü hiçbir Fransız yazar Neva şehrine gelmemiştir ve Balzac’ın gelişi çok fazla ilgi çekecektir. Gözlemlenecek ve aynı durum herkesin giremediği seçkin çevrelerle görüşen ve hatta çarın davetlisi olmuş kendisi için de geçerli olacaktır. Kaçınılmaz olarak dedikodular çıkacaktır. Mösyö de Hanski hayattayken Balzac’ın ziyareti, tüm dünyanın karşısında bütün aileye yapılan dostça bir ziyaret olarak yorumlanabilirdi; evin reisinin misafiri olur ve bu da gelişini, endişe verici yorumlara karşı korurdu. Ama bir dula yapılan bir ziyaret, bir tür resmî nişan anlamına gelecektir. Madam de Hanska –kesinlikle söz konusu olmasa da– Balzac gibi evliliği ivedilikle istese bile, bu ihtimalin gerçekleşmesi kesinlikle onun özgür iradesine bağlı değildir. Yürürlükte olan yasalara göre çarın, bir yabancıyla evlilik için izin vermesi gerekmektedir. Mal varlıkları özel izin olmadan ülke dışına çıkarılamaz. Yani Madam de Hanska, hiç de Balzac’ın hayal ettiği kadar ya da kocasının ölümünden sonra başka bir ülkede olabileceği kadar bağımsız ve zengin değildir. Sahip oldukları, sadece yasadışı yollarla kurtarıp Fransa’ya taşıyabileceği “kilitli rubleler”dir. Ailesi, özellikle de teyzesi Rosalia, Balzac’ı bir deha, olağanüstü bir insan olarak değil, Paris’te olası bütün kadınlarla gününü gün ederek yaşayan, perişan haldeki maddi durumunu düzeltmek için zengin dulların başını döndürmeye çalışan ahlakı bozuk, borç harç içinde bir adam olarak görmektedir. Madam de Hanska, aristokrat aile çevresinin bütün bu direncine karşı koyabilecek kararlılığa sahipti belki, bilmiyoruz. Ama aynı zamanda fanatik bir sevgiyle bağlı olduğu ve doğumundan bu yana tek bir gün bile yalnız bırakmadığı bekâr kızına dikkat etmesi gerekiyordu. Yakışık almayan bir evlilik sadece kendisini değil, Kontes Anna’nın da Rus sosyetesine girmesini imkânsız kılar ve tüm evlilik hayallerini yıkardı.</p>
		<p>Yani Madam de Hanska Balzac’ı bu kadar uzun süre bekletmişse, bunun nedeni sıklıkla yanlış yorumlandığı gibi kötü niyet, soğukluk ve isteksizlik değildir. Aksine onun St. Petersburg’a gelmesini onaylaması bile, evliliğe niyetlendiği ihtimalini bütün dünyaya ilan edecek cesur bir davranıştır. Ancak Balzac için de seyahat, fedakârlık anlamına gelmektedir. Posta arabalarının kullanıldığı dönemde Rusya, Paris’e bugünkü Japonya’dan daha uzaktır. Balzac için zaman hiç kimse için olmadığı kadar parayla ölçülen bir kavramdır; ayrıca alışıldığı üzere seyahat parasını bile bir araya getiremez. Ertelemeye ve tarihleri değiştirmeye mecburdur. Her koşulda Madam de Hanska’yla özel olarak konuşmak zorunda olduğunun, sırf mektuplarla onun fikrini değiştiremeyeceğinin farkındadır. Bizzat gitmek ve tıpkı bir zamanlar Cenevre’deki gibi onu ikna edip etkilemek zorundadır.</p>
		<p>Balzac elinde kalmış bütün elyazmalarını ve bununla birlikte henüz tamamlanmamış birkaç oyununu satar. Döndüğünde sahnenin kâr payını alma umuduyla <em>Paméla Griaud </em>oyununu bir çırpıda bitirir. 1843 yazında Dunkerque’ye gemiyle varabilir; 17 Temmuz’da kötü geçen bir deniz yolculuğunun ardından Petersburg’a ulaşır.</p>
		<p>Madam de Hanska’nın oturduğu Grande Millione Sokağı’ndaki Kutaisov malikânesinin zarif salonundaki görüşme tuhaf bir görüşme olmuştur herhalde. İlk karşılaşmalarının üzerinden yaklaşık on yıl geçip gitmiştir; sekiz yıldır birbirlerini görmemişlerdir. Balzac bu süre içinde değişmemiştir; gerçi biraz daha şişmanlamış ve saçlarına biraz ak düşmüştür, ama aynı canlılığa sahiptir. Hayalci doğalar, içlerinde sonsuz bir gençlik taşırlar. Ancak bir kadının yaşamında sekiz yılın anlamı büyüktür. Minyatür sanatçısı Daffinger’in Viyana’da yaptığı resimde bile, yedi çocuk annesi Madam de Hanska –büyük ihtimalle kibarlıktan dolayı– ağırbaşlı bir hanım gibi pek de genç göstermemekteydi. Balzac içinse, mektuplarına inanacak olursak, Madam de Hanska hiç değişmemiştir, hatta hiç olmadığı kadar genç ve güzeldir ve bu uzun ayrılıktan sonra aşkı, çok daha sabırsız ve ateşli bir şehvetle doludur. Belki de Madam de Hanska, Balzac kendisini rüyalarındaki kadın değil de gerçekteki olgun yaşıyla gördüğünde niyetinden vazgeçeceğini ummuştur. Ama hayır; Balzac evlenmekte ısrarlıdır. Bütün planları yapmıştır bile. Hatta evliliği büyükelçinin huzurunda gerçekleştirebilmek için gerekli olan tavsiyeleri bile yanında getirmiştir.</p>
		<p>Ama Madam de Hanska onu oyalar. Görünüşe göre onu tamamen reddetmemiş; anlaşılan Balzac’a kızı evlenmediği sürece kendisinin de evlenemeyeceğini söylemiştir. Böylece yine de bir tarih belirlenmiş olur. Bir yıl ya da iki yıl daha – daha uzun sürmesi mümkün değildir. Yakub’un Rahel’e<a class="si-noteref epub-type_noteref" href="#f56" id="ref_f56">56</a> hizmet edişi gibi, Balzac da Madam de Hanska’ya hizmet eder. İlk yedi yıl Madam de Hanska’nın eşinin ölümünü beklemiştir, şimdiyse kızı bir koca buluncaya kadar sürecek olan ikinci bekleme dönemi başlamıştır.</p>
		<p>Petersburg günleri hakkında çok fazla bilgiye sahip değiliz. Yazın Rus aristokrasisi çiftliklerdedir, şehir bomboştur. Görünüşe göre Balzac pek bir şey görmemiştir. Hermitage Müzesi ve resimleri hakkında tek bir kelime bile etmez. Belli ki, o tutkuyla tek bir amaç için yaşamıştır: sevdiğini kesin olarak fethetmek. Tek bir söz alarak Balzac, bu kez karayoluyla Berlin üzerinden geri döner.</p>
		<p class="gap-twice">Balzac, kasımda yine Paris’tedir ve eve dönüşü, her zamanki gibi, boşa işlemek anlamına gelir. Yaşamı sürekli zamanla yarışarak geçen bir adam için dört aylık bir zaman kaybı bile başlı başına bir felakettir. Tüm cehennem baştan başlar. Yokluğunda idareyi eline alan annesi, “Bana gerçek bir Shylock<a class="si-noteref epub-type_noteref" href="#f57" id="ref_f57">57</a> gibi eziyet etmek için çekip gitti,” demektedir. Yine her şeyini tek bir karta oynamıştır. İflah olmaz hayalperest Balzac, oyunu <em>Paméla Giraud</em>’nun, yokluğunda onun yerine çalışacağını sanmıştır; her gün, Rusya’da kaldığı bir hafta içinde harcadığı kadar kazanacak, döndüğündeyse dinlenebilecektir. Ancak henüz seyahatteyken, bu oyunun da başarısız olduğunu öğrenir. <em>Vautrin </em>kadar banal bir oyun değildir, <em>Ressources de Quinola</em>’dan daha canlı ve daha gerçektir; ama Parisli gazeteciler, Balzac’ın Paris basınının ahlaksızlıklarına karşı saldırılarını affetmemiştir; Gaîté Tiyatrosu’ndaki gösterime öyle şiddetli saldırırlar ki, oyun gösterimden kaldırılır.</p>
		<p>Her şey ona karşıdır. Spekülasyon üzerine satın aldığı (tam olarak hangi parayla aldığı bilinmemektedir) Kuzey Demiryolları’nın hisse senetleri düşmüştür. Les Jardies’deki mülküne gelen icra sorun yaratmaktadır. Akademi’de boş bulunan bir koltuk için adaylığını koysa da başarısız olur. Bir kez daha çöküşün eşiğindedir. Bir kez daha, aldığı her özgür nefesin bedelini çalışarak geçen gecelerle ödemek zorundadır.</p>
		<p>Ancak onun şanssızlığı bizim için bir şans olmuştur. Tiyatroda başarısız olduğundan, “küçük dramların” aceleci militanı sahnede yenilgi üzerine yenilgi yaşadığından, yine romana dönmek zorunda kalır. Yeniden başyapıtına, ciltler halinde birbiri ardı sıra yayımlanan (<em>Scènes de la vie privée </em>ile <em>Scènes de la vie parisenne</em>’in düzeltilmiş yeni baskısıyla başlayarak) <em>İnsanlık Komedyası</em>’na dönmek zorundadır. Dergiler ve gazetelerle pazarlık eder ve başyapıtlarından biri haline gelecek olan <em>Köylüler</em>’in yayımlanması için anlaşmaya varır. Balzac bu roman üzerine yıllarca çalışmıştır; ancak çok fazla ertelediği planlar hep tehlikeye maruz kalır. Balzac, bu eserin kendisine ne kadar kazandıracağını hesaplamıştır: <em>La Presse</em>’teki ön baskı için 14.000 frank (satır başına altmış santim olmak üzere şimdiye dek giriştiği en büyük gazete pazarlığı); buna kitap baskısı için 12.000 frank daha eklenecektir, yani toplam 26.000 frank. Eser basında ilan edildiğinde, Balzac yaklaşık seksen bin satırı yazmıştır ki, birdenbire her şey durur. Balzac devam edemez. Tekerlek fazla dönmüştür. Balzac gibi birinin inanılmaz çalışma gücünün bile sınırları vardır; onun canlılığı bile, güçleriyle oluşan böyle bir kaçak yapıya uzun süre dayanamaz.</p>
		<p class="gap-twice">İçten içe çürüme başlamıştır artık. Ağacın gövdesi hâlâ dimdik ayaktadır, dahası hâlâ meyvelerle doludur, yaprakları her yıl yeniden yeşermekte, ama kökünü, kalbini solucanlar kemirmektedir. Balzac kötüye giden sağlığından gittikçe daha çok şikâyet eder hale gelir. 1844 Nisanı’nda ise şöyle yazar:<em/></p>
		<blockquote>
			<p>Karşı konulmaz, hoş bir istirahat devresine daldım. Bünyem artık dayanamıyor. Dinleniyor. Artık kahveye yanıt vermiyor. Modeste Mignon’u bitirebilmek için fincanlar dolusu kahve yuvarladım. Su gibi içiyordum. Saat üçte uyanıp tekrar uyuyorum. Saat sekizde kahvaltı ediyor, tekrar uyuma ihtiyacı hissedip tekrar uyuyorum.</p>
		</blockquote>
		<p>Yüzünde çizgiler oluşmuştur, şişlikler, baş ağrıları ve sinirsel göz seyirmelerinden mustariptir. <em>Köylüler</em>’in ikinci bölümünü tamamlayabilecek güce sahip olup olmadığı konusunda kuşkuya düşmeye başlar: <em/></p>
		<blockquote>
			<p>Korkunç sinirsel ağrılar, aşırıya kaçan kahve keyfinden kaynaklanan mide ağrıları çektiğim bir dönemdeyim. İyice dinlenmeliyim. Bu örneği görülmemiş, iğrenç ağrılar beni üç gündür hırpalıyor. İlk nöbette sadece bir tesadüfi olduğunu düşünmüştüm!.. Ah, yorgunum. Bu sabah son iki yıldan beri neler üzerinde çalıştığımın kabaca hesabını yaptım: İnsanlık Komedyası’nın dört cildi. Yirmi gündür ya da biraz daha uzun bir süredir sadece posta arabasına binip gidecek kadar iyiyim.</p>
		</blockquote>
		<p>Sonra yine:</p>
		<blockquote>
			<p>İşte buradayım artık, melekle mücadele etmiş Yakup gibi bitkin. Ve yazmam gereken altı cilt karşımda duruyor, hatta daha da fazlası! Bütün Fransa gözlerini ve kulaklarını bu esere doğrultmuş durumda: Kitapçıların gezgin satıcılarından gelen raporlar, aldığım mektuplar bunu gösteriyor. La Presse beş bin abone daha almış. Beni bekliyorlar – ve ben kendimi boş bir çuval gibi hissediyorum.</p>
		</blockquote>
		<p>Ama sadece bedenin yorgunluğu değildir bu, ruhu da tükenmiştir. <em>Avoir du repos </em>(rahata ermeli), nihayet bir kez olsun dinlenmeli, bir kez olsun yaşamalı, nihayet bu ebedi kölelikten kurtulmalıdır. Sadece Madam de Hanska’nın onu kurtarabileceğine, sadece onun yanında yaşamını düzene sokabileceğine dair bir his vardır içinde:</p>
		<blockquote>
			<p>Beklentiden dolayı neredeyse aklınızı yitirdiğiniz anlar vardır; işte ben tam bu durumdayım. Tüm yaşamımı bu hedefe o kadar kilitlemiştim ki, kendimi içten içe kırgın hissediyorum.</p>
		</blockquote>
		<p>Edebiyat onu artık neredeyse hiç ilgilendirmemektedir: Aklı eserinde değildir ve bu nedenle de kötü yazar. Yabancı kişilikleri biçimlendirmeyi değil, kendi yaşamını biçimlendirdiğini hayal eder.</p>
		<blockquote>
			<p>1846’da Paris’teki en hoş evlerden birine sahip olacağız, benim tek bir kuruş borcum bile olmayacak. Borçlar yerine İnsanlık Komedyası’yla yavaş yavaş 500.000 frank kazanacağım ve bu arada bu işin değerinin henüz hesaplanmadığını da belirtmeliyim. Bir bu kadar daha tutar. Bu bakımdan, güzel hanımefendi, ölmez sağ kalırsam, bir milyon ve üzeri değerinde bir evlilik oyunuyum ben. Sizin ifade ettiğiniz gibi, sizinle evlenince yoksul bir kızla evlenmiş olmazsam, siz de benimle evlenerek yoksul bir delikanlıyla evlenmiş olmazsınız. Biz beraber iki hoş yaşlı insanı oynayacağız; ancak aşkta bu çok önemli değildir, Sismondi ve karısı örneğinde olduğu gibi. Sadece geriye kalan için bir mutsuzluk olacaktır! Hayat onun için acı olacaktır.</p>
		</blockquote>
		<p>Ancak biz henüz 1844 yılındayız. Bu arada bir umut ışığı belirmiştir. Madam de Hanska Ukraynalılara özgü yırtıcılığından sıyrılıp Dresden’e gitmeye karar verir. Kızı Kontes Anna temmuzda zengin bir aristokrat olan George Mniszech ile nişanlanmıştır ve böylece –inanmaya sonsuz bir yatkınlığı olan Balzac– her türlü engelin ortadan kalktığını ve Yakup’un Rahel’i evine götürebileceği zamanın geldiğini düşünür. Ancak yaşadığı tek şey yeni bir hayal kırıklığı olur. Gerçi Madam de Hanska kızı ve müstakbel damadıyla kışı geçirmek üzere Dresden’e gelmiştir, ama Balzac’ın onu orada görme isteği karşılıksız kalır. Acaba Madam de Hanska Rus sosyetesinden mi, yoksa orada karşılaşabileceği akrabalarından mı korkmaktadır? Yoksa Balzac’ın fiziksel varlığı ona rahatsızlık mı vermektedir? Ya da evliliği tamamen iptal etmeyi mi istemektedir? Bunları bilmiyoruz. Nedeni ne olursa olsun, Madam de Hanska, Balzac’ın gelmesine izin vermez. Bu dönemde Balzac’ın ondan aldığı tek işaret rahatsızlıktır.</p>
		<p>Kendisi geleceğine, güvendiği arkadaşı, mektuplaşmanın “Lirette”i Henriette Borel’i yollar. Borel birdenbire, Hanskilerin yanından ayrılıp bir manastıra kapanacağını söyler. İsviçreli bir Kalvenci olan Henriette Borel için şaşırtıcı bir karardır bu. Belli ki birtakım karanlık işler dönmektedir. Ya yaşı geçkin bakire Mösyö de Hanski’ye bağlı olduğu ya da karısı evliliğine ihanet ederken yataklık ettiği için kendisini suçlu hissettiğinden olacak, Mösyö de Hanski’nin ölümü onda bir şok etkisi yaratmıştır. Nedeni ne olursa olsun, Madam de Hanska’ya karşı gizli bir düşmanlığa dönüşen bir gerginlik hissi geliştirmiştir. Madam de Hanska’nın önceleri güvendiği bu kadın artık ondan nefret etmektedir. Kısmen Henriette Borel’i model alan <em>Kuzen Bette</em>’teki karakterin özellikleri de buna işaret etmektedir. Ne olursa olsun <em>confidente </em>(güvenilen) rolü sona ermiştir. Ona ihtiyaç yoktur artık. İsterikleşen yaşı geçkin bakireye göz kulak olmak gibi rahatsız edici bir görev Balzac’a düşer. Dikkatli davranmak zorundadır; çünkü ondan sorumlu tutulmuştur ve Madam de Hanska tarafından, mezhep değiştirme için gerekli tüm işlemleri başlatmakla görevlendirilmiştir. Balzac söz konusu olabilecek önde gelen din adamlarını manastırlarında ziyaret ederek zaman kaybeder; nihayet her şeyi atlatır ve elbise giyme töreninde hazır bulunur. Böylece “Yabancı Kadın” romanının başlangıç bölümünün son sırdaşı da yok olmuştur.</p>
		<p class="gap-twice">Nihayet 1845 ilkbaharında Madam de Hanska’nın kendisini görmek istediği haberi gelir. Balzac müsveddelerini bir çekmeceye atar; binlerce okur diğer bölümleri bekliyormuş, ücretini önceden ödemiş yayın kurulları güvenilmezliğinden ötürü kendisine kızgınmış, umurunda bile değildir. Edebiyat umurunda değildir. Yaşamöyküsü onu çağırmaktadır. Yeterince çalışmıştır; durmaya ve rahatlamaya ihtiyacı vardır. Düşünsel çalışmalarının bu bitmez tükenmez sıkışıklığına ve işlerinin, borçlarının ve ödeme tarihlerinin tüm sevimsizliğine karşı sınırsız bir tiksinti duyuyor olmalıdır. Tıpkı bir köle gibi zincirlerini kırar ve arkasından olacakları umursamadan ortadan kaybolur. Alacaklılarla annesi savaşmalıdır; yazı işleri şefi Girardin aboneleriyle istediğini yapabilir; Akademi’nin bekleme odasında onu sırada bekleten beyefendiler sonsuza kadar bekleyebilir artık. Şimdi sadece yaşamak istemektedir Balzac, diğerleri gibi yaşamak!</p>
		<p>Balzac’ın Dresden’de kaldığı dönem hakkında fazla bilgiye sahip değiliz. Her gün Madam de Hanska ile birlikte olduğundan, mektup da yazmamıştır. Bununla birlikte bu dönemin mutlu, neşeli, sorunsuz bir dönem olduğu anlaşılmaktadır. Balzac’ın, Madam de Hanska’nın ailesiyle arası mükemmel denecek kadar iyidir. Kontesin genç nişanlısı Kont Mniszech öyle pek de akıllı ve ince ruhlu bir adam değildir; biraz delidir, saplantılı bir biçimde böcek toplamaktadır. Ancak iyi niyetlidir. Gelin, Kontes Anna derinliği olmayan ve eğlence düşkünü bir kızdır. Hepsi de gülmeyi ve eğlenmeyi sevmektedir ve canları sıkılan bu insanlar için Balzac’ın nasıl bir anlam ifade ettiği tasavvur edilebilir. Böylece Balzac da çalışmak yerine güler; o da yaşamın ciddiyetsizliğinin keyfini çıkarır ve Paris’te seyrettiği bir komediyi anımsayarak bu dar çevreye <em>saltimbanques </em>(soytarılar) grubu adını verir. Tıpkı bir tiyatro kumpanyası gibi oradan oraya gezip durmakta, gösteri yapmak yerine dünyayı karşılarında oynatmaktadırlar.</p>
		<p>Dresden’de kalmakla yetinmezler; birlikte Cannstatt’a, Karlsruhe’ye ve Strasbourg’a giderler. Balzac’ın aile içindeki nüfuzu o denli kuvvetlidir ki, Madam de Hanska’yı Paris’te de kendi aralarında bir misafircilik oyunu düzenlemeleri için ikna eder, elbette gizli kapaklı. Aslında Rus uyruğundakiler için Paris yasak bölgedir; çar kendi uyruğundakilerin devrimci hareketlerin yaşandığı Fransa’da kalmalarına izin vermemektedir. Ancak Balzac bu tarz zorlukların aşılmasında ustadır. Madam de Hanska, Balzac’ın kız kardeşi olarak bir pasaport alır; Kontes Anna da Balzac’ın yeğeni Eugenie olarak gösterilir. Paris’te Basse Sokağı’nda onlar için küçük bir ev kiralar; şimdi onlara Paris’i tanıtmaktan tarifsiz bir zevk alacaktır. Üstelik Paris’i ondan daha iyi kim gezdirebilir? Bu sırada Paris’i açıklar, anlatır ve yabancı bir ziyaretçi gibi Paris’in keyfini çıkartır. Ağustosta hep beraber Fontainebleau, Orléans, Bourges’ye giderler. Balzac onlara memleketi Tours’u gösterir ve oradan Rotterdam, Lahey, Anvers ve Brüksel’e giderler. Burada bir süre mola verilir ve Balzac Paris’e geri dönerken, bu iki hanıma eşlik etmeyi George Mniszech üstlenir. Ama Balzac hiç vakit kaybetmeden eylülde yine Baden-Baden’e koşar. Orada onlarla on dört gün geçirecektir. Bundan sonra da <em>saltimbanques </em>grubu, dertsiz tasasız, İtalya turuna çıkar. Gemiyle Châlons’dan Lyon’a, buradan Avignon’a giderler; ekim sonunda Marsilya’dadırlar, sonra da sıra Napoli’dedir. Balzac’ın, sevgilisiyle birlikte İtalya’yı görme rüyası böylece gerçek olmuştur. Castries düşesinin ondan esirgediğini, şimdi Kontes Rzewuska ona bahşetmektedir.</p>
		<p>Balzac, tüm bu seyahatler boyunca kalemini bile oynatmaz. Normalde on altı saatini çalışma masasında geçiren bu adam, mektup bile yazmaz. Ne arkadaşları ne yayıncı ya da redaktörler, ne de borçlar vardır artık onun için; sadece bu kadın ve özgürlük vardır. <em>İnsanlık Komedyası</em>’nı unutmuştur; ölümsüzlük umurunda bile değildir. Balzac, olağanüstü karakterine uygun olarak olağanüstü keyif almış olmalıdır. On yıl boyunca, yeryüzünde hiç kimsenin yapmadığı kadar kendinden verip içindekileri dökmüş olan bu insan, şimdi yeniden her şeyi emmekte ve güç toplamaktadır. Mutlu Balzac susar. Sadece zorunluluktan ötürü yaratan sanatçılardan biridir o.</p>
		<p class="gap-twice">Peki ya üstlendiği borçlar, sorumluluklar? Tüm bunların üzerine birdenbire bir perde iner. Hesap edilebildiği kadarıyla (Balzac’ın finans hareketlerinin labirentinden tam olarak içeri girmeyi kimse başaramamıştır), bu seyahatleri karşıladığı para kendisinin olamazdı. İkisinin arasında belirli bir servet ortaklığı daha o zamanlardan başlamış gibi görünmektedir. Madam de Hanska onunla evlenmeye karar vermiş değildir; yine de büsbütün taahhüt altına girmeksizin birkaç yıl için yaşamını, kaderini ve parasını paylaşmaya hazırdır. Dâhi Balzac kendini daha burjuva, aristokrat Madam de Hanska’ysa daha özgür olmayı istemektedir. Madam de Hanska, kızı ve müstakbel damadıyla birlikte kaygısızca bir arada olmayı muhteşem bulmaktadır. Belki de korktuğu tek şey, onunla yalnız kalmaktır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f56"><a class="si-backref" href="#ref_f56">56</a><span class="si-footnote-text">. Tevrat’a göre Yakub’un gözde eşi olup Yusuf ve Bünyamin’in annesidir. (Ç.N.)</span></div>
		<div class="si-footnote html5_aside epub-type_footnote" id="f57"><a class="si-backref" href="#ref_f57">57</a><span class="si-footnote-text">. Shakespeare’in <em>Venedik Taciri</em>’nden; acımasız bir tefeci olan Shylock, kendisini küçümseyen Hıristiyanlardan öç almak ister, ama kendi kazdığı kuyuya düşer. (Ç.N.)</span></div>
	</div>
</body>
</html>