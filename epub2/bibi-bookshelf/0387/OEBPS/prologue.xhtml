<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Bahçede Felsefe</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:5484a2ed-291b-4164-a415-b642365f2d85"/>
</head>
<body class="prologue epub-type_prologue">
	<div class="container html5_section">
		<h1>Yayıncının sonsözü</h1>
		<p>Merhum arkadaşımın bu son eserinin yayıncısı olarak bu kitaba ilişkin birtakım açıklamalar yapmak istiyorum. Stefan Zweig’ın ölümünden sonra akrabalarının güvenerek bana teslim ettiği elyazmaları oldukça zengin bir mirastı. Bunlar arasından ilk önce, 1943’te henüz savaş sırasında, Zeit und Welt (Zaman ve Dünya) başlığı altında, toplu makaleleri ve konferans metinlerinin bulunduğu bir kitap yayımladım. Sonra “Balzac”la ilgili materyalleri incelemeye başladım.</p>
		<p>Stefan Zweig’ın kendi aramızda konuşurken –daha dar kapsamlı eski denemelerinden farklı olarak– “Büyük Balzac” adını verdiği girişim, yazarın isteğine uygun olarak en önemli eseri, magnum opus’u olacaktı. Elyazmalarının üzerinde on yıl boyunca çalışmıştı. Bu, bütün yazarlık deneyimi ve ayrıca hayat tecrübesinin toplamının ürünü olacaktı. Balzac, ona, kendine özgü yeteneğiyle üstesinden gelebileceği bir konu, hatta tam da kendi özel yeteneğine uygun biricik konu gibi görünmekteydi. Viyana’daki başlangıç yıllarından bu yana, Balzac’ın eserleri ve Balzac efsanesiyle birlikte yaşamıştı. Bu arada Viyana’nın, Balzac’ın Avrupa’daki şöhretinde özel bir rol oynadığını da unutmamalıyız. Fransız romancıyı nihai olarak dünya kamuoyunun zihnine kazıyan Balzac hayranlığının ikinci dalgası tam da Viyana’dan çıkmıştır. 1835 yılında Balzac Viyana’ya yaptığı ziyarette ilk kez Avrupalı bir okur kitlesi tarafından kabul edildiğini hissetmiş ve bunun doyasıya tadını çıkarmıştır. Hugo von Hofmannsthal, yüzyıl sonunda Stefan Zweig’ın da dahil olduğu genç Viyana yazar okulunun sözcüsüydü ve Hoffmannsthal, Balzac’ın Toplu Eserleri’ne önsöz olarak Balzac hakkında Alman dilindeki en güzel denemeyi yazmıştı. Bu genç Viyanalılar için Balzac öyle büyük bir roman ustası sayılmazdı, roman biçimi aslında onlara biraz kuşkulu görünüyordu, Balzac daha çok “sürüyle figürün kaynadığı bir dünya ... büyük, sonsuz bir hayal gücü, hatta Shakespeare’den bu yana en büyük hayal gücüydü. Onlar için Balzac, saklı şiirsel gücün beden bulmuş haliydi bir bakıma, hiçbir zaman sonuna kadar kullanılmamış ve yazmaya ve hayaller kurmaya teşvik eden bir <em>potentiel de littérature</em>’dü (edebî potansiyel). Stefan Zweig’ın Balzac imgesi de bu anlayışa dayanıyordu ve bu eser onun gençlik yıllarındaki coşkusunu hâlâ taşımaktadır.</p>
		<p>Zweig, özellikle Fransız edebiyatının yorumcusu olarak yeteneğini konuşturduğu bu yıllarda Balzac temasına yakınlaşmak istemiştir. İlk başta önsözüyle birlikte bir Balzac antolojisi çıkartmıştır; önce makaleleri, sonra da birlikte <em>Üç Büyük Usta</em><a class="si-noteref epub-type_noteref" href="#f1" id="ref_f1">1</a> başlıklı kitabı oluşturan ve programlı olarak <em>Dünyayı Yaratan Ustalar</em> dizisine dahil olan büyük denemeleri “Balzac”, “Dostoyevski” ve “Dickens”ı yazmıştır. Zweig’ın sistematik bir biçimde bu deneme dizisi ve novellaları Die Kette’nin (Zincir) yanına yerleştirdiği biyografi dizisinin son kitabı “Büyük Balzac” onun eserini taçlandıracaktı.</p>
		<p>Eser geniş kapsamlıydı ve Zweig bu eserin zaman zaman iki cilt olması gerektiğini söylüyordu. Ancak büyük usta Balzac’ın eseri <em>İnsanlık Komedyası</em>’nda yaşanan durum burada da yaşanmıştı: Eser tamamlanamamıştı. Bir bakıma Balzac’ın huzursuzluğu eserden ve dokümanlardan yaşamöykücüsüne de geçmiş olmalıdır. Bu kitapta ne yazık ki yayımlanamayacak kadar fragmanlar halinde kalan bir ek bölümün taslaklarında Zweig, Balzac’ın ölümünden sonra dul eşi ve ailesinin, ölen Balzac’ın savurganlık zaafına nasıl yakalandığını ve büyük bir gayretkeşlikle sakladıkları milyonları hiç duraksamadan nasıl savurduklarını anlatır. Aynı şekilde ardılı Zweig da zamanını savurganca harcar. Stefan Zweig ne maddi ne de ruhsal anlamda cimri bir insandı. Ancak uzun yıllar boyunca kendini, oldukça yararlı ve idareli bir disipline zorlamıştı, yoksa eserlerini oluşturması mümkün olmazdı. Fakat Balzac konusunda böyle olmadı. Hep yeni dosyalar getiriyordu – ve bu sırada benim onu gözlemleme ve onunla işbirliği yapma fırsatım oldu. Sürekli yeni boyutlar ortaya çıkıyordu ve Zweig, yazdıkları üzerinde sürekli oynuyordu. Zweig büyük ustaların “elyazmaları”nı içeren güzel koleksiyonunun yanı sıra, Balzac’ın muazzam tashih provalarının da bulunduğu değerli elyazmalarına sahipti. İşte bu karışık, bitmek tükenmek bilmeyen düzeltiler gizemli bir telkin yaymaktaydı. Yaşamöykücüsünün müsveddelerine de bulaştı bu duygu. Yorulmak bilmez yardımcısı olan karısının tekrar tekrar yazmak zorunda kaldığı asıl çekirdeğin çevresinde ek parçalar birikiyordu. Özel dosyalar ve not defterleri oluşmuştu. Kataloglar ve tablolar hazırlanmıştı. Balzac kitapları ve monografiler karalamalar, kenarlarına düşülen notlar, not kâğıtları ve göndermelerle dolmuştu. Stefan Zweig’ın savaş patlak vermeden kısa bir süre önce taşındığı Bath’daki evinde bulunan küçük çalışma odası bir Balzac müzesine, bir Balzac arşivi ve bir Balzac bürosuna dönüşmüştü.</p>
		<p>Zweig, 1940 yazında Amerika gezisine çıkıp bir daha dönemeyince bunların hepsini geride bırakmak zorunda kaldı. Brezilya’daki yazlık mesire yerlerinden biri olan Petropolis’teki sakin sığınağında özyaşamöyküsünü ve Satranç’ı<a class="si-noteref epub-type_noteref" href="#f2" id="ref_f2">2</a> tamamladı. Ve ölümünden kısa bir süre önce yine Balzac’a dönmek üzere son bir hamlede bulundu. Bana yazdı ve ben notlarının bir kısmını kopya ederek ona yolladım. Ancak yolladıklarım eline geçmedi. Üzerinde alıcının öldüğünü bildiren bir notla, açılmadan geri geldi. Ve beraberinde götürdüğü müsveddelerinin bir kısmının kopyası, Petropolis’te kalan dokümanların düzenlenmesiyle ilgilenen Brezilyalı yayıncısı ve yazar Wittkowski tarafından çalışma masasına göz attıkları sırada dokunulmamış olarak bulunmuştur. Zweig artık çok yorgundu ve Londra, Bath’da kalan materyal ile müsveddeleri olmadan eserini tamamlayamayacağını düşünüyordu. Son günlerinin karamsarlığıyla, Balzac gibi bir devi bütünüyle kavrayabilmenin hiçbir zaman mümkün olamayacağını dile getirmeye başlamıştı: Buna kalkışan herkes yarı yolda kalmıştır.</p>
		<p>Materyali incelemeye başladığımda, elimdekinin sadece bir fragmandan ibaret olup olmadığı kuşkusunu taşıyordum. Ancak bu söz konusu değildi. Kitap tamamlanmıştı – bütün bölümleri tamamlanmamış ve nihai biçimini kazanmamış olsa da büyük bir kısmı bitmişti. Burada kullanılan tüm dokümanlarla ilgili filolojik bir sıralama veremem; bu başka bir araştırmayı gerektirir. Metin üzerine sadece birkaç söz söylemek istiyorum: Temel metinler, Stefan Zweig’ın, üzerine İngilizce olarak “yayıncıya gönderilmek üzere” diye belirttiği bir zarfın içindeki müsveddelerden oluşmaktadır. Bu, kitabın neredeyse üçüncü yazılımıydı. Zweig, işi sadece mekanik olarak yazıları kopya ederek yazmaktan ibaret olmayan karısıyla birlikte bu müsveddeleri gözden geçirmişti. Yazarın bir şiir gibi akıp giden hayal gücüne karşılık karısının açık ve net soruları ile düştüğü kenar notları, çoğu kez önemli düzeltmelere yarıyor, yoksa Zweig kendini bu çekici konuya kaptırıp gidiyor, kendi deyişiyle bir “arya” okumaya sürükleniyordu. Kaldı ki Zweig’ın kendisi de sık sık değişiklikler yapmış ve bazı yerleri çizmişti. Diğer durumlarda benim karar vermem gerekiyordu. Ve bu sırada kendine özgü tutkulu sadeliğiyle, Zweig’ın işini ve yaşamını paylaşmış olan ve yine onunla birlikte ölüme giden Bayan Lotte’yi sık sık saygıyla andım. Eserin üslubu ve sesine hiç dokunmadım elbette. Ara ara, eklenen bölümlerden ve sayfalardan bazıları eksikti; bununla birlikte bunları önceki metinler ve notlar sayesinde tamamlamak mümkündü. Ham bir taslak halinde bulunan son bölümleri yeniden yazdım. Bunun dışında dosyalardan, notlardan ve not defterlerinden oluşan söz konusu kapsamlı materyal ile Zweig’ın alıntı yaptığı kitaplara da başvurdum. Zweig, Bouteron’un Fransızca eleştirel toplu basımının yanı sıra, Insel Yayınevi’nin onun için özel bir nüsha hazırlattığı <em>İnsanlık Komedyası</em>’nın Almanca baskısını temel alıyordu. Bu kitaplar ona 1908’den beri eşlik etmişti. Zweig’ın mektupları arasından arkadaşları ve yardımcılarının Balzac kitabından söz eden mektupları ayrılmıştır ve ben bunu fırsat bilerek merhum arkadaşımın adına bu çalışmada emeği geçen herkese teşekkür etmek istiyorum.</p>
		<p>İzin verirseniz, pek kolay olmayan son düzeltmelerin somut koşullarına ilişkin birkaç söz söylemek isterim. Dokümanlar farklı yerlere dağılmıştı, bir kısmı burada Londra’da, bir kısmı Bath’taydı; Zweig bunlardan bazılarını bankalarda muhafaza ediyordu. Zweig “gerçek olmayan savaşın” ilk aylarında müsveddelerini toplayabilmişse eğer, benim de tüm dünyayı kasıp kavuracak olan ateşin oldukça yaklaştığı bir dönemde her şeyi gözden geçirebilmem gerekirdi. Bu gerçekliğin doğrudan etkisiyle önceki evim tamamen bombalanmış olduğundan, üç kez ev değiştirmek zorunda kalmıştım. Üzerinde çalıştığım müsveddeler iki kez kelimenin tam anlamıyla elimden alınmış ve pencereden dışarı atılmıştı. Çatı çökmüş ve tüm notlar altında kalmıştı; bugün bile sayfaların arasında orada burada küçük cam parçaları, sıva parçaları vardır. Zweig’ın Bath’taki evinin sessiz koridorlarında bile korkunç bir “Baedeker saldırısında”<a class="si-noteref epub-type_noteref" href="#f3" id="ref_f3">3</a> parçacıklar etrafa dağılmıştı. Çalışma odasının duvarının dibine düşen bir bomba şans eseri patlamamıştı. Zaman zaman akıl danıştığım British Museum da hasar görmüştü; buna rağmen tüm o yıllar boyunca “Nord Library”nin okuma odaları ziyaretçilere açık tutulmuştu. Dolayısıyla bu çalışma, İngilizlere özgü bir “hafifseme”yle ifade etmeme izin verilirse, hiç de öyle normal koşullar altında gerçekleşmedi. Biz eski kıtanın sınanmış çocukları için hiç de uzak olmayan bu konuları kişisel nedenlerden ötürü anlatmıyorum. Bunlar sadece belgesel notlar niteliğinde.</p>
		<p>Ancak Stefan Zweig’ı memleketinden süren ve ölümüne yol açan karanlık güçler, sonuç olarak bu esere de haksızlık etmişti. Kitap tamamlandı. Bu kitap tam anlamıyla Stefan Zweig’ın tasarladığı kitap değil, ama yine de tüm iyi niyetimle, bu kitabın, onun eserine onurlu bir son nokta koyduğunu söyleyebilirim. Ve ben, oldukça teselli gerektiren bu dönemde iyi bir Avrupalı ve dünya vatandaşı olan Zweig’ın bu son kitabının bu kez hiçbir engelle karşılaşmadan yola koyulmasını ve uzun karartma yıllarında dünyanın her yerinde ona sadık kalan arkadaşlarına ulaşabilmesini umut verici bir işaret olarak görüyorum.</p>
		<p class="prologue-right-gap">RICHARD FRIEDENTHAL</p>
		<p class="prologue-right">Londra, Aralık 1945</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. <em>Üç Büyük Usta</em>, çev. Ayda Yörükân, Türkiye İş Bankası Kültür Yayınları. (Ç.N.)</span></div>
		<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. <em>Satranç</em>, çev. Ayça Sabuncuoğlu, Can Yayınları, 2009, 24. basım. (Ç.N.)</span></div>
		<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Almanya’nın 1942 yılında İngiltere’nin kültürel ve tarihsel önem taşıyan şehirlerine düzenlediği saldırılar. (Ç.N.)</span></div>
		</div>
	</body>
	</html>