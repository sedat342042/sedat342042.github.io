<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Balzac</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:5484a2ed-291b-4164-a415-b642365f2d85"/>
	</head>
	<body class="chapter epub-type_chapter">
	<div class="container html5_section">
		<h2><span class="inline">22</span> Koleksiyoncu Balzac</h2>
		<p>Balzac’ın 1845-1846 yılları arasında yazdığı mektuplar imzasız olarak, tarafsız birinin önüne konup yazarının mesleği, içsel eğilimleri sorulsa, kesinlikle şu yanıtı verirdi: bir antikacı ya da resim koleksiyoncusu, belki de bir arazi spekülatörü ya da emlak simsarı. Yanıtı ne olursa olsun, bir roman yazarı olabileceği aklına gelmezdi. Kaldı ki bu dönemde <em>İnsanlık Komedyası</em>’nı bitirmek, müstakbel eşi için, onun gelecekteki mirası ve kendi işlerinden kazanacağı parayla yaptıracağı evden çok daha az ilgilendirmektedir. Umut etmek, bu hiçbir şekilde iflah olmaz hayalperest için kesinlik anlamına gelmektedir. Böylece Balzac bu kez de arabayı ata koşar, daha doğrusu, boş arabayı aslında atın durması gereken boşluğa koşar. 1845’te Balzac ne bir ev ne de evini inşa edebileceği bir arsaya sahiptir; kaldı ki yeni şatosu için gerekli olan arsayı satın alabilecek parası bile yoktur. Ama henüz mevcut olmayan bu evi hevesle döşemeye başlar. Yeni bir takıntı peyda olmuştur onda: <em>bric-à-bracologie</em> (eski eşya merakı). Bir Rzewuska’nın, bir kraliçenin büyük yeğeninin yaşayacağı evin bir hazine odası, bir resim galerisi, bir müze olması gerekmektedir. Her iki ayda bir 2 ya da 300 frank yüzünden icraya verilen bu muazzam hayalperest, büyük bir ciddiyetle evi Louvre’a, Hermitage’a, Uffizi Sarayı’na, kral ve imparator saraylarına benzetmeye kalkışır. Holbein’ını, Raffaello’sunu, Sebastiano del Piombo’sunu, Van Dyck’ını, Watteau’sunu, Rembrandt’ını, gelmiş geçmiş bütün başyapıtları o da galerisindeki duvara asmak istemektedir. Salonunda en değerli antika eşyalar, Çin’in ve Saksonya’nın en seçkin porselenleri, muhteşem <em>boiserie</em>’ler (ahşap işleri) bulunmalıdır. Alaaddin’in sarayındaki bütün o harikalara sahip olmalıdır.</p>
		<p>Peki Balzac gibi biri, gerekli sermayeye sahip olmadan evi için Holbein ya da Tintoretto’nun resimlerini nasıl alacaktır? Çok kolay: eskicilerden ve küçük esnaflardan her türlü eski püskü eşyayı ve kelepiri alıp bunlara Holbein ya da Tintoretto’nun adını vererek. Annesinden miras kalan spekülasyon yapma eğilimi birdenbire bu antika avıyla patlak verir. Nerede olursa olsun, fark etmez: Her şehirde eskicilere uğramak zorundadır. Neredeyse manyetik bir zorunluluktur bu: Şuradan çerçeveler, buradan resimler, oradan vazolar, buradan <em>girandole</em>’lar (çok kollu şamdanlar) satın alır. Günlerce antikacıları dolaşır. Balzac’ın gelecekteki şatosu için Napoli, Cenova, Dresden, Hollanda’dan daha nereye gideceği belli olmayan –ve genellikle nakliye ücretini ödeyemediği– hazine dolu kutular gelir. Tabii ki, dehasına rağmen bu şeylerin gerçek değeri hakkında en ufak bir fikri yoktur ve en küçük esnaf bile ondan üstündür. Yine de kendinden geçmiş bir halde pazarlık eder. Ateşi yüksek birinin halüsinasyon görmesi gibi, Balzac da bu alışverişlerde sabit olarak sadece hızlı kazançlar görür. Sonsuza kadar borç harç içinde yüzen bu adam 1846’da dört yüz bin, 500.000 frank dolayında varlığının olacağını tahmin eder ve Madam de Hanska’ya yazdığı mektuplar sürekli yeni kazançlar üzerine verdiği haberleri içerir.</p>
		<p>Öte yandan Madam de Hanska’nın kendisi de pek de tutumlu olmaya eğilimli değildir. O ve kızı da alışveriş yapmaya düşkündürler ve La Paix Sokağı’ndaki kuyumcuların iyi müşterisidirler. Madam de Hanska özellikle, yüzyılın beğenisini yansıtan aşırı değerli, altın işlemelerle bezeli, iddialı takılarla sarmalar kendini. Ama yüksek meblağlarda bile olsa, Madam de Hanska ne de olsa hâlâ hesap yapmaktadır.</p>
		<p>Görünüşe göre Madam de Hanska Balzac’a, bir ev satın alması ve bu evi döşemesi için –yazışmalarındaki lakaba göre <em>trèsor loup-loup’a </em>(sevgili kurtçuk)– yaklaşık 500.000 franklık bir para vermiştir. Balzac’ın temel düşüncesi her zaman olduğu gibi mantıklıdır. Bir ev döşemeyi istemektedir ve bunun için iyi, antika mobilyalar satın alacaktır. Uygun fırsatlar çıkıncaya dek beklemesini bilseydi, Madam de Hanska tarafından verilen 100.000 franka güzel bir ev satın alıp, içini hoş, hatta zengin bir şekilde döşeyebilirdi. Ancak Balzac durup beklemesini bilmez. Sıradan bir müşteri olmaktan çıkıp hemen bir koleksiyoncu, kendinden geçmiş bir spekülatör haline gelir. Ve yazar olarak çağdaşı olan herkesle yarışabileceği haklı olarak söylenebilecekken, resim müşterisi olarak krallar ve prenslerle boy ölçüşerek iki üç yıl içinde, şu da unutulmamalı ki, neredeyse hiç parası yokken kendine bir Louvre döşemeyi istemesi, tam bir budalalıktır. Balzac’ın yaşamının ortasından geçen ince bir çizgi her zaman akıllılık ile deliliği birbirinden ayırır. Madam de Hanska zamanla huzursuzluk duymaya başlar ve onu dikkatli olması için uyarır. Bunun üzerine Balzac karmaşık hesap kitaplarla, bu iş konusunda ne kadar akıllıca davrandığını, ne kadar idareli ve becerikli olduğunu Madam de Hanska’ya kanıtlar. Ama insan bazen, hiç bitmeyen bu kendi kendini aldatmalar karşısında yorgun düşebilir.</p>
		<p>Ancak Balzac’ı alışverişlerinde bir kez olsun takip etmek ve geleceğin galeri sahibinin nasıl kârlı çıktığına tanık olmak oldukça eğlencelidir. Örneğin “eski Çin”den dokuz kişilik bir yemek takımı alır ve sevinçle şunları haykırır:</p>
		<blockquote>
			<p>Bunları 300 franka aldım. Dumas böyle bir parça için dört bin ödemişti. Değeri ise en az altı bindir.</p>
		</blockquote>
		<p>Tabii bir süre sonra Çin porselenlerinin Hollanda’da üretildiğini öğrenince çok şaşırır:<em/></p>
		<blockquote>
			<p>Ben ne kadar Çinliysem, bunlar da o kadar Çinli.</p>
		</blockquote>
		<p>Sonra üzüntüyle ekler:<em/></p>
		<blockquote>
			<p>İnan bana bitpazarı koleksiyonculuğu bir bilimdir.</p>
		</blockquote>
		<p>Tabii ki bu onu, bu zor bilimi neşeyle devam ettirmekten alıkoymaz. Sadece tek bir günde (15 Şubat 1846’da) ne kadar kârlı alışverişler yaptığına bakmamız yeterli olacaktır.</p>
		<blockquote>
			<p>Üç saat boyunca gezindim durdum ve alışveriş yaptım. Bir: sarı bir kâse (5 franka; en az 10 frank değerinde; bir başyapıt). İki: mavi Sèvres porseleninden bir kâse, Talma’ya tavsiye edilmiş bir Empire; sadece 25 düka tutması gereken, inanılmaz zengin renklerle dolu bir demet çiçekle birlikte (fiyatı: 20 frank). Üç: krallara layık, altı gösterişli koltuk. Bunların dördü bende kalacak ve ikisinden bir causeuse (iki kişilik küçük bir kanepe) yaptıracağım. Ne büyük bir görkem! Böylece küçük salon için neredeyse bütün mefruşata sahibiz (240 franka).</p>
		</blockquote>
		<p>Aynı gün yine gezinirken şunları da bulur:</p>
		<blockquote>
			<p>İki tane Sèvres vazosu (500-600 frank değerinde olmalı, aramızda kalsın, ben bunları 35 franka aldım). Daha önce böyle fırsat görmedim. İnsanlar Paris’i doğru düzgün tanımıyor. Zaman ve sabırla burada her şey bulunabilir, üstelik ucuza. Beş franka düşürdüğüm sarı kral kâsesini gördüğünde bana inanamayacaksın.</p>
		</blockquote>
		<p>Aynı zamanda bir avize için de pazarlık eder:</p>
		<blockquote>
			<p>Alman imparatorunun variyetinden ve 200 gram ağırlığında; som bronzdan. Sadece bronzun kendisi kilogram başına 2 frank 20 santim tutar. Avizeyi salt metal fiyatına alacağım: 450 franka, yani hiçbir şey değil. Bir kraliçe gibi yaşayacaksın, etrafında sanatların sadece prenslere layık bir ihtişama sunabileceği her şeyle olabildiğince zengin ve zarif. Sermaye değeri de ayrıca bize kalacak.</p>
		</blockquote>
		<p>Zira Balzac, dünyanın en ucuzcu müşterisi olduğuna emindir.</p>
		<blockquote>
			<p>Loup-loup’unun ne kadar iyi bir idareci ve işadamı olduğunu senin de görmeni istiyorum. Paris’in her köşesini geziyorum. Gerçekten iyi şeylerin fiyatı günden güne artıyor.</p>
		</blockquote>
		<p>Bazen Balzac’ın bile farkına vardığı küçük şanssızlıklar da yaşanır.</p>
		<blockquote>
			<p>100 franka, XIV. Louis döneminden kalma bir Madam de Sévigné minyatürü buldum. İster misin? Bir chef d’œuvre (başyapıt).</p>
		</blockquote>
		<p>Ertesi gün şöyle düzeltir:</p>
		<blockquote>
			<p>Bu minyatür iğrenç.</p>
		</blockquote>
		<p>Ama şans eseri bir kez daha turnayı gözünden vurur:<em/></p>
		<blockquote>
			<p>Büyük teyzen Fransa Kraliçesi Marie Leczinska’nın bir portresini buldum. İnanılmaz derecede ona benziyor ve Coypel tarafından yapılmış ya da en azından onun atölyesinden çıkmış. Şöyle dedim kendime: Bunu almalısın, loup-loup. Resmi bir çerçeve fiyatına aldım.</p>
		</blockquote>
		<p>Henüz bir hafta sonra resmin bir Coypel değil, “sadece” bir Lancret olduğunu öğrenir. Neyse ki çerçeveyi bir başkasına 80 franka satabilir ve Balzac hepsi için sadece 130 frank ödemiş olur. Bazen hiç duraksamadan şunları yazabildiğinde, insan onun aklından şüphe edecek gibi oluyor:</p>
		<blockquote>
			<p>Küçük manzara bir Ruysdael. Miville, 350 franka satın aldığım Natoire ve Holbein’ımdan dolayı beni kıskanıyor.</p>
		</blockquote>
		<p><em>Cousin Pons</em>’da bir Holbein tablosunun olağanüstü değerli olduğunu anlatan kişinin de aynı Balzac olduğunu düşünürsek, çılgın resim tacirlerinin bir Holbein tablosunu ona niçin 300 franka bırakmış olabileceklerini hiç düşünmemiş midir, diye soruyor insan elinde olmadan. Ama Balzac bunu hiç sormaz kendine. Hayal eder, yazar ve satın alır. Her sokak köşesinde fantastik bir dükkân onu beklemektedir:</p>
		<blockquote>
			<p>Paris bu türden fırsatlarla dolu!</p>
		</blockquote>
		<p>Bu muazzam alışverişlerin diğer yüzü ancak satışlar arasında ortaya çıkacaktır. Karısının ölümünden sonra Drouot Oteli’ndeki müzayede acımasız bilanço çıkarır. Gerçek Holbeinlar ve Ruisdaeller hakkında tek kelime bile edilmez; hiçbir koleksiyonda “Balzac koleksiyonundan” işaretinin bulunduğu kayda değer bir resim yoktur. En gösterişli parçalar için verilen fiyatlar bir hezimet olmuştur. Balzac bunu görmemiştir. Ancak henüz hayatta olduğu dönemde, başından bir tecrübe geçer. Floransa yapımı mobilyalarının hikâyesi, ona satın almanın satmaktan çok daha kolay olduğunu gösterir ya da göstermiş olmalıdır. Aslında Balzac, 100.000 franka alıp on beş bine elden çıkarmak zorunda kaldığı Les Jardies spekülasyonundan aynı dersi almış olmalıydı.</p>
		<p>21 Aralık 1843’te antikacılardan birinde bir çalışma masası ve eski bir komodin görür, büyük ihtimalle sıradan, tipik İtalyan mallarıdır bunlar. Bitpazarında satılan sıradan bir saati “İngiltere Kraliçesi Henriette’in saati” olarak teşhis eden hayalci bakışıyla, bu mobilyalar için de şunları iddia eder:</p>
		<blockquote>
			<p>Bunlar bir saraydan kalma gösterişli parçalar. Floransa’da Maria de Medici için yapılmış olan çalışma masası ve komodin söz konusu. Onun armasını taşıyorlar. İki parça sedefle bezeli abanoz ağacından yapılmış, çizimleri aziz Sommerard’ı bile kendinden geçirecek kadar zengin, zevkli ve ince. Çok şaşırdım. Aslında bu Louvre’a ait!</p>
		</blockquote>
		<p>Bu tipik örnek, Balzac’ta sezgiyle spekülasyonun birbirine ne kadar çözülmez bağlarla bağlı olduğunu göstermektedir. Hayranlıkla birlikte Balzac’ın içinde hemen, alışveriş yapma keyfi de uyanır. İlk sezgisi henüz estetik, hatta vatansever bir girişimdir:<em/></p>
		<blockquote>
			<p>Medicileri, Rubens’i korumuş olan kraliçeyi hatırlatan bu parçayı burjuvazinin elinden kurtarmak gerekir! Bunun üzerine yirmi sayfalık bir yazı yazacağım.</p>
		</blockquote>
		<p>Ama aynı zamanda şunları da ekler: </p>
		<blockquote>
			<p>Spekülasyon olarak bakıldığında, bundan 1.000 frank da kazanılabilir.</p>
		</blockquote>
		<p>Ertesi gün, 22 Aralık’ta Balzac bu iki mobilyayı 1.350 franka satın alır (neyse ki ödemenin büyük bir kısmı bir yıl içinde yapılacaktır). Satın alırken de öncekilerden çok daha saçma bir hayale kapılır. </p>
		<blockquote>
			<p>Muhteşem tarihsel bir keşifte bulundum ve ayrıntıları yarın daha doğru bir şekilde tespit edeceğim. Sadece komodin Maria Medici’ye aitmiş. Çalışma masası Concini ya da Dük Epernon armasını taşıyor. Ancak bu çalışma masasının üzerine M harfi zarif bir şekilde onu saran bir çerçeveyle yerleştirilmiş! Bu Maria de Medici’nin favorilerinden biri ya da diğeriyle olan mahrem ilişkisini gösteriyor. Ona komodinini hediye etmiş ve ayrıca bir çalışma masası yaptırmış. Mareşal d’Ancre –mareşal olarak gülünç bir figür– çalışma masasının üst kısmına sedeften mermiler ve başka savaş amblemleri bastırmış.</p>
		</blockquote>
		<p>Bu hayalî hikâyede doğru olan, sonradan Mareşal d’Ancre olacak olan Concini’nin gerçekten de Kraliçe Maria’nın gözdesi olduğudur. Diğerlerinin hepsi uydurmadır tabii ki. Ancak Balzac için bu iki parça bir günde daha da değer kazanmıştır. Hemen yeni bir fiyat biçer ve gözüne bir müşteri kestirir:</p>
		<blockquote>
			<p>Tek başına komodin 4.000 frank değerinde. Musée de Sommerard için krala satacağım, ama çalışma masasını kendime saklayacağım. Komodini ilk önce saraya teklif edeceğim; çünkü bu parça Louvre’a ait.</p>
		</blockquote>
		<p>Henüz sağlanmamış bu kazanç, Balzac’ın hayalinde doğal olarak sadece muazzam ve kolay yeni pazarlıklara yarayacaktır.</p>
		<blockquote>
			<p>Louis Philippe’ten komodin için 3.000 frank alabilirsem, çok memnun olurum: böylece 1.450 frank kazancım olur. İşte bu, dünyada bitpazarlarında dolaşarak hazinelerimizi çoğaltabilmek için sadece küçük bir temel!</p>
		</blockquote>
		<p>Ama gariptir ki, Madam de Hanska bu alışverişin muazzamlığına pek inanmaz ve Balzac’ın “mobilya çılgınlığı”na kızar. Bunun üzerine Balzac şunları yazar:</p>
		<blockquote>
			<p>Ünlü mobilya parçalarından birinin, ikisi için ödediğim fiyata satılması için talimat verdim. Böylece diğeri bedavaya gelecek, üstüne de bir lamba alacak kadar para kalacak.</p>
		</blockquote>
		<p>İş bilir tüccar olarak basına ilanlar verip bu satışı kolaylaştırmaya çalışır.</p>
		<blockquote>
			<p>Keşfimin ne büyük bir gürültü koparttığını önümüzdeki günlerde çıkacak gazetelerde muhtemelen göreceksiniz!</p>
		</blockquote>
		<p>Gerçekten de 11 Şubat’ta Balzac’ın verdiği ilan <em>Messager</em>’de yayımlanır:</p>
		<blockquote>
			<p>Büyük bir antika meraklısı olan çok ünlü yazarlarımızdan biri tamamen tesadüf eseri olarak çok büyük tarihî değere sahip bir mobilya parçasını tekrar keşfetmiştir. Bu mobilya, Maria de Medici’nin yatak odasını süslemiş olan bir komodindir. En muhteşem sanat eserlerinden biri olan bu mobilya som abonoz ağacından...</p>
		</blockquote>
		<p>Ancak anlaşılan kral, bir zamanlar görkemli Fransa kraliçesine ait olan türünün mükemmel örneği bu parçayla kazanılabilecek gibi değildir. Nihayet gazete ilanından etkilenen birkaç tüccar gelir. Balzac sevinç çığlıkları atar:</p>
		<blockquote>
			<p>Bir alıcı geldi. Floransa yapımı iki mobilya için 10.000 frank verip daha sonra bunları krallığa 20.000 franka satmak istiyor. Alıcı, Dufour’a depozit olarak 1.000 frank verdi. Ancak ben sadece komodini elden çıkartmak istiyorum. Her yerden insanlar geliyor, hatta antikacılar bile. Mobilyalar herkeste büyük bir hayranlık uyandırıyor.</p>
		</blockquote>
		<p>Ancak daha yakından baktıktan sonra alıcılar ve mobilyalara hayran kalanlar geri çekilmiş olmalıdır. Martta hâlâ bir sonuca varılmamıştır. Balzac’ın yerinde başkası olsaydı, yanıldığına kesinlikle ikna olurdu. Ancak hayallere dalmış olan Balzac, bunun yerine fiyatı artırdıkça artırır:<em/></p>
		<blockquote>
			<p>Bende kalmasını istediğim mobilyalardan biri şimdi yanımda. Öve öve bitirmek mümkün değil, ne kadar muhteşem olduğu anlatılamaz. Ama bunların ikisinin de sonsuza dek bende kalmasını istemiyorum. Çalışma masasını elden geçiren marangoz, bu masanın sırf işçiliğinin bile 25.000 frank değerinde olduğunu söyledi. Bu mobilyada tam üç yıllık emeğin yattığını söyledi. Bezeme arabeskler Raffaello’ya layıkmış. Londra’daki Sunderland dükü ya da bir lord ya da bir Robert Peel’ in bana bunun için 3.000 sterlin verip veremeyeceğine bakacağım. Parçayı bu kadara veriyorum ve bundan sonra borçlarımı ödeyebilirim. Ancak bu zamana kadar evimde tutacağım.</p>
		</blockquote>
		<p>Bir ay daha geçer ve üç bin sterlinden tek bir kuruş bile ortada yoktur. Ancak Balzac vazgeçmez. Hayran kalınacak bir metanetle yeni bir proje daha yapmıştır. <em>Musée des Familles</em>’ye bu “kral mobilyaları”nın bir resmini gönderecek ve dergi bunun yayın hakkı için ona 500 frank ödeyecektir. Böylece bu iki parça 1.350 değil, sadece 850 frank tutacaktır.</p>
		<p> Ama ilkbahar geçer, yaz geçer; resim hâlâ yayımlanmamış ve hiçbir alıcı uğramamıştır. Ekimde bir umut ışığı yanar:</p>
		<blockquote>
			<p>Büyük bir yenilik! Rothschild Floransa yapımı mobilyalarımla ilgileniyor. Beni ziyaret edecek; kuşkusuz evimdeki bu iki parçayı görmek için. 40.000 frank isteyeceğim.</p>
		</blockquote>
		<p>Bunun anlamı şudur: Tüm reklamlara rağmen bir yıl içinde Balzac’ın düşlediği 3.000 frankı satıştan kazanamamasının ardından, önemsiz bir kibarlık üzerine rakamı kırk bine çıkarmış olduğudur. Rothschild’in ziyaretinin sözü edilmez bir daha. Bunun yerine Devonshire dükünün adı geçer ve Balzac iç çeker:</p>
		<blockquote>
			<p>Ah, bundan bir şey çıksa! Her şey bambaşka olurdu!</p>
		</blockquote>
		<p>Ama tabii ki bundan hiçbir şey çıkmaz; hiçbir şey “bambaşka” olmaz, hiçbir zaman da bambaşka olmayacaktır. Ertesi yıl Hollanda kralıyla son bir girişimde bulunur ve böylesine çaresizlik içinde fiyatı, son derece anlamsız bir fiyat olan 70.000 franka, yani Paris’te ulaşamadığı fiyatın on katına çıkartır. Hatta bu girişim için arkadaşı Théophile Gautier’yi bile devreye sokar:</p>
		<blockquote>
			<p>Floransa yapımı iki mobilyanın hakkında bir yazı yazması için Gautier’ye ihtiyacım var. Reprodüksiyonları oluşturabilmek için sadece sekiz gün zamanımız var ve sonra provaları Hollanda kralına yollayacağım. Bu büyük bir gürültü kopartacak!</p>
		</blockquote>
		<p>Ancak gürültü yine kopmaz. Bu iki kral mobilyası için ne 70 ne 50 ne de 5.000 frank verildiğini görür. Ölüm onu, sonradan Drouot Oteli’nde yapılacak müzayedede ne kadar gülünç bir fiyata satıldıklarını öğrenmekten kurtarmıştır.</p>
		<p class="gap-twice">Mobilyalar ve porselenler, sandıklar ve komodinler gelecekteki yuva için istiflenmektedir. Bu hazineleri korumak kolay değildir; çünkü alacaklılar her zaman olduğu gibi yine Balzac’ın peşindedir. Yani büyük ihtimalle Madam de Hanska üzerine geçirilecek ve böylece dokunulmaz hale getirilecek olan evi düşünmenin zamanı gelmiştir. Bu konuda da Balzac’ın çıkış noktası ilk başta nispeten mütevazıdır. Planlarına göre Paris’te ikisi birlikte bir <em>existence excessivement simple </em>(olabildiğince yalın bir yaşam) süreceklerdir. Bu “olabildiğince yalın bir yaşam” bile yılda en az 40.000 franka mal olacaktır. Daha ucuz olması, diye açıklar, mümkün değildir. 20.000 frank harcayan Victor Hugo “sıçan gibi bir hayat” sürmektedir.</p>
		<p>Bir ev almak Balzac için, başka insanların düşündüğü gibi sadece oturulacak bir bina yaptırmak değildir. Balzac için satın almak, iyi bir alışveriş yapmak anlamına gelir her zaman.<em/></p>
		<blockquote>
			<p>Bir ev sahibi olma fikri üç yıldır aklımda; parasal hesaplar yaparken aklıma geldi, iyi bir ev alarak kârlı bir sonuca ulaşmak; bu çok doğal bir düşünce.</p>
		</blockquote>
		<p>Böylece çevreye bakar ve bir şey gördüğü anda fiyatı indirmeye çalışır. Passy’de bir ev 100.000 frank civarındadır. Ancak gerçekte onun hesaplarına göre sadece 60.000 etmektedir.<em/></p>
		<blockquote>
			<p>Çünkü Passy’de, dağın etrafını dolaşan ve 500.000 franka mal olacak yeni bir yol yapılacak. Yol evimizin bulunduğu kayalığın yaklaşık on iki ayak aşağısından geçecek ve oranın ahalisi bunun bir kısmını satın almak zorunda kalabilir. Bana söylenene göre, bunun için 10.000 frank tazminat alınabilirmiş. Ayrıca da Franklin Sokağı’ndaki arsayı 30.000 franka satabiliriz.</p>
		</blockquote>
		<p>Balzac aralık ayında Mousseaux’taki arsalara bakar: </p>
		<blockquote>
		<p>Bu şekilde paramızı ikiye katlamamız kesin. </p>
		</blockquote>
		<p>Sonra Montparnasse Sokağı’nda bir ev keşfeder: </p>
		<blockquote>
			<p>Tam bize göre.</p>
		</blockquote>
		<p>Sadece ufak bir ayrıntı gereklidir: </p>
		<blockquote>
			<p>Kısmen yıkmak gerekiyor.</p>
		</blockquote>
		<p>Evin içinin tamamen değiştirilmesi gerekmektedir. Bunun için 120.000 frank gereklidir. Masrafların karşılanması için başka arsalar alınabilir. Bu, Balzac’ın, yayınevini işletmek için matbaayı ve matbaayı iflastan kurtarmak için de hurufat dökümhanesini satın aldığı ilk yıllardaki sistemidir.</p>
		<p>İlkbaharda gözüne taşrayı kestirir. Burada da boşu boşuna yaşamayacak, aksine huzur içinde toprağın değerinin artışını bekleyeceklerdir: rant getiren düzenek olarak sermaye. Hayat ne kadar rahat!</p>
		<p class="gap"><em>Vouvray’da bir üzüm bağı tüm geçimimizi sağlayacak ve en fazla 20.000 ile 25.000 frank tutacaktır.</em></p>
		<p class="gap">Ancak Touraine’de üzüm bağları ve meyve ağaçları, terası ve Loire’ı gören muhteşem manzarasıyla birlikte koskoca bir şato alabilecekken tek bir üzüm bağını almak hiç de akıllıca değildir. Peki bu 200.000 ya da 300.000 frank tutmaz mı? Balzac bunu yok pahasına alabilecektir ve bunun hesabını tam olarak yapmıştır:</p>
		<blockquote>
			<p>Sevinçten havalara uçacaksın! Moncontour satılık! Otuz yıldır gördüğüm düş, gerçek oluyor ya da her an gerçek olabilir.</p>
		</blockquote>
		<p>En fazla 80.000 frankı nakit ödemek gerekiyor. Sonra arsanın bir kısmı parseller halinde satılabilir; arsanın yalnızca üzüm bağlarının bile –ortalama on yıl temel alınarak yapılan en güvenli hesaplara göre– yatırılan paranın yüzde beşi oranında faiz getireceği kesindir. Bu üzüm bağlarının yaklaşık 40 dönümlük bir parçası karşılığında rahatlıkla 40.000 ile 50.000 frank gelir elde edilecektir. Böylece yatırılan bütün para da çıkarılmış olacaktır. Ve mektubun sonunda Balzac yine şiirsel bir havaya bürünür:</p>
		<blockquote>
			<p>Moncontour’u, Loire’a yansıyan iki kulesiyle o saray yavrusunu hatırlıyor musun? Tüm Touraine’i görüyor...</p>
		</blockquote>
		<p>Eski bir okul arkadaşı onun için pazarlığa oturur. Ancak bu proje bile belki de çok küçüktür. Balzac sadece büyük şeylerin gerçekten ucuz olduğu tezini hararetle savunur:</p>
		<blockquote>
			<p>Serveti küçük sayısız insan olduğundan küçük arsalar da anlamsız bir biçimde pahalı. Büyük bir alışveriş yapmak istersen, gerçekten büyük bir şey seçmen gerekir.</p>
		</blockquote>
		<p>Öyleyse neden Saint-Gratien Şatosu olmasın? Şato –tıpkı Balzac’ın Les Jardies’de kendini iflasa sürüklediği gibi– bununla kendini iflasa sürüklemiş olan Mösyö de Custine’e aittir.</p>
		<blockquote>
			<p>Saint-Gratien ona 300.000 franka mal olmuş, ama ilk teklifte 150.000’e satacağından söz etti... Sonuçta yok pahasına satmak zorunda kalacak.</p>
		</blockquote>
		<p>Ancak Mösyö de Custine, Balzac gibi biri değildir ve malını bedavaya elden çıkarmaya niyeti yoktur. Balzac arayışına devam etmek zorunda kalır ve aradığı evi ancak 1846 sonbaharında bulur: Fortunée Sokağı’ndaki <em>Pavillon Beaujon. </em>XVIII. yüzyıldan kalma bu ev, büyük ihtilal döneminden önce zengin bir vergi kesenekçisine aittir. Kral kâseleri, prenslere layık komodinler ve yazı masaları, gerçek Holbeinlar ve Ruisdaeller ile yüzlerce gram ağırlığındaki şamdanlar buraya taşınacaktır. Bir <em>Musée Balzac </em>olacaktır burası, kendi Louvre’u, bir hiçten başyapıtlar yaratma sanatının bir abidesi. Ancak arkadaşı Gautier evi ziyaret edip şaşkın bir şekilde Balzac’ın gerçekten de bir milyoner olması gerektiğini söylediğinde mahzun bir şekilde bunu inkâr eder:</p>
		<blockquote>
			<p>Hayır, dostum. Hiç olmadığım kadar yoksulum. Bu görkemli şeylerden hiçbiri bana ait değil. Bu sarayın sadece hizmetkârı ve bekçisiyim.</p>
		</blockquote>
		<p>Çünkü ilk başta, tedbir olsun diye, alacaklılara karşı temkinli olmak için, kendi çalışma masasının bulunduğu Passy’deki mütevazı evinde oturmaktadır. İşte bizim için asıl <em>Musée Balzac, </em>halılarla, <em>Pavillon Beaujon</em>’un iğrenç bronzları ve kollu şamdanlarıyla dolu olan ev değil, müsveddelerle dolu bu evdir. İnsanların, en dâhi doğaların bile, gururlarını asıl yeteneklerine yatırmamaları, aksine çok daha ucuz ve kolay şeylerle gösteriş yapmayı, hayran olunmayı ve saygı görmeyi istemeleri hayatın kuralıdır. Koleksiyoncu Balzac bunun tipik bir örneğidir.</p>
	</div>
	</body>
</html>