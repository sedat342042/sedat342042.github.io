<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Balzac</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:5484a2ed-291b-4164-a415-b642365f2d85"/>
	</head>
	<body class="chapter epub-type_chapter">
	<div class="container html5_section">
		<h2><span class="inline">9</span> Castries düşesi</h2>
		<p>Çalışmak, ölçüsüzce çalışmak son nefesine kadar Balzac’ın yaşamının tek amacı olur; Balzac böyle çalışmayı sevmekte, dahası kendi kendini böyle bir çalışmanın içinde sevmektedir. Kendisine ıstırap veren yaratıcılığından gizli bir haz duyar Balzac, güçlü bedeninden ve esnek ruhundan hep daha fazlasını, hatta en fazlasını çıkartan şeytani enerjisinin, yaratıcı gücünün, irade gücünün keyfine varır. Günlerini ve gecelerini bu kızgın ocağın içine süren Balzac, gururla şunları söyleyecektir:</p>
		<blockquote>
			<p>Benim sefih varoluşum, çalışmamda saklıdır!</p>
		</blockquote>
		<p>Böylesi zorba bir irade Balzac’ın çalışmasını boyunduruk altına alsa bile, yine de doğası büsbütün baskı altında tutulmaya gelmez ve sadece hayallerde tatmin bulan, çalışarak nefsini köreltme yoluna giden varoluşunun anormalliğine direnir. Bazen –ve zamanla gittikçe artarak– tam kendini eserine verdiği sırada, en güzel yıllarını bu işe harcadığı, isterse en yüce biçimiyle olsun, yazmanın ve yaratmanın gerçek yaşamın sadece yedeği olabileceği yolunda acımasızca bir sezgiye kapılır. “Beynimde yaşamımın yerini değiştirmeye çalışıyorum,” diye itirafta bulunur Zulma Carraud’ya; ancak bu bütünüyle başarıya ulaşmayacaktır. Her zaman bir zevk düşkünü de olsa, sanatçı günlük çalışmasının çileci tekdüzeliği altında inler, içindeki erkek soğuk kâğıtların üzerinde akıp giden sözcüklerdense ateşli taşkınlıklar bekler, eserlerinde yüzlerce âşık kadını hayal eden yaratıcı, sevebileceği birini ister ve böyle birine ihtiyaç duyar. </p>
		<p>Ama böyle bir kadın nasıl bulunacaktır? Kıskanç işi hayatının bu noktasında da yoluna çıkar: Balzac’ın bir kadın, bir sevgili bulmaya zamanı yoktur. On dört on beş saat boyunca çalışma masasına zincirlenen, arta kalan saatleriniyse uykuya ve acil işlere feda eden biri olarak Balzac’ın boş gezenin boş kalfası misali, arayışa çıkmaya zamanı yoktur; gerçekten güvendiği iki ya da üç insanı, kız kardeşi ile Zulma Carraud’yu sürekli olarak onu bu dehlizlerin gerilimlerinden ve ıstırap verici özlemlerden kurtaracak uygun eşi bulmaları için görevlendirmesi anlaşılır bir şeydir.</p>
		<p>Ani şöhreti işte bu noktada şaşırtıcı bir dönüm noktasını beraberinde getirir; Balzac bir kadın bulup bulamayacağı konusunda ümitsizliğe kapılmışken, şimdi kadınlar onun peşinden koşmaya başlamıştır. Kadınlar her zaman en çok hep kendileriyle ilgilenen yazarları sevmiştir ve Balzac’ın mutsuz, erkekler tarafından anlaşılmayan kurbanlar olarak kadınlardan yana oluşu, onların tüm hatalarına göz yumup affedişi, terk edilmişler, itilmişler ve yaşlanmışlar için duyduğu acıma sadece Parisli kadınların değil, tüm Fransız kadınlarının ilgisini onun üzerine çekmiştir. Taşranın en ücra köşelerinden, Almanya’dan, Rusya’dan, Polonya’dan “yüksekliklerin ve derinliklerin bu erbabı”na sayısız mektup gelmektedir.</p>
		<p>Ancak Balzac yazışmalara karşı genelde kayıtsızdır; çalışmaktan bitap düşmüşken, bir mektuba cevap verdiği nadirdir; döneminin önde gelen şahsiyetleriyle sürdürmüş olduğu varsayılabilecek düşünsel tartışmaları onun yazışmalarında aramaksa, boşuna bir uğraş olur. Bununla birlikte kadınlardan gelen bu mektuplar onu kimi zaman meşgul eder, kimi zaman mutlu kılar, kimi zamansa huzursuzluğa sürükler. Onun gibi sürekli imgesel bir trans halinde yaşayan bir hayal adamı için böylesi mektupların her biri yaşanacak gerçek bir öykü olasılığını taşır ve kendini bırakma ihtiyacıyla, bazen ruhsal bir bağı coşkuyla öngörerek, en yakın arkadaşlarından bile sakındığı inanç ve itiraflarını kendisine tamamen yabancı kadınlara yazar.</p>
		<p>Bir kadından, 5 Ekim 1831’de, çalışmak için gittiği arkadaşı Margonne’un Saché’deki evine ardı sıra gönderilen ve özellikle ilgisini çeken bir mektup alır. Romanlarından da bilindiği gibi, Balzac’ın hayal gücü en küçük ayrıntılarla yaratıcı bir şekilde alevlenmeye hazırdır. Bu kez de kâğıdın türü, yazı, kendi adıyla değil de takma bir İngiliz adıyla imza atan bu kadının yüksek, hatta en yüksek mevkilerden geldiği önsezisini uyandıran özel anlatım tarzı hayal gücünü harekete geçirir. Düşlere dalar. Güzel, genç, mutsuz bir kadın olmalıdır bu; birçok acı ve trajik olay yaşamış bir kontes, bir markiz, bir düşes.</p>
		<p>Merak –ve belki de züppelik– onu rahat bırakmaz. “Ne yaşını ne de yaşam şartlarını bildiği” bu mektup arkadaşına altı sayfalık uzun bir mektup yazar. Aslında yanıtında sadece mektubun yazarının <em>Physiologie du Mariage</em>’ı okuduktan sonra kendisine yönelttiği edepsizlik suçlamasına karşı kendini savunmak istemektedir. Ama Balzac gibi ölçüsüzlüğü sınırsız bir insan için orta yolu bulmak mümkün değildir. Bir şeye hayran kaldığında kendinden geçmelidir; çalıştığında bir kürek mahkûmuymuşçasına ölesiye çalışmalı, birine kendi düşüncesini anlattığında, bu bir orji, taşkınca duyulan bir iman olmalıdır. Bu kadına çekinmeden tüm yüreğini açar. Tek isteğinin bir dulla evlenmek olduğunu söyleyerek ona açılır; hayalindeki kadını yarı duygusal, yarı ateşli renklerle betimler ve onu, yakın arkadaşlarının ötesinde “geleceğe dair en gizli düşüncelerinin” ortağı haline getirir; ona <em>Tılsımlı Deri</em>’nin, kurmak istediği anıtsal bir yapının –gelecekte yazacağı <em>İnsanlık Komedyası</em>’nın– sadece ilk temel taşı olduğunu anlatır.</p>
		<blockquote>
			<p>Bu niyetimi gerçekleştiremesem bile, denemiş olmaktan ötürü kendimle gurur duyuyorum.</p>
		</blockquote>
		<p>Resmî ya da edebiyatla ilgili hoş sözler içeren bir yanıt yerine, ünlü yazarın kendi kendini böyle teklifsizce ortaya koyduğu bir yanıt almak, mektubun bilinmeyen yazarını şaşırtmış olsa gerektir. Hiç kuşkusuz bu yabancı mektup arkadaşı, ona derhal yanıt yazmıştır. Aralarında (ne yazık ki bize sadece küçük bir bölümü kalmış olan) bir mektup alışverişi başlamış, bu da Balzac’la hayal ettiği düşesin birbirlerini insan olarak merak etmelerine ve artık kişisel olarak da tanışmak istemelerine yol açmıştır. Mektubun bilinmeyen yazarı ne de olsa Balzac hakkında birkaç şey bilmektedir, bazı şeyleri de dedikodulardan öğrenmiştir, kaldı ki Balzac’ın resmi de zaten birçok dergide yayımlanmıştır. Ancak Balzac onun hakkında hiçbir şey bilmemektedir, o sabırsızlık dolu merakı nasıl da ölçüsüzce artmış olmalıdır: Bu kadın genç midir, güzel midir, teselli arayan o trajik yüreklerden biri midir? Sadece zekâsını öne çıkaran şu entelektüellerden midir, bilgiç bir tüccar kızı mı, yoksa gerçekten (cüretkâr bir hayaldir bu) bir kontes, bir markiz, bir düşes mi çıkacaktır?</p>
		<p class="gap-twice">Ve Balzac’ın psikolojik dürtülerinin zaferi: Mektupların bilinmeyen bu yazarı gerçekten de düşes unvanını bekleyen bir markizdir ve daha önceki <em>amorosa</em>’sı (sevgili) Abrantès düşesi gibi Korsikalı darbeci diktatörün soylulaştırdığı bir düşes değil, aksine en iyisinden, en mavi kandan, saf Faubourg Saint-Germain soyundandır. Markizin ve daha sonraları düşes olan Henriette Marie de Castries’nin babası, Fransa’nın soyu on birinci yüzyıla kadar uzanan bir önceki mareşali Dük de Maillé, annesi bir Fitz-James düşesi, yani bir Stuart’tır, dolayısıyla da kraliyet soyundan gelmedir. Eşi Marki de Castries, yine ünlü mareşalin aynı adı taşıyan torunu, ayrıca Guise düşesinin de oğludur; neredeyse hastalık derecesinde aristokrasi saplantısı olan Balzac için her iki taraftan da heybetli bir şekilde sarılmış olan bu soyağacından daha büyük bir tatmin kaynağı söz konusu olamazdı. Üstelik yaşı itibarıyla da markiz, Balzac’a bütünüyle uygundur. Otuz beş yaşındadır, Balzac’ın tiplemesiyle <em>femme de trente ans </em>olarak da kabul edilebilir; çünkü hassas, mutsuz, hayal kırıklığına uğramış bir kadındır ve Paris sosyetesinde neredeyse <em>Tılsımlı Deri </em>kadar ünlü ve hatta Balzac’ın en büyük meslektaşı Stendhal tarafından ilk eseri <em>Armance</em>’ta kullanılmış olan bir aşk öyküsünü de henüz arkasında bırakmıştır.</p>
		<p>Bu romantik öykünün tüm ayrıntılarını öğrenmek, Balzac için pek de büyük çabalara mal olmaz. Eskiden Fransa’nın en güzel aristokratlarından biri, altın sarısına çalan kızıl saçlarıyla ince, narin bir kadın olan genç markiz, yirmi iki yaşındayken, güçlü Şansölye Metternich’in oğlu Prens Viktor Metternich’le tanışmıştır. Markiz, babasından yakışıklılığını ve toplumsal çekiciliğini alan, fakat güçlü sağlığını miras almayan bu genç adama tutkulu bir şekilde âşık olur; Fransız yüksek soyluları henüz felsefi olarak aydınlanmış on sekizinci yüzyılın geleneğine sadık yaşadıklarından, eşi, bu genç insanların arasındaki tutkulu aşk ilişkisine gizlice katlanmaya razıdır. Ancak sadece Stendhal’in değil, tüm Paris çevresinin hayranlığını kazanan samimi bir kararlılıkla iki âşık her türlü uzlaşmayı küçümseyerek reddeder. Castries düşesi eşinin sarayını terk eder, genç Metternich ise parlak kariyerini yarıda bırakır. Ne dünya ne de toplum umurlarındadır – sadece birbirleri ve aşk için yaşamayı istemektedirler. Böylece romantik çift Avrupa’nın en güzel yerlerini, İsviçre ve İtalya’yı, özgürce, göçebeler gibi dolaşır ve kısa sürede mutluluklarının kutsal tanığı olan oğulları (Avusturya imparatoru daha sonra bu çocuğa Baron von Aldenburg unvanını verecektir) dünyaya gelir.</p>
		<p>Ancak mutluluğun böylesi, fazla uzun süremeyecek kadar mükemmeldir. Felaket, bulutsuz, açık bir gökyüzünden gelir. Markiz bir av sırasında şanssızlık eseri attan düşüp omurgasını kırar. O günden beri hareket ederken zorlanmakta ve günün büyük bir bölümünü şezlong ya da yatakta uzanarak geçirmesi gerekmektedir, Viktor von Metternich ise şefkatli ilgisini ona karşı çok da uzun süre gösteremeyecektir; çünkü bu olaydan kısa süre sonra, 1829 Kasımı’nda veremden ölür. Bu ölüm Markiz de Castries’nin yaşamını, attan düşmesinden çok daha fazla etkiler. Sadece aşklarında yansıyan aksini güzel bulduğu tüm bu yerlerde uzun süre yalnız kalamaz ve Paris’e döner; ancak eşinin evine ve geleneklerine meydan okuduğu topluma değil. Günlerini babadan kalma aile şatosu “de Castellane”de her şeyden elini eteğini çekmiş bir şekilde geçirmeye başlar; artık tek dostu –eski arkadaşları yerine– kitaplardır.</p>
		<p>Konumu, yaşı ve yazgısı itibarıyla en cesur hayallerine tamamen uyan böyle bir kadınla mektuplaşmak, hatta kısa süre içinde ondan arkadaşça sözler duymak, Balzac’ın hem yüreğindeki şairliği hem de züppeliği derhal tutkulu bir şekilde harekete geçirmiş olmalıdır. Onu, bir köylü torunu, bir küçük burjuva oğlu olan Balzac’ı böylesine ödüllendiren bir markiz, geleceğin düşesi, bir “otuz yaşındaki kadın”, bir <em>femme abandonnée</em>! Eş olarak sadece burjuva kadınlarına sahip olan ve sadece oyuncular, yazarlar ya da cilveli kadınlarla arkadaşlıklar kuran diğerlerine karşı, Victor Hugo’lara, Dumas’lara, Musset’ lere karşı kazanılmış bir zafer! Üstelik salt bir arkadaşlıkla gurur duymaktan daha fazlasını becerebilmek, sadece unvanı yüzünden bile bir kadına tutku duyabilen Balzac için, basit bir soylu olan Madam de Berny ve sonradan görme bir aristokrat olan Abrantès düşesinden sonra bu kez köklü bir aileden gelen gerçek bir Fransız düşesinin sevgilisi, hatta eşi olabilmek, Abrantès düşesiyle baba Prens Metternich’in çoktan ardılı olduktan sonra, şimdi de oğlunun ardılı olmak ne büyük zaferdir! Balzac seçkin mektup arkadaşını kişisel olarak ziyaret edebilmek üzere onun davetini sabırsızlıkla bekler. Nihayet 28 Şubat’ta bir mektup ona bu “güvenin işareti”ni getirir ve bu “nazik teklif”i, <em>kişisel olarak tanışınca hatırı sayılır pek çok şeyi kaybetme riskine rağmen </em>kabul etmek için acele ettiğini bildirir.</p>
		<p>Böylece Honoré de Balzac, Faubourg Saint-Germain’ den gelen bu mektuba o kadar aceleci, hızlı, mutlu ve etkilenerek yanıt verir ki, aynı gün masasının üzerinde duran, Rusya’dan gelen, başka bir kadın tarafından yazılmış ve <em>L’Étrangère </em>(Yabancı Kadın) imzasını taşıyan bir mektup gözünden kaçar.</p>
		<p>Balzac gibi hayalperest birinin Castries düşesine âşık olması anlaşılır bir şeydir. Âşık olmak için Castries düşesini görmesi bile gerekmez; kaldı ki düşes çirkin ya da aptal ya da huysuz ya da kötü bile olsa, bunların hiçbiri Balzac’ın duygularında bir değişiklik yaratmayacaktır; çünkü tüm duygular, hatta aşkın kendisi bile, Balzac’ın iradesinin baskın gücüne tabidir ve Balzac henüz titizce süslenmeden, yeni giysilerini giymeden ve Castellane Şatosu’na gitmek üzere henüz arabasına binmeden önce, bu kadını sevmeye ve onun tarafından sevilmeye karar vermiştir. Tıpkı mektubunu açmadan bıraktığı şu öbür kadınla sonraları kuracağı ilişkide olduğu gibi, hiç tanımadığı halde Castries düşesinden kendi yaşam öyküsündeki kadın kahraman rolünü vereceği ideal bir figür yaratmıştır.</p>
		<p>Gerçekten de Balzac’ın yaşamöyküsünün giriş bölümleri, hayal gücünün tasarladığı gibi ilerler. Gizemli, soylu bir zevkle döşenmiş bir salonda, bir Récamier koltuğunun üzerine uzanmış genç, ama çok da genç olmayan bir kadın, biraz solgun, biraz yorgun, sevmiş ve sevginin ne olduğunu bilen, kendi terk edilmişliğinde teselliye ihtiyaç duyan bir kadın onu beklemektedir. O güne dek sadece prens ve düklerle ilişki kurmuş, bir prensin ince, beğeni sahibi oğluyla aşk yaşamış, sevmeyi bilen bu aristokrat kadının onu, hiçbir terzilik sanatının kibarlık ve şıklık sağlayamadığı bu geniş omuzlu, semiz, kaba saba adamı görünce hayal kırıklığına uğramamış olması şaşırtıcı bir şeydir. Gözlerine yansıyan canlı bir ilgiyle düşes, dikkatli ve müteşekkir, onun neşeli konuşmasına kulak verir. Tanıdığı ilk yazardır o, başka bir dünyanın insanıdır ve düşes, bütün ihtiyatlılığına rağmen, onun keskin bir anlayış yetisi ve insanın içine nüfuz eden heyecan dolu, uyarıcı bir tezcanlılıkla kendisine yaklaştığının farkındadır. Saatler büyülü bir şekilde konuşarak geçer ve merhum sevgilisine duyduğu olanca sadakate rağmen, kaderinin ona yolladığı bu sıra dışı adama duyduğu hayranlığı saklayamaz. Duygularını bastırmış bu kadın için bir arkadaşlık, her alanda ölçüsüzlüğü yaşayan Balzac içinse bir coşkunluk başlamıştır.</p>
		<blockquote>
			<p>Bana o denli sevgiyle kucak açtınız –diye yazar Balzac ona–, bana o kadar tatlı saatler hediye ettiniz ki, şuna kesinlikle ikna oldum: Bir tek siz benim mutluluğum olabilirsiniz!</p>
		</blockquote>
		<p>İlişkileri gittikçe daha içten bir hal alır; sonraki haftalar ve aylarda Balzac’ın şık arabası her akşam Castellane Şatosu’nun önünde durur ve ikisi gece yarılarına kadar sohbet eder. Balzac onunla tiyatroya gider, ona mektup yazar, yeni eserlerini okur ve ondan kendi fikrini beyan etmesini ister, verebileceğinin en değerlisini, <em>Otuz Yaşındaki Kadın, Albay Chabert </em>ve <em>Message</em>’ın (Mesaj) müsveddelerini ona hediye eder. Haftalardır ve aylardır sadece ölen sevgilisinin yasına dalmış yalnız kadın için bu manevi arkadaşlıkla mutluluk gibi bir şey başlamıştır, Balzac içinse bir tutku.</p>
		<p>Ama arkadaşlık, Balzac için ne yazık ki yeterli değildir. Erkekçe ve belki de züppece kibri daha fazlasını istemektedir. Hep daha ateşli, hep daha şiddetli bir biçimde onu arzuladığını söyler ve bunu ona gösterir. Ondan da kendisine teslim olduğunu göstermesini giderek daha da ısrarla bekler. Öte yandan Castries düşesi, dehasına hayran olduğu bir erkeğin aşkından gururunun okşandığını hissedemeyecek bir kadın da değildir; onu dinler, bu atılgan adamın teklifsizliklerini soğuk bir kendini beğenmişlikle geri çevirmez. Hatta belki de onu böyle davranması için kışkırtır – Balzac’ın daha sonraları<em> Langeais Düşesi</em>’nde intikamını dile getiriş biçimine kuşkusuz aldanmamak gerekir.</p>
		<blockquote>
			<p>Bu kadın bana sadece sevgiyle kucak açmadı, benim karşımda dikkate değer bütün cilve sanatını da ortaya koydu. Benim hoşuma gitmek istiyordu ve beni bu coşkun halimde tutabilmek ve daha da öteye götürebilmek için tarif edilmez bir çaba harcıyordu. Tüm gücüyle sessiz ve çekingen bir âşığın kendisine açılmasını sağlamak için uğraşıyordu.</p>
		</blockquote>
		<p>Ancak talepler tehlikeli bir noktaya geldiğinde, düşes her seferinde kararlı bir şekilde onu reddeder. Belki uğruna toplumsal konumunu ve burjuva onurunu feda ettiği daha yeni ölmüş adama, çocuğunun babasına sadık kalmak istemekte, belki de bedensel zafiyetinden ötürü kendini engellenmiş hissetmekte ve utanmaktadır, ama belki de Balzac’ın fiziğinin kaba ve bayağı yanıdır onu iten, belki de (kaldı ki bunda haksız da değildir) Balzac’ın bu aristokrat aşk ilişkisini herkese hemen ilan edeceğinden korkmaktadır. Böylece Balzac’ın <em>Langeais Düşesi</em>’nde belirttiği üzere, onun sadece,</p>
		<blockquote>
			<p>çekingen âşıkların yetinmesi gereken küçük ve ağır ağır gerçekleşen fetihlere girişmesine</p>
		</blockquote>
		<p class="no-indent">izin verir ve “bir yandan bunları, diğer yandan da yüreğini teslim ettiğini kabullenmeye” inatla direnir. Balzac ilk defa iradesinin, ümitsizce sonuna dek kullanmaya çalışsa bile, her şeye kadir olmadığını hissetmek zorunda kalır.</p>
		<p>Israrcı kurlarına, her gün yaptığı ziyaretlere, kralcı partiye yönelik ilgisini ortaya koyan tüm edebî çalışmalarına ve gururunun sürekli olarak kırılmasına rağmen Balzac, üç dört ay sonra hâlâ Castries düşesinin sevgilisi değil, edebiyatçı arkadaşıdır.</p>
		<p>En işlek zekâ bile kendi tavırlarının yakışıksız kaçmaya başladığını en son fark eder. Tam olarak ne olup bittiğinden haberdar olmasalar bile, az sayıdaki gerçek dostu, Balzac’ın tavırlarında bir değişiklik olduğunun farkındadır. Kendini nasıl şıklık düşkünü bir züppe olarak ortaya koyduğunu, Théâtre des Italiens’deki <em>Loge infernale</em>’de (Cehennem Locası) oturup dürbünle etrafını seyrettiğini, büyük bir yazar, ressam, müzisyen ya da devlet adamı da olsalar, halktan gelen insanların bir tür sivil giyimli uşak olarak görüldüğü Fitz-James dükleri ile burjuva kökenli de Rauzan’ın kralcı salonlarında nasıl kendine azimle bir yer edinmeye çalıştığını sıkıntıyla izlemektedirler. Aslında dostları için Balzac’ın abartıya kaçan bu türden züppece gezileri, onun şöhretine ve prestijine yönelik bir tehdit oluşturduğunu düşündürmeyecek kadar alışkın oldukları bir şeydir. Ancak kendi Honoré de Balzac’larının şimdi birdenbire siyasi bir yazar olarak, aşırı sağcı bir gazete olan<em> Renovateur</em>’de (Yenilikçi), feodalitenin coşkulu bir şakşakçısı olarak boy göstermesi ve Berry düşesinin önünde açıkça diz çökmesi onları rahatsız eder. Kendini para için satacak aşağılık soydan olmadığını bilecek kadar Balzac’ı iyi tanımaktadırlar ve içgüdüleri onlara, Balzac’ın bu siyasi ara yollara birtakım mihraklar tarafından sokulduğunu hissettirmektedir. Castries düşesiyle mektuplaşmalarını ve ona yaptığı ziyaretleri özenle saklı tutan en eski arkadaşı Madam de Berny, onu uyaran ilk kişi olur. Aile geleneği ve XVI. Louis ile Marie Antoinette’in vaftiz çocuğu olması dolayısıyla daha çok kralcı zihniyette olmasına rağmen, Balzac’ın kendini birdenbire aşırı kralcıların propagandacısı olarak ilan etmesinden son derece rahatsızdır ve “bu insanların kölesi olmaması” için onu ısrarla uyarır. Bu yaşı geçkin tecrübeli kadın, uzaktan, söz konusu çevrelerin Balzac’ı yazar olarak gerçekte hiç dikkate almaksızın, onun sadece züppeliğine hizmet ettiğini görmüştür.</p>
		<blockquote>
			<p>Aslen bunlar hep nankör bir topluluk oldular ve senin hatırın için, dostum, bunu değiştirmeyeceklerdir.</p>
		</blockquote>
		<p>Balzac’ın, X. Charles’ın torunu olan oğlu için bir zamanlar tahtı elinde tutmaya çalışan Berry düşesine yazdığı methiyeyi duyduğunda derinden hayal kırıklığına uğrayıp utanan Zulma Carraud ise çok daha sert ve kararlı bir tarzda şunları yazacaktır:</p>
		<blockquote>
			<p>Böylesi şahsiyetleri savunmayı saray çevresinden gelen insanlara bırak ve kazandığın şöhreti bu insanlarla düşüp kalkarak kirletme.</p>
		</blockquote>
		<p>Kendi basit, önemsiz yaşamının en değerli şeyi olan arkadaşlığını kaybetme tehlikesine rağmen, Zulma Carraud, özellikle dehasına duyduğu sevgiyle, gösterişli bir soyluluk beratına cesur, içten bir soyluluktan daha fazla önem veren yaltakçılıktan ne denli nefret ettiğini bu büyük arkadaşına sertçe söyler:</p>
		<blockquote>
			<p>Sen katı, imtiyazlı aristokrasiden yanasın! Bu hülyadan hiç uyanamayacak mısın?</p>
		</blockquote>
		<p>Gerçek arkadaşlarından hiçbiri, herhangi bir becerikli elin Balzac’ı kralcılığın hayli dengesiz saltanat arabasına bağlayan bu halkaların altından mı, yoksa gülden mi olduğunu bilmemektedir. Sadece herhangi bir zorlamanın onu gitgide daha da bağımlı hale getirdiğini ve onun kendi kendine bile sadık kalamadığını hissetmektedirler.</p>
		<p>Balzac şubattan hazirana kadar geçen beş ayı, neredeyse yılın yarısını, Castries düşesinin lütfen katlanılan, ama sevgilisi haline gelemeyen âşığı olarak geçirir. Haziran başında aniden Paris’i terk eder ve arkadaşı Margonne’un Saché’deki şatosuna gider. Ne olmuştur? Tutkusu aniden sönmüş müdür, yoksa Balzac’ın kendine güveni, gönülsüz platonik âşık olarak fethedemediği kaleyi kuşatmaktan vazgeçecek kadar kayıp mı olmuştur? Tam olarak değil. Sanatçı olmanın verdiği bir çifte görüşlülükle çabalarının boşuna olduğunu görmesine rağmen Balzac, hırs ve iradeyle beslediği tutkusunun etkisi altındadır. En sonunda ümitsiz bir açık yüreklilikle Zulma Carraud’ya durumunu itiraf eder:</p>
		<blockquote>
			<p>Şimdi Aix’e gidip Savoylara tırmanmak zorundayım; belki de benimle alay eden birinin, senin hiç kuşkusuz iğrendiğin aristoktrat hanımın, güzel bir yüreğe sahip olduğunu düşündüğüm melek kadar güzel bir yüzün peşinden gidiyorum. Gerçek bir düşes o, son derece alçakgönüllü, son derece kibirsiz, şefkatli, derin, cilveli, şimdiye dek gördüğüm her şeyden tamamen farklı! Her türlü yakın temastan kaçan kadınlardan biri o; beni sevdiğini iddia ediyor ve beni bir Venedik şatosunun derinliklerinde nezaret altında tutmayı istiyor ... (çünkü her şeyi sana anlatıyorum!) sadece kendisi için yazmamı isteyen bir kadın; dilediğinde kayıtsız şartsız dizlerine kapanılması gereken ve fethedilmesi büyük bir keyif veren bir kadın; rüya gibi bir dişi! ... Her şeyi kıskanıyor! Ah! Burada zamanımı ve hayatımı harcamaktansa, Angoulême’de yanınızda, barut fabrikasının yakınlarında olmayı isterdim, akıllı uslu, huzur içinde yeldeğirmenlerinin sesini dinler, sizinle güler ve muhabbet ederdim!</p>
		</blockquote>
		<p>Ancak Balzac şimdi bir âşık olarak hizmetine bir süreliğine ara verip Paris’i ve Castries düşesini bırakıp gidiyorsa eğer, bunun nedenleri, bu içsel öngörülerden çok daha hayati ve sıradandır. Alışılageldiği üzere yaz yağmuru gibi aniden boşalarak üzerine yağan finansal felaketler yine patlak vermiştir. Tersinden bir Midas olarak dokunduğu her şey altına değil de borca dönüşen Balzac için bir kadına âşık olmak, bir seyahate çıkmak ya da riskli bir iş denemek hep maddi bir felaketle sonuçlanır. İşinden çaldığı her saat, bütçesi sürekli bıçak sırtında olduğundan, ne de olsa bir kez sarsılmış olan mali durumunda bir delik daha açar. Çalışma masasında oturmaktansa Castries düşesinin salonunda harcadığı akşamlar, tiyatro geceleri, sadece Italiens’deki localar bile yazılmamış iki romana bedeldir; üstelik gelirinin azalmasıyla birlikte aynı anda giderleri de düşündürücü bir biçimde artmıştır. Kibar bir talip olarak aristokrat tavırlarla boy göstermek gibi talihsiz bir fikir, Balzac’ın borçlarını inanılmayacak kadar büyük oranlarda katlamıştır. Castellane Şatosu’nun kapısında durdurduğu atlı arabasının önündeki sadece iki atın yediği saman bile, 900 franktan fazla para tutmaktadır; üç hizmetkârlı ev hizmeti, yeni elbiseler ve tüm o şatafatlı yaşam şekli gitgide daha vahim bir hal almıştır. Daha önceleri gelen düzeltiler gibi, şimdi de düzenli olarak her gün ödenmeyen faturalar, vadesi dolan senetler gelmektedir. Artık gelenler alacaklı değil, Cassini Sokağı’nı işgal eden icra memurlarıdır. Böylece Balzac’ı kurtarabilecek tek şey çalışmak olduğundan ve çalışmak için de huzura ihtiyacı olduğundan, geriye kalan tek bir olasılık vardır: kaçış, Paris’ten kaçış, aşktan kaçış, alacaklılardan kaçış, izi sürülemezliğe ve erişilmezliğe kaçış.</p>
		<p>Balzac’ın yazmakta olduğu eseri doğal olarak önceden satılmıştır. Çıkacağı yolculuktan henüz bir gün önce iki sözleşme imzalamış ve gelecek aylardaki cep harçlığını çıkartabilmek için 15.000 frank almıştır. Ancak bunun 14.000’i yola çıkmadan kısa bir süre önce elinden alınır ve topu topu 120 frankla nihayet onu Saché’ye götürecek posta arabasına binebilir. Orada kalma masrafları üstlenilmiştir. Dostu Margonne’un şatosunda hiçbir masrafı olmayacaktır. Gündüzleri ve gece yarısına değin odasına kapanıp çalışır ve sadece yemek zamanları, o da bir ya da iki saat ortalıkta görünür. Ancak burada sessiz sakin oturması, Paris’teki evinin lükse varan masraflarının artmasını önlemez. Birinin orayı düzene sokması gerekmektedir, masrafları kısmalı, onun için alacaklılarla savaşmalı, sevkıyatçıları yatıştırmalıdır; Balzac, bu sert ve zor hizmete uygun sadece tek bir insan tanımaktadır: kendisi de sert ve zor bir kadın olan annesi. Yıllarca onun korumasından kaçınmaya çalıştıktan sonra, büyük ve ünlü yazar Balzac, gençliğini yıkmış olan annesinin tasarrufuna ve ticari becerikliliğine şimdi tevazu göstererek sığınmak zorundadır.</p>
		<p>Gururlu, kaprisli oğlunun kapitülasyonu yaşlı kadın için bir zafer olur, kaybettiği konumunu cesurca, büyük bir istekle savunur. Ev işlerini azaltır, gereksiz hizmetçileri işten çıkarır, sevkıyatçılar ve icra memurlarıyla savaşır, iki atın çektiği araba ile çok yem tüketen atları satar. Oğlunun budalaca sevdası ve büyüklük kompleksi yüzünden sarsılan mali durumunu, kuruşu kuruşuna her frankı hesap ederek kurtarmaya çalışır. Ancak o bile, alacaklıların yoğun sıkıştırmaları karşısında kısa süre sonra savunmasız kalır. Daha kira bile ödenmemiştir ve ev sahibi mobilyalara haciz koymak istemektedir. Fırıncı bile –genç bir delikanlının bu kadar ekmek yiyebileceğine inanmak güçtür– 700 frankı geçen, eşine zor rastlanır bir fatura gönderir; her gün başka birileri Paris para piyasasında elden ele dolaşan borç senetlerinin karşılıklarının ödenmesini istemektedir ve annesi, henüz yazacağı müsveddeleri çoktan satmış ve dolayısıyla yayıncılardan ve gazetelerden tek bir frank dahi alamayacak olan oğluna çaresizce mektup üzerine mektup yazar. Günde yirmi dört saat çalışsa bile, Balzac geçen bu altı ay içinde züppeliğin ve aşkın kendisine mal olduğu şeyleri karşılayamayacak durumdadır. Balzac edebiyatın kendisini kurtaramayacağını anlar. Böylece yine –sözümona bu denli tutkuyla âşık olan biri için son derece garip bir düşünce– eski çareyi hatırlayarak zengin bir evlilik yapmayı düşünür. Balzac daha ilkbaharda Castries düşesi için yanıp tutuştuğu halde, son derece mantıklı ve ciddi davranarak, yüreğini ve beynini aynı anda çalıştırarak, babasının ölümüyle daha yeni kendine ait bir servete kavuşan genç bir kıza, Matmazel de Trumilly’ye talip olur. Talebi bizim bilmediğimiz nedenlerden ötürü geri çevrilmiştir. Zengin öksüz onu reddettiğinden, Balzac gerek yüreğinde gerek işinde rahata erebilmek için, eski hırsına, bir <em>riche veuve</em> (zengin dul) ile evlenme fikrine geri döner. Olanca umutsuzluğuyla Balzac, kendisini ikinci bir iflas rezaletinden koruması için, ona olabildiğince çabuk zengin bir dul bulmaları konusunda sadece annesini değil, aynı zamanda Madam de Berny’yi de görevlendirir. Gerçekten de böyle zengin bir dul, üstelik yazar Honoré de Balzac’ın eserlerinden oldukça etkilenen Barones Deurbroucq bulunur ve küçük bir komplo kurulur. Yazın altın firkateyn baronesin mülkiyetinde bulunan ve Saché’ye hayli yakın olan Méré’ye gelecektir ve Balzac bu değerli avı elde etmek için ikna kabiliyetinin bütün silahlarını hazırlar. Dul kadının yüreğini hücuma elverişli hale getirebilmek için eserlerini ona ithaf ederek kadının Jarzé’deki diğer muhteşem şatosuna yollar. Böylece onun bu ilgi çekici genç adamla tanışma sabırsızlığını nihayet artırabilecektir belki de. Balzac haftada üç gün işini yarıda keser ve onun gelip gelmediğini öğrenmek için Saché’den komşu çiftliğe yürür.</p>
		<p>Ancak zengin barones Jarzé’deki şatosundan çıkmak için ne yazık ki hiç eğilim göstermez, kaldı ki parasına âşık olmak için Balzac’ın ne kadar acele ettiğini sezinleseydi, büyük ihtimalle işi daha da ağırdan alırdı. Barones onu bekletir de bekletir. Bu arada her gün Paris’ten yakıcı mektuplar gelmekte ve cep harçlığı günden güne erimektedir. Evlilik sevdalısının elinde 120 franktan geriye sadece birkaç gümüş para kalmıştır. Saché’deki misafirperverliği en fazla bir iki hafta daha kabul edebilecek, aksi takdirde orada yük olmaya başlayacaktır. Böylece kurtarıcısıyla göze batmayacak şekilde karşılaşma umudu da suya düşmüş olur. Balzac artık ne yapacağını bilememektedir ve olanca umutsuzluğuyla intiharın eşiğine gelir:</p>
		<blockquote>
			<p>Yazar olarak çalışırken böylesi sorunlar ve ayrıca bütün bu ticari zorluklarla karşılaşınca, en iyisi hayatıma son vermekmiş gibi geliyor.</p>
		</blockquote>
		<p>Bu felaket günlerindeki mektupları okunduğunda, sanatçının böylesi ölesiye bir şaşkınlık ve umutsuzluk durumunda üretemeyecek kadar yetersiz olduğu, en azından sunulabilecek sağlam bir eser ortaya koyamayacağı düşünülebilir. Ancak Balzac söz konusu olduğunda, mantıklı sonuçlar çıkarmaya çalışmak faydasızdır; çünkü olası olan yerine hep inanılmaz olan gerçekleşir. Yaşadığı iki dünya, gerçek dünya ve hayal dünyası, en ufak bir geçirgenliğe izin vermeyecek kadar birbirinden ayrıdır. Yaratıcı Balzac, dış varlığını saran fırtınalardan haberi olmayacak ve onları hissetmeyecek şekilde kendini tamamen zihinsel bir yoğunlaşmanın içine kapatabilir; uçarcasına yazan eliyle titreyen ışığın altında sayfalarca kader ve öykü geliştiren hayalci Balzac, senetleri protesto edilen, mobilyalarına haciz gelen diğer Balzac’la en küçük bir benzerlik dahi taşımaz. Toplum içindeki kişiliği ile özel kişiliğinin ruh durumlarından, umutsuzluğundan en ufak bir şekilde bile etkilenmez, hatta tersine, dışsal şartları tam da hiçbir umut vaat etmezken, içindeki sanatçı en güçlü durumdadır. Dışsal sıkıntılar onda gizemli bir biçimde giderek artan bir zihinsel yoğunlaşma haline dönüşür. Üstelik Balzac’ın inancından daha güçlü bir şey de yoktur:</p>
		<blockquote>
			<p>En iyi esinler bana hep en derin korkuları ve çaresizlikleri yaşadığım saatlerde gelir.</p>
		</blockquote>
		<p>Balzac sadece kovalandığında, üzerine saldırıldığında, her yandan sıkıştırıldığında, tıpkı kovalanan bir geyiğin kendini nehre bırakması gibi kendini işine adar. Ancak yaşamda nasıl yol alınabileceğini bilemediğinde, kendini bulur. Varlığının gizli kalmış bu yönü, havanın aniden değiştiği tam da o fırtınalı yaz mevsiminden başka bir zamanda asla bu denli belirgin olarak ortaya çıkmayacaktır. Çünkü bir yandan ulaşılmaz düşesine hâlâ aşk mektupları yazarken ve zengin dulu beklemek için haftada üç kez ortalığı tavaf ederken, her gün gittikçe eriyen parasını sayarken, annesinden para, para, para diyen yakıcı mektuplar yağarken, karşılıksız senetleriyle hokkabazlık edip vadelerini uzatırken ve borçlu olduğu yayıncıları teselli ederken, mali durumunun kaçınılmaz iflasını, ev düzeninin çöküşünü, burjuva onurunun kayboluşunu en inanılmaz oyunlarla haftadan haftaya ertelerken, içindeki öbür Balzac yine aynı ayın içinde, daha önceleri yazdığı bütün eserleri bir çırpıda geride bırakmayı hedeflediği en derin, en düşünsel ve en gayretli eserini <em>Louis Lambert</em>’i yazmaktadır. Bu kitap eskiye dair her şeyin, sosyetikliğin, gösterişçiliğin, kadın dünyasının sevgilisi olmanın reddi anlamına gelecektir ve tam da şimdi koşullar kendisinden yanayken ve herhangi bir heyecanlı aşk romanı ya da toplumsal romanla ihtiyacı olan maddi başarıyı kolayca yakalayabilecekken, geniş bir okur kitlesi tarafından yüceltilmek ya da anlaşılmak için en küçük bir şansı olmayan bir eserle uğraşması, onun dürüstlüğünü göstermektedir. Kitapçılar ya da yayıncılar Walter Scott ya da Fenimore Cooper tarzında yeni bir kitap beklerken, o tüm gücünü tamamen tinsel bir trajediye harcar ve Byron’ın <em>Manfred</em>’inin ve Goethe’nin <em>Faust</em>’unun yanında, tinsel bir figürün yaratıcı düşüncesini ortaya koymayı dener.</p>
		<p>Balzac’ın bu en kayda değer, çok ender olarak ve az kişi tarafından beğenilen eseri, kırık bir heykel olarak kalmıştır. Kendi gençliğini, en içten hırsını ve düşüncelerini yansıttığı Louis Lambert kişiliğinde Balzac büyük bir işe girişmiştir. Göstermek istediği şudur: Mükemmel zihinsel gücünü tam bir münzevilik içinde en yüksek yoğunluk düzeyine çıkaran bir deha, artık dünyevi düzlemde yaşama yetisini yitirecek ve fikirlerle yüklenen beynin kemikten yapılma kafatası, fazla basınçtan patlayacaktır. Romanlarında yüzlerce kez değiştirerek işlediği saplantılı trajedi yaklaşımı burada entelektüel alana itilmiştir; sorun artık patolojinin sınırlarında dolaşmaktadır. Balzac deha ve delilik arasındaki gizemli bağı aydınlatma çabasıyla kendi kuşağının oldukça ilerisindedir.</p>
		<p>Gerçekten de Balzac, başlıca düşüncesi <em>Théorie de la volonté</em>’yi benimsediği ve nihai olarak psikoloji ile fizyolojinin sır dolu örgülerini çözecek, böylece insanın en derininde yatan doğasını açığa çıkaracak olan eserinin, ilk bölümlerinde, Louis Lambert’in gelişimini anlatarak kendi dehasının çıkışını ortaya koyar ve bu hayalî kişiliği inanılır kılmayı başarır. Aynı anda hem “imkânsızı isteyen” hem de bilgi isteğinin aşırılığında yok olan bir <em>Louis Lambert </em>tasarımının, Balzac’ın bilinçli ya da bilinçsizce yarıştığı <em>Faust </em>ile aynı kefeye konulması pek de abartılı olmaz. Ancak aradaki vahim fark, Goethe’nin <em>Faust </em>için yaşamının altmış yılını vermesi, buna karşın Balzac’ın altı hafta içinde bitmiş müsveddeleri yayıncı Gosselin’e teslim etmek zorunda olmasıdır. Böylece eserini salt noktalayabilmek adına, roman kişisinin kırık mermer heykeline yavan, sıkıcı bir aşk hikâyesi ekler. Kahramanının tüm felsefi teorilerini böylece hazırlıksız, alelacele düşünülmüş bir sona ulaştırır; bu ise olanaklarının ölçüsünü her şeyden çok daha güçlü bir şekilde gösteren bu esere yarı hayranlık ve yarı acımayla bakılmasına yol açar. Yüzeysel sonuyla tamamlanmamış bu eser, yine de Balzac’ın kaleminin en dâhiyane karalaması olarak kalır ve onun düşünsel hırsının eserleri içindeki zirvesini oluşturur.</p>
		<p class="gap-twice">Balzac temmuz sonunda çok fazla çalışmaktan yorgun düşmüş bir halde <em>Louis Lambert</em>’in bitmiş –aslında sonraki tüm çalışmalarına rağmen hep tamamlanmamış olarak kalacak, heba edilmiş– müsveddelerini sonunda Paris’teki yayınevine yollar. Saché’deki altı hafta gerçi sanatsal olarak dolu dolu geçmiştir, ama içinde bulunduğu müşkül durumu hiçbir şekilde değiştirmemiştir. Zengin dul ortalarda görünmemiştir ve arkadaşlarının yanında uzun bir süre daha kalması mümkün değildir. Açıkçası Balzac kendisine cömert misafirperverliklerini sunan bu yaşlı, kibar insanlardan bir de cep harçlığı dilenmekten ve acıması durumunun ortaya çıkmasından utanmaktadır. Neyse ki onun için hep kaçabileceği bir yer daha vardır: Balzac, dostluklarına güvenebileceği Carraudların onu kabul etmekten mutlu olacaklarını bilmektedir; kendileri de yoksul birer biçare olan arkadaşlarının önünde rol yapmak zorunda değildir ve ünlü Honoré Balzac’ın ayakkabılarına taban geçirtebilmek için bile yeterli paraya sahip olmadığı gerçeğini onlara itiraf etmesinde bir sakınca yoktur. Paris’ten yola çıkarken yanına aldığı 120 frank suyunu çekmiş, geriye Saché Şatosu’ndan kalkan posta arabasına binebilecek kadar bile para kalmamıştır. Kalan birkaç gümüş parayla idare edebilmek için, vaktiyle iki atın çektiği güzel bir arabaya ve iyi İngiliz atlarına sahip olan bu adam, yakıcı sıcağın altında Saché Şatosu’ndan Tours’a yürüyerek gider. Ancak oradan Angoulême’e kalkan hızlı posta arabasına biner ve oraya güneşten o denli yanmış bir vaziyette varır ki, varır varmaz ilk işi Mösyö Carraud’dan 30 frank ödünç almak olur.</p>
		<p>Kendileri de bazı felaketler yaşamış olan bu iyi arkadaşları, Balzac’ın grotesk durumunu yürekten paylaşarak ona arkadaşlıklarının sunabileceği her şeyi verirler: çalışması için sessiz bir oda, neşe ve sevgi dolu akşam sohbetleri. Balzac her zamanki gibi yine kendisini birkaç saat içinde bu sakin, açık yürekli arkadaşlarının yanında, tüm kont ve konteslerin yanında olduğundan çok daha mutlu hissetmektedir. İşler elinden çabucak çıkmaktadır, bu oldukça sıkışık günlerde <em>Femme abandonnée </em>ile <em>Tuhaf Öyküler</em>’den birkaçını yazar ve <em>Louis Lambert</em>’in düzeltilerini bitirir. Her şey mükemmel bir hal alabilecekken, neredeyse her sabah Paris’ten gelen yeni bir mektupla annesi onu para, para, para diye sıkıştırır. Alacaklılar artık daha fazla beklemeyi istememektedir. Çaresiz arkadaşlarından 30 frank ödünç alabilmesi bile kolay değilken, şimdi acilen gereken bu bin ve on binler nasıl sağlanacaktır? Balzac için artık sıkıntı dolu anlar başlamıştır, iki üç yıl boyunca ailesinin “vesayet”inden kaçmayı başarmıştır. Bu zafer yıllarında annesinin kendisine verdiği her şeyi ona iade edeceğine dair hava atmış ve bununla övünmüştür. Başarısının coşkusuyla, sonunda kendisindeki yeteneğin farkına varmasıyla bir milyoner gibi yaşamıştır. Seçkin ilişkilerine güvenmiş ve gerektiğinde zengin bir dul ya da zengin bir öksüzün hesabını yapmıştır. Şimdiyse kayıp bir oğul gibi geceleri gizlice baba evine saklanmak ve utanç duyarak ailesinden yardım dilenmek zorundadır. Faubourg Saint-Germain âşığı Balzac, o ünlü yazar, bir düşesin <em>cavaliere servente’</em>si (evli bir kadına eşlik eden centilmen âşık), <em>pauvre enjant </em>(zavallı çocuk) olarak <em>mère aimée</em>’sine (sevgili anne), koruması altındaki kendisini toplum içindeki bir çöküşten kurtarmak üzere 10.000 frank borç vermesi için yalvaracaktır, işi ve gururu söz konusudur.</p>
		<p>Gerçekten de mucize gerçekleşir: Madam Balzac eski bir arkadaşı olan Madam Delannoy’un bu iflah olmaz savurgana 10.000 frank vermesini sağlar. Aç Balzac’a sunulan bu bir dilim ekmek ona elbette tuzluya mal olur. Dâhiyane başını ailenin boyunduruğu karşısında yerlere kadar eğmek zorundadır şimdi. Lüks yaşam biçimini derhal terk edeceğine dair söz vermek zorunda kalır. Affedilen günahkâr, iflas etmesine yol açan tüm aşırı harcamaları bundan böyle bırakacağına, ailesinde gördüğü gibi bilinçli bir burjuva zihniyeti ve tasarrufuyla yaşamını düzene sokacağına ve tüm borçlarını zamanında faiziyle, hatta faizinin faiziyle ödeyeceğine dair törensel bir şekilde sevinçle ant içer.</p>
		<p class="gap-twice">Balzac’ı bir mucize kurtarmıştır; ancak yaşamına ne zaman bir düzen gelse, karmaşaya ve yeni düzensizlikler getiren sıkıntıya ihtiyaç duyan daha derin bir içgüdü baskın çıkar. Balzac alev gibi bir havadan başkasını teneffüs edemez. Ona uygun ölçü hep ölçüsüzlük olarak kalacaktır. Canlı yaradılışı sıkıntıları unutmaya meyillidir ve işinin gecikmesine yol açmayan sorumluluklar onun için mevcut değildir. Düşünüp taşındığında Balzac, mali açığının aldığı borçlarla hiçbir şekilde kapanmadığını görmüş olsa gerektir. Aslında yaklaşık yirmi otuz kişiye, yani sevkıyatçılara, karşılıklı hatır çekleri kesenlere, hizmetkârlara ve terziye olan küçük borcunun Madam Delannoy’a ödenmesi gereken tek bir borca dönüşmesinin dışında, değişen bir şey olmamıştır. Ancak Balzac boğazındaki ipin gevşediği duygusunun dışında başka bir şey hissetmez ve nefes alır almaz, yine göğsü yanmaya başlar. <em>Louis Lambert</em>’le uğraştığı, mali krizi onun gırtlağına yapıştığı sürece, Castries düşesini hiç düşünmemiş ve içten içe oyunu kaybettiğini ilan etmiştir. Borçları artık kendisini sıkıştırmadığından, son bir hamle yapmaya cüret edebilecek olmanın keyfini yeniden hisseder. Castries düşesi yaz boyunca ona birçok kez yazmış ve onu Savoylarda, Aix’ten arayarak amcası Fitz-James düküyle İtalya’ya yapacağı sonbahar gezisinde kendilerine eşlik etmesi için davet etmiştir. Balzac’ın hiçbir umut vaat etmeyen mali durumu, bu çekici düşünceye kapılmasını önlemiştir. Şimdi cebine yine birkaç kuruş girdiğine göre, tekrar deneme fikri galip gelir. Annecy Gölü kıyısına, Jean-Jacques Rousseau’nun memleketine yapılan bu davet, sonuçta salt nezaketin ötesinde bir şey değil midir ve bu kadar nazik bir işareti dikkate almamak mümkün müdür? Belki de “binlerce dişi kedi gibi kösnül” olduğunu bildiği ulaşılmaz düşes, Paris’te onu sadece dedikodu ve tanıdık korkusundan reddetmiştir. Faubourg Saint-Germain aristokratı olan bu kadın tanrısal doğada doğal arzuyla daha doğal bir şekilde karşılaşabilir mi? İsviçre göllerinde <em>Manfred</em>’in yazarı Lord Byron kendi mutluluğunun tadını çıkartmamış mıydı? Öyleyse bu zevk neden <em>Louis Lambert</em>’in yazarından esirgensin ki?</p>
		<p>Hayalperest bir insan için arzular kolayca yanılsamaya dönüşür. Ama bir sanatçının en ölçüsüz hayallerinde bile içindeki gözlemci uyanık kalır. Balzac’ın içinde üç çeşit kibir çekişir: züppelikten kaynaklanan kibir, onu hep kendisine doğru çeken, ama yine de dokunmasına izin vermeyen bu kadını nihayet fethetmenin erkekçe hırsı ve onun değerindeki bir adamı aptal yerine koyan bir sosyetik koketi reddetmenin daha iyi olacağına ilişkin kibir. Günbegün, açılabildiği tek kişi olan Zulma Carraud’ya Aix’e gidip gitmemesi konusunda akıl danışır. İçgüdüsel olarak ve belki de Balzac’a karşı duyduğu bastırılmış bir ilgiden dolayı aristokrat rakibesinden nefret eden arkadaşı Zulma Carraud’nun içsel karşı koyuşunun, aslında kararsız Balzac’ı bu ümitsiz seyahatten vazgeçirmesi gerekirdi. Zulma Carraud, bu Faubourg Saint-Germain düşesinin Balzac’ın edebiyat yeteneğine duyduğu tüm hayranlığa rağmen, bir <em>amour plébéienne</em>’e (basit bir aşk ilişkisine) girerek kendisini tehlikeye atacağı konusunda bir an bile tereddüt etmemiştir. Ancak tüm bu konuşmalar sırasında Balzac’ın ateşli sabırsızlığıyla tek bir şeyi, kendisini desteklemesini istediğini anladığında, Zulma Carraud’nun içinde bir şeyler taşlaşır. Küçük bir kıskançlık yüzünden onu en parlak şansından mahrum ettiği kuşkusunu yaratmak istemez. Kendisi yaşayıp görmeli, züppeliği nihayet gereken dersi almalıdır! Böylece sonunda Balzac’ın beklediği cevabı verir: Aix’e gidin! Böylece zarlar atılır. 22 Ağustos’ta Balzac hızlı posta arabasına biner.</p>
		<p class="gap-twice">Balzac ömrü boyunca en ilkel şekilde bile hurafelere sahip olacak kadar fazlasıyla halktan biri olmuş, hep bir köylünün oğlu olarak kalmıştır. Nazara inanır, sır dolu oryantal işaretler taşıyan bir şans yüzüğü takar ve hayatında vereceği tüm önemli kararlardan önce bu büyük ve ünlü yazar, tıpkı Parisli terzi kızlar gibi, beşinci katta oturan falcılara ya da geleceği görenlere çıkan döner merdivenlerden gizlice yukarı süzülür. Telepatiye, gizli mesajlara ve içgüdünün uyarıcı gücüne inanır. Eğer bu kez de böylesi sezgilere kulak verecek olsaydı, Aix’e seyahatini en başından iptal etmek zorunda kalırdı. Çünkü seyahati bir kazayla başlar. Eskiden beri oldukça iriyarı olan bu adam hayvanların değiştirildiği bir durakta arabadan indiği sırada, atlar arabayı bir kez daha ileri doğru çeker. Balzac olanca ağırlığıyla yere düşer ve demir basamakta bacağını kemiğine kadar yırtar. Başkası olsaydı, bu seyahati kesinlikle yarıda bırakır ve ne de olsa düşündürücü olan bu yarayı sarardı. Ancak engeller Balzac’ın arzularını daha da kamçılar; geçici olarak yarasını sardırıp arabanın içine boylu boyunca uzanır ve Lyon’a, oradan da Aix’e devam eder, buraya ise bir bastonun yardımıyla güçbela sürüklenerek ve dolayısıyla ateşli bir âşık için olabilecek en kötü durumda varır.</p>
		<p>Burada düşes sevecen bir özenle onun için bir <em>jolie petite chambre </em>(küçük, hoş bir oda) hazırlatmıştır. Oda, gölü ve dağları gören en güzel manzaraya sahiptir, ayrıca Balzac’a uygun olarak olabildiğince ucuzdur: günde iki frank. Balzac hayatında hiç bu kadar rahatsız edilmeden ve huzurla çalışmamıştır. Ancak sevecen düşesin bu özeni aynı zamanda temkinlidir de. Balzac’ın odası onun bulunduğu otelde değil, birkaç sokak ötededir ve o nedenle de sadece samimi olmayan resmî akşam ziyaretleri mümkündür.</p>
		<p>Çünkü Balzac yalnızca akşamları –kendisine böyle şart koşmuştur– düşesi görebilmekte ve öyle olmasını da istemektedir. Kendi koyduğu katı yasalar uyarınca, gündüzleri sadece çalışmaya ayıracaktır. Verdiği tek taviz, başka zamanlar gece yarısı başlayan on iki saatlik çalışma süresini onun uğruna artık sabahları saat altıda başlatmasıdır. Balzac güneşin doğuşuyla çalışma masasına oturur ve akşam altıya kadar masasından hiç kalkmaz. Tek yiyeceği, toplam on beş kuruş karşılığında odasına getirilen yumurta ve süttür. Ancak kendi koyduğu kuralı hiç bozmadan, on iki saat çalıştıktan sonra, maalesef hâlâ ona ait olmak istemeyen düşese kendini adar. Gerçi düşes ona akla gelebilecek her türlü arkadaşlığı gösterir; bacağı iyileşinceye dek arabasıyla ona Bourget ve Chartreuse göllerini gezdirir, onun coşkunluklarına gülümseyerek ve hoşgörüyle katlanır. Uzun sohbet akşamlarından sonra Balzac’ın tarifine göre ona kahve pişirir, müzik salonlarında yüksek aristokrasiden kibar arkadaşlarıyla tanıştırır, hatta kendisine resmî adı Henriette yerine daha özel olan ve sadece samimi arkadaşlarının kullanabildiği Marie ile hitap etmesine izin verir. Ama bundan fazlasına izin vermez. Aix’ten, Louis Lambert’in ateşli aşk mektubunu, kullanılan her sözcüğün kendisine ithaf edildiğini düşündürecek şekilde değiştirilmiş bir biçimde yollaması Balzac’ın işine yaramamıştır. Paris’ten alelacele yarım düzine sarı eldiven, bir kutu pudra ve bir şişe Portekiz suyu (turunç kabuklarından yapılma parfüm) yollaması boşunadır. Düşes kimi zaman bazı samimi hareketlere sabırla katlanıyormuş, hatta ondan bir söz alabilmek için bu hareketleri bekliyormuş gibi görünmektedir.</p>
		<blockquote>
			<p>Aşkın tüm sevinçleri, kendini onun çarpıcı ve anlamlı bakışlarında, sesinin dokunaklı tonunda, sözcüklerinin zarafetinde göstermekteydi. Ve içinde soylu bir aşüftenin yattığını görebiliyordunuz...</p>
		</blockquote>
		<p>Hatta işler, göle yapılan romantik bir gezi sırasında çalınmış ya da izin verilmiş bir öpücüğe kadar varır; ancak Balzac ne zaman aşkının son kanıtını talep etse, <em>femmes abandonnés </em>ve <em>otuz yaşındaki kadın</em>’ın aşkı, <em>Tuhaf Öyküler</em>’in bozuk paralarıyla ödenmek istendiğinde, arzu edilen kadın son anda yine düşese dönüşür. Yaz sona ermektedir, romantik Annecy Gölü kıyısındaki ağaçların rengi solmakta, yapraklar dökülmektedir. Yeni Saint-Preux, Héloïse’i konusunda, altı ay önce Faubourg Saint-Germain’deki Castellane Şatosu’nun soğuk ve yüksek tavanlı salonundakinden öteye hâlâ geçememiştir.</p>
		<p class="gap-twice">Yaz sona ermektedir, gezintiler gittikçe azalmaya başlar, seçkin dünya dönüş yolculuğu için hazırlıklar yapmaktadır. Castries düşesi de vedaya hazırlanmaktadır. Ancak Paris’e dönmeyi değil, amcası Fitz-James düküyle önce birkaç aylığına İtalya, Cenova, Roma ve Napoli’ye gitmeyi düşünmektedir ve gezide kendilerine eşlik etmek üzere Balzac da davet edilir. Balzac bocalar. Bitmek tükenmek bilmeyen ısrarlarıyla içine düştüğü durumun rezilliği konusunda kendini artık daha fazla aldatamaz. Arkadaşı Zulma Carraud’ya yazarken kullandığı umutsuz üsluptan da anlaşılmaktadır bu: “Neden Aix’e gitmeme izin verdin!” Sonra da: “İtalya’ya yapılacak bir seyahat pahalı, ayrıca zaman kaybı, arabanın içinde boş geçirilen çalışma saatleri ve kaybolan çalışma günleri anlamına geldiğinden iki kat daha pahalı.” Ancak diğer yandan, “seyahate çıkarak ufkunu genişletmek, Roma ve Napoli’yi görmek, hem de buraları akıllı, zarif bir kadınla, sevilen kadınla ve bir dükün arabasıyla görmek” bir sanatçı için ne büyük bir tecrübedir. Balzac bir kez daha önsezilerine karşı koyar, sonra pes eder ve ekim başında İtalya seyahati başlar.</p>
		<p>Güneye uzanan bu yolculuğun ilk ve Balzac için son durağı Cenevre olur. Burada düşesle bir tartışmaya girer, bu tartışmanın ayrıntıları hakkında bilgi sahibi değiliz. Görünüşe bakılırsa, Balzac bir çeşit ültimatom vermiş, düşes ise büyük ihtimalle bu kez ret cevabı vererek onu incitmiştir. Düşesin onu en hassas olduğu noktada, bir erkek ya da insan olarak onurunu ve kibrini acımasızca incitecek şekilde kırdığına kuşku yoktur; çünkü Balzac bir trene atlayarak alelacele, son derece büyük bir öfke ve utançla döner, onu aylarca aptal yerine koyarak peşinde koşturan bu kadından intikam almaya kesinlikle kararlıdır. Balzac büyük olasılıkla daha o zamanlar bu onur kırıcı davranışa, düşesi açık bir biçimde ve çekinmeden tarif ederek cevap verme düşüncesine sahiptir. İlkin <em>Ne touchez pas la hache </em>(Ellerini Baltadan Sakın) adını verdiği (oldukça başarısız olan) romanı <em>Langeais Düşesi</em>, daha sonra pek tatsız bir biçimde tüm Paris’i bu olayın tanığı haline getirecektir. Her ikisi de politik davranarak görünürde resmî bir ilişkiyi sürdürmektedirler; Balzac onu tarif eden romanı önce gerçek kahramanına okutmak gibi şövalyece bir tavır takınır, o da daha kibar bir tavırla kendisinin pek de övgüyle söz etmeyen bu tasvirini kabul ederek karşılık verir. Castries düşesi Sainte-Beuve’de kendisine başka bir edebiyatçı, günah çıkartıcısı ve boşboğaz bulur ve Balzac kararlı bir şekilde şunları söyler:</p>
		<blockquote>
			<p>Kendi kendime şunları söyledim: Benimkisi gibi bir yaşamı, bir kadının eteğine asılı geçiremem; soğukkanlılıkla kaderimi izlemeli ve bakışlarımı bel altı seviyesinden daha yükseğe kaldırmalıyım.</p>
		</blockquote>
		<p>Balzac, bütün uyarılara rağmen ortalığı velveleye veren ve bir taşa çarpıp bacakları kanayınca utanarak annesinin kollarına kaçan bir çocuk gibi, Paris’e uğramaksızın doğrudan Cenevre’den Nemours’a, Madam de Berny’nin yanına döner. Bu dönüş bir günah çıkartma, ama aynı zamanda da bir sondur. Sadece kibrinden dolayı arzu ettiği ve hesaplarından ya da umursamazlığından dolayı kendini sakınan kadından, kendini ona adayan ve her şeyini, aşkını, öğütlerini, parasını ona vermiş olan ve onu her şeyin, eşinin, çocuklarının ve toplumsal onurunun üzerine yerleştiren bir kadına kaçar. Madam de Berny onun için şimdi kendisine annelik eden bir arkadaş olduğundan, bu ilk sevgilisinin kendisi için nasıl bir anlam taşıdığı, ne olduğu, Balzac için hiçbir zaman şimdikinden daha açık olmamıştır; Balzac, ona ne kadar çok şey borçlu olduğunu hiçbir zaman bu denli güçlü bir şekilde hissetmemiştir ve bu borcunu ödeyebilmek için yaşamı boyunca en sevdiği eseri olarak kalacak olan <em>Louis Lambert</em>’i, ilk sayfasındaki <em>Et nunc et semper dilectae </em>(Şimdi ve sonsuza dek, seçtiğim kadına) ithafıyla ona adar.</p>
	</div>
	</body>
</html>