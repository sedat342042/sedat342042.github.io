<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:5484a2ed-291b-4164-a415-b642365f2d85"/>
</head>
<body class="chapter epub-type_chapter">
	<div class="container html5_section">
		<h2><span class="inline">10</span> Balzac sırrını keşfeder</h2>
		<p>Balzac’ın sözlerine bakılacak olursa, Castries düşesiyle yaşadığı ilişki, onda onulmaz yaralar açan bir trajedi olarak görülmeliydi.</p>
		<blockquote>
			<p>Castries düşesinden tiksiniyorum <span class="berling">–diye yazar dokunaklı bir biçimde–,</span> bana bir yenisini sunmadan yaşamımı altüst etti.</p>
		</blockquote>
		<p>Hatta yine başka yabancı bir mektup arkadaşına da şunları bildirir:</p>
		<blockquote>
			<p>Castries düşesinin isteği üzerine tamamıyla ayıplanmayacak sınırlar içinde tutulan bu ilişki, hayatımda yediğim en ağır tokatlardan biridir.</p>
		</blockquote>
		<p>Yaşamını sürekli olarak bir <em>vie romancée</em>’ye (romansı yaşam) uyarlayan bir adamın mektuplarındaki bu aşırı dramatizasyonlarına alışmak gerekir. Castries düşesi kendisini reddederek, hiç kuşkusuz Balzac’ın erkeklik gururunu ve züppe kibrini derinden yaralamıştır. Bununla birlikte bu adam bir kadının eveti ya da hayırıyla “yaşamını altüst etmeyecek” kadar kendi içine kök salmış, kendi kendisine fazlasıyla yoğunlaşmıştır. Balzac’ın Castries düşesiyle yaşadığı ilişki bir felaket değil, yaşamından bir kesittir; gerçek Balzac, yabancı kadın arkadaşlarına yazdığı romantik itiraflarındaki kadar kızgın ve umutsuz değildir. <em>Langeais Düşesi</em>’nde kendi yansıması olarak şekillendirdiği General Montriveau’nun aksine Balzac, bu aristokrat koketi kızgın demirle dağlamayı düşünmez. İntikam ateşiyle yanıp tutuşmamaktadır, aksine onunla mektuplar aracılığıyla sessiz sedasız temas halinde kalır, onu ziyaret eder ve <em>Langeais Düşesi </em>romanında fırtına ve kasırga, şimşek ve trajedi olarak ortaya çıkan şey, gerçekte yavaşça ve sessizce <em>faibles relations de politesse</em>’e (donuk nezaket gösterileri) dönüşür. Balzac –özür dileyerek belirtmeliyim ki– kendini anlatırken hiçbir zaman doğruyu söylemez. Roman yazarı olma özelliğiyle meslekten abartıcı, bire bin katan biri olarak Balzac, her davranıştan en aşırı olasılığı çıkartmaya çalışır; doğrusu, sürekli olarak yaratıcılığını ortaya koyan hayal gücünün, kendi yaşamındaki olaylara karşı kayıtsız, aciz ve verimsiz kalması da saçma olurdu zaten.</p>
		<p>Öyleyse Balzac’ı betimleyen biri, onu kendi ifadelerinin tam tersi ifadelerle betimlemelidir. Yazarın, kız kardeşini temin etmeye çalıştığı üzere, bir kontesin kendisini reddettiğine ilişkin olarak Fransa’da <em>la bagatelle </em>denen önemsiz olayın, ölümcül kalp ağrılarının tohumlarını attığı yolundaki dokunaklı açıklamalarına kanmamalıdır. Gerçekte Balzac hiçbir zaman yaşamının bu yıllarında olduğundan daha sağlıklı, enerjik, çalışkan, yaratıcı ve yaşamdan zevk alan biri olmamıştır. Eserleri bu duruma sözlerinden ve mektuplarından çok daha iyi tanıklık etmektedir. Sadece bu olaydan sonraki üç yıllık sürede yarattıkları bile, Balzac’ın bütün yaşamına yetebilir ve onu kendi döneminin başlıca sanatçısı haline getirebilirdi. Ancak gücü o kadar muazzam, kusursuz cesareti ise o denli pervasızdır ki, Balzac bütün bu eserlerine asıl görevi için, <em>historien des mœurs du 19ième siècle </em>(19. yüzyılın ahlak tarihçisi) olmak için bir başlangıç ve bir ön çalışma gözüyle bakar.</p>
		<p class="gap-twice"><em>Şuanlar</em>,<em> Physiologie du Mariage</em>,<em> Tılsımlı Deri </em>ve Faubourg Saint-Germain’i anlatan daha çok duygulu romanlarıyla yakaladığı ilk başarılarından bu yana Balzac bir yetke, hatta büyük bir yetke olduğunun farkındadır. Kendi gücüyle tanışmış ve asıl yeteneğinin edebiyat olduğunu, Napoléon’un kılıcıyla yaptığını kendisinin kalemiyle yaparak dünyayı fethedebileceğini şaşkınlık içinde keşfetmiştir. İstediği sadece başarı –mektupları böyle bir izlenim uyandırmaktadır–, sadece para, yüz binler ve milyonlar kazanmak olsaydı, okur kitlesini, hoşlarına giden yemle beslemeye devam edebilirdi. Bütün ülkelerin bütün kadınları ona sadık kalır, salonların kahramanı, hayal kırıklığına uğramışların idolü, yalnızların sevgilisi ve azla yetinmeyi bilen meslektaşları Alexandre Dumas ve Eugène Sue’nün başarılı bir rakibi olabilirdi. Ama gücünün bilincine varmak, Balzac’ın içindeki hırsı alevlendirmiştir; sadece kaba gerilimlerle yumuşak duygusallıklara aç okurlarını kaybetme tehlikesine rağmen, tam da bu yıllarda Balzac okur kitlesinden gittikçe uzaklaşmaya cesaret eder. Yeteneğinin yaratma gücüne kendisi de şaşarak, sınırlarını tanımak, ne yapabileceğini öğrenmek ister; yaratırken ölçüsünün ne denli geniş olduğuna ve tüm bir dünyayı içine aldığına kendisi bile her defasında şaşırır.</p>
		<p>1832-1836 arasındaki eserleri daha ilk başta farklılıklarıyla dikkati çeker. <em>Louis Lambert </em>ve<em> Séraphîta</em>’nın yazarının aynı zamanda hafifmeşrep ve hani neredeyse müstehcen sayılabilecek <em>Tuhaf Öyküler</em>’in de yazarı olabileceğine, dahası bu öykülerin gerçekten bunlarla eşzamanlı olarak yazıldığına, Balzac’ın <em>Louis Lambert</em>’in düzeltileriyle “tuhaf öykü”lerden herhangi birini aynı gün içinde bitirdiğine hiç kimse inanmaz. Bu ancak kendini sınama, sonraki yaratıları için deyiş yerindeyse alanı genişletme, ne kadar yükseğe çıkıp ne kadar derine inebileceğini görebilme deneyi olarak açıklanabilir. Bir mimarın, yapacağı binanın planını tamamlamadan önce, ilkin boyutları deneyip ne kadar gerilime dayanabileceğini hesap etmesi gibi, Balzac da gücünü tahmini olarak hesap eder ve tanrısal <em>İnsanlık Komedyası</em>’nın, yapısı üzerinde durabileceği temeli atar. </p>
		<p class="gap-twice">Balzac elini ilk önce <em>Tuhaf Öyküler</em>’de dener. Rabelais üslubunda, kendisinin uydurduğu “eski Fransızca” ile yazılmış bu farslar ve kaba komediler salt uydurma, aktarım, hatta sadece adaptasyondan ibarettir. Bu kaba komedilerde Balzac, tüm heves ve taşkınlıklarını serbest bırakmıştır. Çabadan en ufak bir eser bile görülmez, ne düşünme ne de bir gözlem söz konusudur; akla ilk gelen şeylerle oynanan oyunun hükmü sürer bu komedilerde. Hafif bir dille yazılmışlardır ve Balzac’ın bu hafiflikten ne kadar zevk aldığı hissedilebilmektedir; içindeki Fransız, içindeki avam, içindeki erkek keyifli ve özgür bir şehvetle akar. Aba altından sansüre değnek göstermek, onu eğlendirir. Nihayet burada yaradılışını bir kez olsun serbest bırakır. Tıknaz, kırmızı yanaklı, ağzı şehvet dolu laflar yapan bu adama, bütün eserlerinin içinde en çok uyanlar bu öykülerdir. Salonlarda pek de hoş karşılanmayan, kulakları tırmalayarak insanı yerinden oynatan o kahkahaları, burada en ince haliyle damıtılmış durumdadır. Balzac’ın ne kadar kolay yazdığını görmüştük, eğer yaşam ona karşı bu kadar sert davranmayıp biraz daha fazla nefes almasına izin verseydi, bugün üç <em>dizaine </em>(onluk) yerine, okurlarına kitap tanıtımlarında söz verdiği yüz öykü de olabilirdi elimizde.</p>
		<p>Hafifmeşrepliğin, özgürlüğün ve bağımsızlığın en alt sınırıdır bu, dehasının ödemekle yükümlü olduğu haraçtır. Yine de Balzac bir yandan da gücünün en yüksek noktasını “felsefi” olarak adlandırdığı eserlerinde arar. Hırsı, hassas kadın figürleriyle yakaladığı <em>succès de mouchoir</em>’ın (Islak Mendil Başarıları) kendisine yetmediğini ispata yönelir. Kendini bileli beri, başkalarının onu yanlış değerlendirmesine daha fazla göz yummak istemez; olgunlaşmış ve gücünün tamamıyla farkında olan biri olarak kendi seviyesindeki bir romancıya düşen görevin, insanlığın en önemli sosyal, felsefi ve dinî sorunlarını tartışarak romanı en yüksek sanat haline getirmek olduğunu ispatlamak ister. Toplumun sınırları içinde kalan, onun yasalarına uyan, düzenleniş biçimine uyum gösteren insanların karşısına ortalama aklın sınırları dışında kalan kişilikleri yerleştirmek ister. Gerçek önderliğin, sıradanlığın çemberini kırıp yalnızlığı göze alanların ya da bir sanrının zindanına kendini hapsedenlerin trajedilerini yaratmak ister. Balzac’ın kendi yaşamında yenilgiye uğradığı dönem, aynı zamanda da son derece cüretkâr ve pervasız olduğu bir dönemdir.</p>
		<p>Bu eserlerinde Balzac, kendilerine en yüce olmakla birlikte aslında içinden çıkılamaz görevler edinen insanları konu alır. Yoğun ilgisi, kendi aşırılıklarıyla mahvolan insanlara, dehalara, gerçeklikle bağını yitiren kişilere yönelmiştir. Bu alandaki ilk denemesi <em>Louis Lambert</em>’dir: hayatın en derin sorunlarını çözmeye çalışan ve delirerek ölen dâhi. Balzac yaşamı boyunca bu motifi dönüştürerek tüm biçimleriyle kullanacaktır; <em>Bilinmeyen Başyapıt</em>’ta tamamlanmış eserini, tamamlanmışlık takıntısı ve kusursuzluk hezeyanıyla, olağanüstü çabaları deyiş yerindeyse maddeyi yok edinceye değin, haddinden fazla tamamına erdiren bir ressamı resmedecektir. Müzisyen Cambara ise sanatının sınırlarını aşar ve tıpkı Louis Lambert’in sadece kendi düşüncelerini, Frenhofer’in de kendi hayallerini anlaması gibi, müziğinin armonisini artık sadece kendisi duyar. <em>Mutlak Peşinde</em>’deki kimyager Claes, ilk elementin arayışı içinde kendi kendini yok eder. Ruhun İkarus-figürleridir onlar ve her biri en uçta olanı arar.</p>
		<p>Sanatın ve bilimin bu dehalarının yanı sıra Balzac, aynı zamanda <em>Köy Hekimi </em>ve <em>Séraphîta</em>’da da ahlaksal ve dinsel dehayı betimler. <em>Köy Hekimi</em>’ni Balzac dolaylı olarak Castries düşesini ziyaretine borçludur, birlikte Kontes d’Agoult’ya yapılan bir ziyaret sırasında Balzac’a, insancıl karakteri ve çabalarıyla terk edilmiş küçük bir bölgede bir koloni kurarak iflasın eşiğine gelmiş köylüleri yeniden etkin hale getiren bir doktordan, Doktor Rommel adında birinden söz edilmiştir. Bölgenin muhteşemliğiyle birleştiğinde bu anlatı, Balzac üzerinde güçlü bir etki bırakmış ve Jean-Jacques Rousseau’nun sahne dekoruyla birlikte bu dekorun deyiş yerindeyse yenilikçi hırsı da içine işlemiştir. Diğer eserlerinde salt bir toplum eleştirmeniyken, burada kendini üretici olarak etkin kılmak ister, sosyal bir sorunun nasıl çözülebileceği hakkında bir plan tasarlamaya girişir. Yaratıcılığın gerçek bir mekânda da mümkün olabileceğini, gerçekten deha sahibi bir insanın seslerden, renklerden ya da düşüncelerden olduğu kadar insan denen kırılgan malzemeden de zamanlarüstü ve örnek bir eser oluşturabileceğini göstermeye çalışır.</p>
		<p><em>Séraphîtus-Séraphîta</em><a class="si-noteref epub-type_noteref" href="#f22" id="ref_f22">22</a> çok daha cüretkâr bir denemedir. Dr. Benassis<a class="si-noteref epub-type_noteref" href="#f23" id="ref_f23">23</a> daha iyisini yaratabilmek için sadece dünyadan, toplumdan elini eteğini çekerken, Balzac bu kişilikte dünyevi olan her şeyden kendini çeken ve cinsel aidiyetinin işaretlerinin bile kaybolup gideceği kadar <em>amor intellectualis</em>’i (ruhani aşk) yücelten bir insanı anlatmak ister. Dr. Benassis’in kişiliğinde inanılmaz yoğunlukta bilgiyle dolu pratik sorunları çözen gerçekçi düşünür, burada Swedenborg’cu mistik düşünce çevresine yönelir.</p>
		<p><em>Köy Hekimi </em>ve <em>Séraphîta, </em>bu iki eser kelimenin en geniş anlamıyla başarılı olmaz; Balzac’ı o denli inciten bu başarısızlık aslında haksız da değildir. Ölçüp biçmeden yazılmışlardır; gerçekçi bir insanın dindar olmak istemesi ikiyüzlülüktür ve ebediyete dair sorulara kesin bir çözüm getirmek isteyen eserler, her şeyden önce avans almak üzere gazetelerde tefrika edilmemelidir. <em>Louis Lambert </em>ve <em>Séraphîta </em>Balzac’ın en büyük eserleri değil, sadece en büyük çabayı harcadığı eserlerdir. Balzac ancak bir dehanın bir diğerini anlayabileceği kadar dehayı anlamış ve anlatmıştır. Sadece sanatçı olarak sanatçıyı anlattığı eserleri başarılı olabilmiştir. <em>Bilinmeyen Başyapıt </em>en mükemmel başyapıtlardan biri olarak kalacaktır; ancak felsefe aceleye gelmez, dindarlıksa sabır ister. Bu eserler sadece inanılmaz gelişimi, işitilmedik bilgiyi, çok yönlülüğü, –en uçtaki dinsel problemlere varıncaya kadar– ruhunun, her birinde ayrı bir olgunluğa erişmiş olan yaratma gücünü göstermektedir. Balzac burada çıkabileceği en yüksek basamağa kadar çıkmıştır.</p>
		<p class="gap-twice">Gözlemci, salt anlatıcı ile düşünür arasında ortada yer alır; onun asıl zemini gerçekliktir. Böylece Balzac asıl dengesini <em>historien de son temps </em>(kendi çağının tarihçisi) olduğu romanlarda bulur. Bu yıllardaki ilk büyük başarısı <em>Albay Chabert </em>olmuştur, ikincisiyse <em>Eugénie Grandet. </em>Balzac, eserine hâkim olacak yasayı artık bulmuştur: gerçekliği tasvir etmek, ancak az sayıda kişiyle yetineceğinden bunu daha da güçlü kılacak kılacak bir dinamizmle yapmak. Daha önceleri Balzac, bir yandan tarihsel süslemeleri, bir yandan da <em>Tılsımlı Deri</em>, <em>Séraphîta </em>ve <em>Louis Lambert’</em>de olduğu gibi fantastik ve mistik öğeleri vasıfsızca kullanarak romansal olanı romantik olanda aramıştır. Şimdiyse doğru olarak bakınca, dönem tarihinde de aynı ölçüde yoğunluğun bulunduğunu, önemli olanın konu, dekorasyon ve süslemeler olmadığını, aksine iç dinamiğin önemli olduğunu keşfetmektedir, insanları yeterince heyecanlandırmak mümkünse, o zaman aynı sonuca daha gerçek, daha doğal bir şekilde ulaşılmalıdır. Yoğunluk, tasvire verilen özel havada ve öykülemede değil, her zaman ve sadece insanlardadır, işlenecek konu yoktur: Her şey konudur. <em>Eugénie Grandet</em>’deki üzüm yetiştiricisi Grandet’nin alçak çatısı altında, <em>Otuz Yaşındaki Kadın</em>’daki korsanın kamarasında olduğundan daha az gerilim yoktur. Küçük, banal ve biraz da tekdüze Eugénie Grandet, cimri babasının tehditkâr bakışları altında sevdiği kuzeni Charles’ın kahvesine fazladan bir şeker daha atarak, elinde bayrakla Lodi Köprüsü’nü geçen Napoléon kadar cesaret gösterir. Yaşlı cimri, erkek kardeşinin alacaklılarını kandırmaya çalışırken gösterdiği çabayla, Talleyrand’ın Viyana Kongresi’nde sergilediği kadar hile, kararlılık, inat ve hatta deha sergiler. Belirleyici olan çevre değil, dinamiktir. <em>Goriot Baba</em>’da on iki kişinin bir arada yaşadığı Vauquer Pansiyonu, Lavoisier’ nin laboratuvarı ya da Cuvier’nin çalışma odası gibi yoğunluk merkezi haline gelebilir. Roman kahramanları yaratmak demek doğru görebilmek, yoğunlaşmak ve şiddetlendirmek, maksimuma ulaşmak, her tutkunun içindeki acıyı ortaya koymak, her gücün içindeki zayıflığı görebilmek, gizli kalmış güçleri dışarı çıkartmak demektir. <em>Eugénie Grandet </em>bu yoldaki ilk adımdır; bu basit, inançlı kızdaki kendini teslim etme duygusu, o denli bir artış gösterir ki, neredeyse dindar olacaktır, yaşlı Grandet’nin cimriliği de tıpkı yaşlı çirkin hizmetçi kızın sadakati gibi şeytanlaşır. <em>Goriot Baba</em>’da çocuklara duyulan sevgi aynı şekilde hem yaratıcılığa hem de saplantıya dönüşür; her insan doğru olarak görülür ve en mahrem, en gizli yanıyla ayırt edilir. Sadece onları karşılıklı olarak oynatmak, dünyaları çoğaltmak, kötüyü kötü ve iyiyi de iyi olarak bırakmak, korkaklığı, hileyi ve alçaklığı herhangi bir ahlaki vurguda bulunmaksızın, sadece güç olarak ele almak gerekir. Yoğunluk her şeydir; onu içinde taşıyan ve onu ayırt etmesini bilense yazardır.</p>
		<p class="gap-twice">Bu yıllarda Balzac büyük sırrı keşfetmiştir. Her şey konudur. Araştırmasını bildikten sonra gerçeklik, bitmez tükenmez bir madendir.</p>
		<p>Sadece doğru olarak bakmayı bilmek gerekir ve her insan <em>İnsanlık Komedyası</em>’nın bir oyuncusu haline gelir. Ne yukarısı ne de aşağısı vardır, insan her şeyi seçebilir ve –bu Balzac’ın kararıdır– her şeyi seçmek <em>zorundadır. </em>Dünyayı anlatmak isteyen biri, onun görünüşlerinden hiçbirini göz ardı etmemelidir; toplumsal sıradüzenin tek tek her derecesi temsil edilmiş olmalıdır, avukat ve doktor kadar ressamın da, üzüm yetiştiricisinin, kapıcı kadının, general ve piyade erinin, kontesin, basit sokak kadınının, su taşıyıcısının, noter ve bankerin de temsil edilmesi gerekir. Çünkü bu çevrelerin hepsi birbiriyle iç içe geçerek oyun oynamakta, hepsinin yolu birbirininkiyle kesişmektedir. Aynı şekilde tüm karakterler de temsil edilmiş olmalıdır; hırslı olanın da, salt cimri olanın da, entrikacının da, dürüst olanın da, savurganın ve açgözlünün de –insan türünün tüm oyun biçimleriyle oyunun tüm biçimlerinin– temsil edilmesi gerekir. Sürekli yeni insanların yaratılması gerekmez; bu devasa genişliği tek bir eserin mekânına sıkıştırabilmek için, doğru öbeklemelerle aynı kişilikler yinelenebilir, bir ya da iki doktor bütün doktorların, bir banker diğer bütün bankerlerin yerine konabilir. Böylesi bir kapsayıcılığın hakkından gelebilmek için, Balzac’ın içinde nihayet bir plan, bir yaşam planı, bir çalışma planı yapmak zorunda olduğu, gerçek bir roman yazarı olarak yan yana değil de iç içe çalışması gerektiği, yani bir <em>Walter Scott plus un architecte </em>(Walter Scott olmanın yanı sıra bir mimar da) olması gerektiği duygusu gittikçe daha da belirginleşir. <em>Peintures de la vie individuelle </em>(bireysel yaşamın suretleri) yeterli değildir, önemli olan tam da bu türden bağlantılardır.</p>
		<p>Balzac için <em>İnsanlık Komedyası </em>fikri bütün açılımıyla henüz tam olarak belirmemiştir ve planı net bir biçimde görebilmek, on yılını alacaktır. Ancak Balzac, <em>Œuvre</em>’ündeki her bir eserin hizaya durarak yan yana sıralanamayacağından, aksine kademe kademe ilerleyecek şekilde eser üstüne eser çıkması gerektiğinden son derece emindir. Eserinin boyutları hakkında 26 Ekim 1834’te, sonraları aslının alacağı boyuttan habersiz, şunları yazar:</p>
		<blockquote>
			<p>1838’de dev eserin üç bölümü, hiç olmazsa çatısının anlaşılabileceği ve bütünün nasıl düşünüldüğü hakkında bir fikre varılabileceği ölçüde tamamlanmış olacaktır.</p>
			<p>“Töre İncelemeleri”nde<a class="si-noteref epub-type_noteref" href="#f24" id="ref_f24">24</a> toplumsal durumların bütün sonuçları ortaya konacaktır. Bütün yaşam düzeylerini, bütün fizyonomileri, erkek ve kadın bütün karakterleri, her türlü yaşam biçimini, bütün meslekleri, bütün toplumsal tabakaları, Fransa’daki bütün taşraları, çocukluğu, ergenliği, olgunluk çağını, politikayı ve savaşı anlatmak istiyorum – bunların hiçbiri unutulmamalıdır. Bu gerçekleştiğinde, insan yüreğinin dokusu en ince ayrıntısına kadar resmedilip sosyal tarih tüm dallarıyla ortaya konduğunda, temel atılmış olur. Hayal ürünü olan herhangi bir olayın tasvirini yapmak istemiyorum: Nerede olursa olsun, gerçekten olan şey, benim konum işte budur. Daha sonra sıra ikinci katmana, “Felsefe İncelemeleri”ne<a class="si-noteref epub-type_noteref" href="#f25" id="ref_f25">25</a> gelecektir. Sonuçların ortaya konmasını, bu sonuçlara yol açan nedenlerin tasviri izlemelidir. “Töre İncelemeleri”nin duyguları ve onların oyunlarını, yaşamı ve sonuçlarını göstermiş olacağım. Felsefe incelemelerimde duyguların kökeninden ve yaşamın nedenlerinden bahsedeceğim. Ortaya atacağım soru şu olacak: Kendileri olmaksızın ne toplumun ne de tek tek insan yaşamlarının mümkün olduğu koşullar, etkin güçler nelerdir? Böylece toplumu bu şekilde işledikten sonra, yargılayarak gözden geçireceğim. “Töre İncelemeleri”nde tek tek insanlar tipik görünüşleriyle, “Felsefe İncelemeleri”nde de tipler birey olarak ortaya konulacak. Ben hep yaşamı tasvir edeceğim...</p>
			<p>Sonuçlar ve nedenlerinden sonra nihayet sıra “Çözümleyici İncelemeler”e gelecek. Bu incelemelerin bir kısmı “Evliliğin Fizyolojisi” olacaktır. Çünkü sonuçlar ve nedenlerinden sonra ilkeleri de aramalıyız. Ahlak sahneyi sunar, nedenlerse kulisleri ve bunların mekanizmasını oluşturur. Nihayet ilkeler gelir: Bu yazardır. Ancak bütün eserlerin aynı anda bir sarmalda olduğu gibi irtifa kazandığı, sıkıştığı ve yoğunlaştığı ölçüde. “Töre İncelemeleri” için 24 cilde ihtiyacım var. “Felsefe İncelemeleri” için 15 ve “Çözümleyici İncelemeler” için de sadece 9 cilde ihtiyacım olacak. Böylece Batı’nın Binbir Gece Masalları olacak bir eserde tekrara kaçmaksızın insanları, toplumu ve insanlığı anlatmış, değerlendirmiş ve çözümlemiş olacağım.</p>
		</blockquote>
		<p>Bunların hepsi tamamlandıktan sonra ... son kalem darbesini de vurduğumda ya haklı ya da haksız çıkacağım. Ancak böyle bir edebî başarıdan, tüm bir sistemi ortaya koyduktan sonra bilime yöneleceğim ve “insanı harekete geçiren güçler üzerine bir deneme” yazacağım. İşte bu sarayın zeminine çocuksu ve mizah dolu oyunlarla yüz eğlenceli öykünün muazzam kıvrımlarını çizmiş olacağım!</p>
		<p>Balzac kendisini bekleyen çalışmaya duyduğu hayranlık ve dehşetle şöyle haykırır:</p>
		<blockquote>
			<p>İşte benim eserim bu, önümde duran uçurum, krater, işte biçim vermek istediğim konu.</p>
		</blockquote>
		<p>Önünde yaşamı boyunca üreteceği eserlerin durduğunu bilmek, bundan böyle Balzac’ın yaşamını belirleyen şey olacaktır. Kendi gücünün verdiği duyguyla, bir ya da iki yıl önce henüz yeni başlayan biri olarak hissettiği ödev sorumluluğuyla, artık hiçbir şeyin sarsamayacağı bir kendine güvenle yaratmaktadır. 1833 Eylülü’nde şunları yazar:</p>
		<blockquote>
			<p>Avrupa’nın fikir dünyasının hâkimi ben olacağım! İki yıl daha sabredip çalışmam gerekiyor; ondan sonra elimi kolumu bağlayıp yükselişimi engellemek isteyen herkesin tepesinden bakacağım! Kovuşturmalar ve haksızlıkların gölgesinde, cesaretim daha da arttı.</p>
		</blockquote>
		<p>Balzac önünde bir eser, arkasındaysa bir okur kitlesi olduğunu bilmektedir ve böylece hiç kimseyle anlaşmaya varmamaya, yayıncıların ve gazetelerin arzusuna artık hiçbir şekilde uymamaya karar verir. Ara sıra ortaya çıkan nahoş durumlar ve tatsızlıklar, artık onun üzerinde baskı kuramamaktadır. Yayıncılara kendi koşullarını kabul ettirir, arzu ve taleplerine tam olarak uyulmadığı sürece birini diğeriyle değiştirir, aşırıya kaçtıklarında, mali olarak çok zor bir durumda bile olsa, Paris’in en güçlü dergileriyle, birlikte çalıştığı insanlarla ilişkisini keser ve kamuoyunun nabzını ellerinde tuttuklarını düşünen gazetecileri küçümseyerek onlara sırtını döner, isterlerse tek tek eserlerine hakaret etsinler; gittikçe daha büyük ve daha cüretkâr oranlarda gözünde canlanan geniş kapsamlı asıl eserine engel olmak için nasıl da acizler! İsterlerse ona saldırsınlar, alay etsinler ve gülünç <em>entrefilet</em>’lerle (araya sıkıştırılmış kısa iğneleyici makaleler) aşağılasınlar ve kötü niyetli anekdotlarla kendisini gülünç duruma düşürmeye çalışsınlar! Karikatürlerini gazeteler arasında dolaştırıp abartsınlar; kendisi, yarattıklarıyla intikamını alacaktır: Gücüyle ve acziyle bu hizbi romanlarında resmedecek, <em>Sönmüş Hayaller</em>’de kamuoyunun içine düştüğü ahlaki çöküntü, şan şöhret ve ruhsal değerlerle yapılan pazarlıklar asla silinmeyecek bir yazıyla yüzyılın duvarına yazılacaktır, isterse alacaklıları senetler ve davalarla onun canını sıksın, mobilyalarını haczetsin; onun kuracağı dünyanın ne tek bir taşını ne de toprağının tek bir zerresini yerinden oynatabilirler. Planını kurduğundan ve tek ama tek bir kişinin tasarlamaya cüret edeceği, tek ama tek bir kişinin üstesinden gelebileceğini bildiği bir eser ortaya koyma gücünü kendinde bulduğundan bu yana, bir daha hiçbir şey onu sarsamayacaktır; bunu yapacak tek kişi kendisidir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f22"><a class="si-backref" href="#ref_f22">22</a><span class="si-footnote-text">. Séraphîta’da Minna’nın âşık olduğu erdişi. (Ç.N.)</span></div>
		<div class="si-footnote html5_aside epub-type_footnote" id="f23"><a class="si-backref" href="#ref_f23">23</a><span class="si-footnote-text">. <em>Köy Hekimi</em>’nde Alpler’deki kantonu yöneten hekim. (Ç.N.)</span></div>
		<div class="si-footnote html5_aside epub-type_footnote" id="f24"><a class="si-backref" href="#ref_f24">24</a><span class="si-footnote-text">. <em>Töre İncelemeleri</em> ya da tam adıyla <em>XIX. Yüzyılda Töre İncelemeleri</em>, Balzac’ın <em>İnsanlık Komedyası</em>’ndaki eserlerine 1834’te verilen ilk addır. (Ç.N.) </span></div>
		<div class="si-footnote html5_aside epub-type_footnote" id="f25"><a class="si-backref" href="#ref_f25">25</a><span class="si-footnote-text">. 1842-1848 arasında 17 cilt olarak yayımlanan <em>İnsanlık Komedyası</em>’na sonradan eklenen bölümlerden biri. Diğer bir bölüm ise <em>Çözümleyici İncelemeler </em>adını taşır. (Ç.N.)</span></div>
	</div>
</body>
</html>