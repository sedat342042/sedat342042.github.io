<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:5484a2ed-291b-4164-a415-b642365f2d85"/>
</head>
<body class="chapter epub-type_chapter">
	<div class="container html5_section">
		<h2><span class="inline">2</span> Kadere yöneltilmiş vakitsiz <span class="block">bir soru</span></h2>
		<div class="epigraph html5_section">
			<p>Çektiğim acılarla ihtiyarladım...</p>
			<p>Yirmi iki yaşıma kadar</p>
			<p>Nasıl bir hayat sürdürdüğümü</p>
			<p>Hayal bile edemezsiniz.</p>
			<p class="writer-gap">Abrantès düşesine mektup, 1828</p>
		</div>
		<p>Yirmi yaşındaki gencin, noter ya da avukat olmak yerine bir yazar, bir edebiyatçı, bağımsızca eserler yaratan bir insan olmak istediğini açıklaması, böyle bir şeyi hiç tahmin etmeyen ailede şok etkisi yaratır. Güvenli bir meslek hayatından vazgeçmek mi? Bir Balzac, saygın Sallambierlerin torunlarından biri, yazarlık gibi sonu belli olmayan bir işle uğraşacak, öyle mi? Peki nerede bu işin garantisi, nerede dürüst yoldan elde edilmiş sağlam bir kazancın sağlayacağı güven? Bretagne’nin bir yerlerinde güzel bir şatosu olan bir Vikont de Chateaubriand, bir Mösyö Lamartine ya da General Hugo’nun oğlu uğraşabilir belki edebiyatla, şiirle ya da bu türden gereksiz lükslerle, ama sıradan bir burjuvanın çocuğu asla. Üstelik bu beceriksiz oğlanın yetenekli olduğuna dair en ufak bir belirti görülmüş müdür bakalım bugüne dek? Bir kez olsun güzel bir kompozisyon yazmış, taşra gazetesinde şiirleri yayımlanmış mıdır hiç? Asla! Bütün okullarda hep kara listede yer almış, Latince’de otuz ikinci olmuştur, matematikten söz etmeye gerek bile yoktur, üstelik aklı başında bir ticaret adamına en gerekli bilgidir matematik bilgisi.</p>
		<p>Her şey bir yana, Balzac bu açıklamayı en uygunsuz zamanda yapmıştır; çünkü tam da bu dönemde Baba Balzac’ın mali durumu son derece kötüdür. Kanlı savaşın da etkisiyle Restorasyon dönemi, Napoléon yıllarını rahat geçiren bu kan emicilerin de kökünü kurutmuştur. Ordu tedarikçileri, savaş vurguncuları için en kurak zamanlar başlamıştır; Baba Balzac’ın 8.000 frank değerindeki dolgun maaşı kuru bir emekli maaşına düşmüştür ve bunun dışında Doumerc Bankası’nın tasfiyesi ile diğer spekülasyonlarda da Baba Balzac bol miktarda para kaybetmiştir. Yine de aile hâlâ varlıklı sayılabilecek durumdadır, sonradan da anlaşılacağı üzere, bir köşede en azından birkaç on binlikleri bulunmaktadır; ancak küçük burjuvalar için devletin her türlü yasasının üstünde olan bir yasa vardır ki, o da ailenin geliri azaldığında, bunu telafi edebilmek için hemen iki kat daha tutumlu davranmaktır. Balzac ailesi o dönemde Paris’teki evden ayrılıp başkentten yaklaşık yirmi kilometre uzakta, daha ucuz bir semte, insanın harcamalarını usulca kısabileceği Villeparisis’ye taşınmaya karar verir. İşte tam böyle bir dönemde, zaten kendilerine hep yük olduğunu düşündükleri bu budala oğlan yazar olmayı istemekle kalmayıp, bir de ailesinin bu boş uğraşıyı finanse etmesini istemektedir.</p>
		<p>“İmkânsız!” yanıtını verir Balzac ailesi ve bu küstah, işe yaramaz çocuğun saçmalıklarına hep birden karşı koymaları için arkadaş ve akrabalardan destek isterler. Aralarında en soğukkanlı olan Baba Balzac’tır. Aile dramlarının yaşandığı sahneleri sevmeyen baba, sonunda iyi niyetli bir tavırla, “Neden olmasın?” diye homurdanır. Kendisi de bir maceraperest ve spekülatör olan ve ancak binlerce kez mesleğini değiştirdikten sonra rahat bir burjuva yaşantısına geçebilen baba, sıra dışı evladının bu ayrıksı halinden dolayı çılgına dönmez. Ayrıca çok sevdiği kız kardeşi Laure da gizliden gizliye Balzac’ı desteklemektedir, bunun da nedeni, edebiyata karşı romantik bir eğilim duyması ve ağabeyinin ünlü olması düşüncesinin gururunu okşamasıdır. Ancak romantik kızın saygınlık olduğunu düşündüğü bu eğilim, bir küçük burjuva olarak yetiştirilmiş anne için büyük bir utanç kaynağıdır. Bu korkunç gerçeği, Sallambier olarak doğmuş Madam Balzac’ın oğlunun kitap ya da gazete yazarı olmasını akrabaları öğrendiği takdirde, onların yüzüne nasıl bakacaktır? Tipik bir burjuvanın “sağlam olmayan” bir yaşam karşısında duyacağı bütün nefretle buna karşı koymaya başlar. Asla ve katiyen! Okulda bile hiçbir şeyden anlamayan bu tembel oğlanın, beş kuruş para getirmeyecek bu türden çılgınlıklara kalkışmasına asla göz yummayacaktır, üstüne üstlük hukuk öğreniminin vergi ve masrafları peşin olarak ödenmişken, mümkün değildir bu. Bu saçma fikir bir daha kesinlikle gündeme gelmemelidir.</p>
		<p>Ancak bu dönemde Anne Balzac yumuşak başlı, uyuşuk oğlundan hiç beklemediği bir dirençle, Honoré de Balzac’ın hiçbir şey karşısında yılmayan iradesiyle karşı karşıya kalır; öyle güçlü bir iradedir ki bu, Napoléon’un iradesinin bile yenik düştüğü bir dönemde, Avrupa’da eşi benzeri görülmemiştir. Balzac neyi istiyorsa o gerçekleşecektir; Balzac bir şeye kesin kararlıysa, imkânsızı bile mümkün kılar. Ne gözyaşları ne kandırmalar, ne yeminler ne de isteri nöbetleri onu yolundan alıkoyabilir – büyük bir yazar olmayı istemektedir o, bir noter değil ve işte bütün dünya şahididir bunu başardığının. Günlerce süren sert tartışmaların ardından tamamen burjuvalara özgü bir anlaşmaya varılır; bu büyük deney, sağlam bir temel üzerine oturtulur. Her şey Honoré’nin istediği gibi olacaktır; büyük, ünlü bir yazar olmayı deneyebilecektir. Bunu nasıl gerçekleştireceği ise artık ona kalmıştır. Aile bu riskli işe ancak çok sınırlı miktarda parayla destek olabilecektir. Honoré’nin ne yazık ki başka kimsenin güvence vermediği oldukça kuşkulu yeteneğine en iyi ihtimalle iki yıl için yatırım yapabileceklerdir. Bu iki yıl içinde Honoré çok önemli, ünlü bir yazar olamazsa, ya noterdeki küçük odasına geri dönecektir ya da aile başarısız oğullarına bir daha yardım eli uzatmayacaktır. Böylece baba ile oğul arasında tuhaf bir anlaşma imzalanır. Bu anlaşmaya göre, yaşamak için gerekli olan en az miktar tam olarak hesaplanmıştır ve aile, oğullarının ölümsüzlüğü yakalamasına karşılık 1821 sonbaharına kadar ayda 120 frank, yani günde dört frank yardımda bulunma sorumluluğunu üstlenir; yine de bu iş, Baba Balzac’ın bütün kârlı ordu tedarik işlerinden ve mali spekülasyonlarından çok daha iyi bir alışveriş olacaktır.</p>
		<p class="gap-twice">İnatçı anne hayatında ilk kez kendininkinden daha güçlü bir iradeye boyun eğmek zorunda kalmıştır; bunun onu nasıl bir ümitsizliğe sürüklediğini tahmin etmek hiç de zor değildir, çünkü o kendi yaşam anlayışına uygun olarak oğlunun aptalca bir hayalperestlik yüzünden hayatını mahvettiğinden kesinlikle emindir. Şimdi onun için her şeyden daha önemli olan, saygıdeğer Sallambierlerden bu rezaleti, Honoré’nin saygın bir mesleği bırakıp kendi ayakları üzerinde durmaya çalıştığı saçmalığını saklamaktır. Oğlunun Paris’e doğru yola çıktığını gizleyebilmek için, akrabalarına sağlık sorunlarından dolayı güneye, bir kuzeninin yanına gittiğini söyler; belki bu saçma sapan mesleği seçmek istemesi yalnızca geçici bir hevestir, belki de hayırsız evladı bu çılgınlık üzerine bir daha düşünecektir; hem o zaman güvenli mesleğini olumsuz yönde etkileyecek, aynı zamanda evlenme ihtimalini ortadan kaldırıp noterdeki müvekkillerini sonsuza dek yitirmesine neden olacak bu yanlış adımdan kimsenin haberi olmayacaktır. Anne Balzac, her ihtimale karşı gizliden gizliye plan yapar. Dikkafalı oğlanı iyilikle ve ricalarla yola getirip bir skandala yol açabilecek bu meslekten vazgeçirmek mümkün olmadığına göre, artık bunu cebren ve hile ile başarmak zorundadır. Oğlu aç kalmalıdır. Evde ne kadar rahat, noter odasının ise ne kadar sıcak olduğunu anlamalıdır. Paris’te açlıktan midesi guruldamaya başladığında, oğlu bu iddialı planlarından vazgeçip teslim olacaktır. Çatı katındaki odasında parmakları soğuktan buz kestiğinde, bu yazarlık saçmalığından vazgeçecektir. Oğlunu rahat ettirmek isteyen bir anne olduğu bahanesiyle, oda kiralamak üzere Paris’e giden Balzac’a eşlik eder ve geleceğin büyük yazarının direncini kırabilmek için bilinçli olarak Paris’in varoşları için bile çok kötü denebilecek en sefil, en rahatsız odayı seçer.</p>
		<p class="gap-twice">Lesdignières’deki 9 numaralı ev zaten harap durumdadır, üzücü bir durumdur bu. Çünkü Paris’te, Napoléon’un mezarına rağmen, kendini acılar içinde, tutkuyla kurban etme fikrini –<em>Tılsımlı Deri</em>’de de anlatılan– sefalet içindeki bu tavan arası kadar eşsiz bir biçimde ifade eden başka bir anıt daha yoktur. Beş kat yukarıdaki, kabaca birbirine tutturulmuş birkaç kalastan yapılma, yıkılmak üzere olan bir giriş kapısına doğru yükselen karanlık, kötü kokan dar bir merdiven vardır. Kapı itilip açıldığında, kışları buz gibi, yazları çok sıcak olan basık, karanlık bir tavan arasına girilir. Ayda beş frank –günde üç kuruş– gibi gülünesi bir paraya bile bu göçükte barınmak isteyen birini bulamamıştır ev sahibesi; Balzac’ın annesi, geleceğin yazarına mesleğini katlanılmaz kılmak için tam da “Venedik Kurşunlu Zindanı’nı aratmayacak bu deliği” seçmiştir.</p>
		<p>“Sarı, kirli duvarları olan, her yerin sefalet koktuğu bu tavan arasından daha tiksindirici bir şey olamazdı,” diye yazacaktır Balzac yıllar sonra.</p>
		<blockquote>
			<p>Tavan giderek çöküyor ve gevşek döşenmiş tuğlalar arasından gökyüzü görünüyordu... Burada kalmak için günde üç kuruş, geceleri yaktığım gaz için de üç kuruş ödüyordum. Odamı kendim topluyor, çamaşıra her gün iki kuruş veremediğim için yün fanilalar giyiyordum. Kömürle ısınıyordum; bütün yılın toplam masrafını günlere böldüğümde yaklaşık olarak iki kuruştan fazla tutmuyordu... Bu harcamaların hepsi on sekiz kuruşu aşmıyordu; böylece hesapta olmayan masraflar için geriye iki kuruş kalıyordu. Pont des Arts’ta büyük sıkıntılar çektiğim bu uzun dönem boyunca bir kez olsun suya para verdiğimi hatırlamıyorum. Sabahları St. Michel Meydanı’ndaki çeşmeye gidip suyu kendim taşıyordum... Münzeviler kadar yalnız olduğum ilk on ay boyunca öylesine sefalet içinde, öylesine kapalı yaşadım ki, hem kendimin efendisi hem de hizmetkârıydım. Diogenes gibi tarif edilemez acılarla dolu bir yaşam sürdürüyordum.</p>
			<p class="bq-right"><em>Tılsımlı Deri</em></p>
		</blockquote>
		<p>Oğluna sadece gerekli gördüğünde ilgi gösteren Anne Balzac, bu hapishane hücresini daha rahat ve yaşanır hale getirmek için en ufak bir çaba göstermez; oğlu çektiği sıkıntılar yüzünden normal bir mesleğe ne kadar çabuk dönerse, o kadar iyi olacaktır. Böylece Balzac’a tavan arasının döşemesi için evdeki eşyalar arasında en işe yaramaz döküntüler verilir; “sehpaya benzeyen” düz, sert bir yatak, üzerine aşınmış deri bir kaplama geçirilmiş küçük bir meşe masa ve iki tane eski sandalye. Hepsi bu kadar: uyumak için bir yatak, çalışmak için bir masa ve bunlara ek olarak oturmak için gerekli birkaç parça eşya. Honoré’nin en büyük arzusu olan küçük bir piyano kiralama isteği de yerine getirilmemiştir; aradan birkaç gün geçmiştir ki, Balzac “beyaz pamuklu çoraplar, gri ince çoraplar ve bir el havlusu” göndersinler diye evdekilere yalvarmak zorunda kalır, iç karartıcı duvarları biraz sevimli bir hale getirebilmek için kendine bir gravür ve bir <em>glace carrée et dorée </em>(dört köşeli altın kaplama ayna) aldıktan hemen sonra, Anne Charlotte Balzac hiç vakit kaybetmeden kızı Laure’dan, ağabeyini “gereksiz harcamaları”ndan dolayı uyarmasını ister.</p>
		<p>Ancak Balzac’ın hayal gücü, gerçeklikten bin kat daha güçlüdür, bakışıyla en gösterişsiz şeylere bile canlılık katabilir, çirkinliği ortadan kaldırabilir. Hapishane hücresinden farksız tavan arasında, Paris’in gri renkli çatılarının üzerinden görünen solgun manzarasıyla bile teselli bulabilir.</p>
		<blockquote>
			<p>Pencerenin önüne oturup havayı soluduğumu, ekmeğimi süte batırırken nasıl keyif aldığımı hâlâ anımsıyorum; gözlerim sarıya çalan yeşil renkli yosunlarla kaplı, arduvaz ya da tuğladan yapılmış, kahverengi, açık gri ve kırmızı renkli çatıların oluşturduğu manzaranın üzerinde gezinirdi. Başta bu görüntü bana çok tekdüze geliyordu, ama kısa süre sonra bunların kendine özgü güzellikleri olduğunu keşfetmeye başladım. İyi kapatılmamış pencerelerden sızan ışıklar bu kendine özgü manzaranın kapkaranlık derinliğini daha da belirginleştirirken, ışıkların parıltısı arasından yükselen akşam, sonra aşağıda sisin içinde sarı yansımalarının görüldüğü sokak lambaları ve yan yana dizilmiş çatıların gölgesini dalgalar halinde caddeye nazlı nazlı yansıtan sokak lambalarının solgun parıltısı, binaların oluşturduğu bir sis denizi; bazı zamanlar bu mahzun çoraklığın ortasında tuhaf şekiller belirirdi. Bahçe şeklinde düzenlenmiş düz damlardaki çiçekler arasında, Latin çiçeklerini sulayan yaşlı bir kadının kanca şeklindeki keskin profilini izler, bir çatı penceresinin çürümüş çerçevesinden tuvalette kendisini kimsenin görmediğini sanan bir genç kızı seyrederdim; sadece güzel alnını ve zarif beyaz kollarıyla ışığa tuttuğu uzun örgülerini görürdüm. Çatı oluklarındaki yabani bitkilere, belki de bir fırtınanın buralara kadar taşıdığı zavallı otlara hayran kalırdım ve onların yağmurda canlanan, güneşte ise kuruyup kadifeye dönüşen, titrek yansımalarıyla kahverengiye çalan renklerini incelerdim. Nihayet bu gelip geçici günün bıraktığı şiirsel izlenimler; kederli bir sis, güneşin birdenbire doğuşu, gecenin sessizliği ve büyüsü, güneşin doğuşundaki gizem, bacalardan tüten duman; bu kendine özgü doğanın bütün olayları bana çok tanıdık gelmeye başlar ve beni eğlendirirdi. Hapishanemi seviyordum. İsteyerek oradaydım. Yaşam uçurumunun üzerinde, birbirinin aynı çatıların oluşturduğu, bir düzlem gibi uzanan şu Paris savanaları; bunlar tüm ruhuma işliyor ve hayallerimle karışıyorlardı.</p>
			<p class="bq-right"><em>Tılsımlı Deri</em></p>
		</blockquote>
		<p>Havanın güzel olduğu günlerde odasından çıkıp Faubourg St. Antoine karşısındaki Bourdon Bulvarı’nda dolaşmak –para ödemek zorunda olmadığı için bu onun tek eğlencesiydi– ve ciğerlerini biraz temiz havayla doldurmak istediğindeyse, bu kısa gezinti Balzac için bir heyecana, bir maceraya dönüşüyordu.</p>
		<blockquote>
			<p>Yalnız tek bir tutku beni çalışmalarımdan uzaklaştırabiliyordu; aslında bu da çalışmalarımın bir parçası sayılmaz mı? Faubourg’daki koşuşturmayı, buranın sakinlerini ve onların karakterlerini gözlemlemeye başlamıştım. Yörenin işçileri gibi kötü giyiniyor, dış görünüşüme aldırış etmeyip çekinmeden onların arasına giriyordum. Gruplarına karışabiliyor, alışverişlerine tanık olabiliyor, iş çıkışında yaptıkları tartışmaları dinliyordum. Bu gözlemleri tamamen sezgisel olarak yapıyordum. Dış görünüşleri de göz ardı etmeden insanların ruhlarına giriyor ya da dış görünüşlerindeki özellikleri o kadar iyi kavrıyordum ki, gözlemlerim kendiliğinden bunların ötesine uzanıveriyordu; bu bana gözlemlediğim kişilerin hayatını onların sürdürdüğü gibi, onlarla birlikte yaşama becerisi kazandırmıştı; sihirli sözcükleri söyleyerek insanın görünüşünü ve ruhunu alan Binbir Gece Masalları’ndaki o derviş gibi, ben de kendimi insanların yerine koyabiliyordum...</p>
			<p>Bu insanlarla anlaşıyor, hayatlarıyla bir oluyor, paramparça giysilerini omuzlarımda hissediyordum, ayaklarım onların delinmiş ayakkabılarıyla dolaşıyordu; istekleri, ihtiyaçları yüreğimden geçiyor ya da benim yüreğim onlarınkinin içine geçiyordu. Tatlı gündüz düşleri gibi bir şeydi bu. Eziyet eden şeflerine ya da çoğu kez paraları verilmediği halde onları çalışmaya zorlamak için oynanan çirkin oyunlara onlarla birlikte sinirleniyordum. Kendi alışkanlıklarımdan vazgeçip adeta ahlaki güçlerimin içinde kendimden geçerek bir başkası olmak ve bu oyunu kendi isteğimle oynamak; işte buydu benim eğlencem. Bu yeteneği kime borçluydum? İkinci yüzüm müydü bu benim? Yanlış kullanıldığında deliliğin sınırına değin uzanabilecek bir özellik miydi? Bu yeteneğimin nedenlerini hiçbir zaman araştırmadım; bu yeteneğe sahiptim ve onu kullanıyordum, hepsi buydu. Önemli olan, bu dönemde, “halk” adı altında bir araya getirilmiş bu kitleyi parçalarına ayırıp analiz etmiş olmam ve artık iyi ve kötü yanlarını ayırt etmeyi becerebilmemdi sadece. Sefalet içinde bir araya sıkıştırılmış, yoksullukla bastırılmış, şarap içinde boğulmuş, konyakla hırpalanmış tüm kahramanları, mucitleri, pratik yöntemleri, alçakları, hırsızları, erdemleri ve kötülükleriyle birlikte Faubourg’un, bu devrimler seminerinin benim için niçin faydalı olduğunu çok iyi biliyordum elbette. Bir bilseydiniz bu acılar kentinde kimse farkına varmadan ne kadar çok macera yaşandığını, hemen unutulup giden hangi aramaların sahnelendiğini. İnsanın burada ne kadar korkutucu ve ne kadar güzel şeylerle karşılaştığını. Orada saklı olan ve kimsenin keşfetmeyi başaramadığı o gerçekliğe, hayal gücünün yaklaşması bile mümkün değildir; insanı hayran bırakan bu sahneleri, trajedileri ya da komedileri, rastlantıyla kendiliğinden kuruluveren başyapıtları bulabilmek için çok derinlere inmek gerekir.</p>
			<p class="bq-right"><em>Facino Cane</em></p>
		</blockquote>
		<p>Odasındaki kitaplar, sokaklardaki insanlar ve her şeye nüfuz edebilen bir göz, düşünceler ve olaylar; bir dünya kurabilmek için bunlar yeterlidir; çalışmaya başladığı andan itibaren Balzac için, kendi yarattıklarından daha gerçek bir şey yoktur.</p>
		<p class="gap-twice">Balzac, karşılığında büyük bir bedel ödediği özgürlüğünün ilk günlerini bulunduğu yeri, gelecekteki ölümsüzlüğünün bu hüzünlü mekânını çalışmaya hazır hale getirmekle geçirir. Hiç düşünmeden tek başına duvarların sıvasını yapıp kâğıtlarını yapıştırır. Yanında getirdiği kitapları yerleştirir, kütüphaneden başka kitaplar alır, yaratacağı başyapıt için bembeyaz kâğıtları desteler, tüy kalemlerini hazırlar, bir mum alıp bunu, şamdan olarak kullanacağı boş bir şişeye yerleştirir; çalışmalarının uçsuz bucaksız çölüne adeta gece güneşi gibi doğacak olan lamba için gaz bulur.</p>
		<p>Artık her şey hazırdır. Sadece tek bir eksik vardır, göz ardı edilemeyecek ufak bir ayrıntı kalmıştır geriye; geleceğin yazarının ne yazacağı konusunda henüz en ufak bir fikri bile yoktur. Bir mağaraya kapanıp bir başyapıt yaratmadan buradan çıkmamak gibi şaşırtıcı bir kararı vermesine neden olan şey, yalnızca bir içgüdüden başka bir şey değildir, işte şimdi, tam başlayacağı sırada, belirli bir çalışma planı yoktur; aksine zihninde yüzlerce belirsiz, dağınık plan dolaşıp duruyordur. Yirmi bir yaşındaki bu genç, ne olduğuna ve ne olmak istediğine ilişkin belli bir fikre sahip değildir; bir filozof, bir şair, bir roman yazarı, bir dram yazarı ya da bir bilim adamı mı olmak istiyordur? Hissettiği tek şey, içinde nereye yönlendireceğini bilmediği bir güç olduğudur.</p>
		<blockquote>
			<p>İçimde, dile getirebileceğim bir düşüncem, kuracağım bir sistem, ortaya koyacağım bir bilim olduğu inancını taşıyordum.</p>
		</blockquote>
		<p>Ama öncelikle hangi düşünceye, hangi sisteme, hangi edebî türe yönelmelidir? Arzu pusulasının iğnesi huzursuzluk içinde bir ileri bir geri titreşmekte, Balzac’ın içsel kutbu bir türlü bulunamamaktadır. Balzac, evden getirdiği müsveddelerini karıştırır. Hiçbiri tamamlanmamış olan ve hiçbiri ölümsüzlüğe uzanan doğru adım gibi görünmeyen fragmanlardır bunlar. Birkaç defter dolduran <em>Notes sur l’immortalité de l’âme </em>(Ruhun Ölümsüzlüğü Üzerine Notlar)<em>, Notes sur la philosophie et la religion </em>(Felsefe ve Din Üzerine Notlar), bazı ders ve okuma notları ve içinde sadece tek bir şaşırtıcı notun olduğu taslaklar vardır. Şaşırtıcı not da şudur: “Yazdığım trajedinin ardından bunu tekrar ele alacağım.” Dağınık halde bulunan bu dizeler, kafiyeli bir destan olan <em>Saint Louis</em>’ nin başında yer almaktadır, <em>Sylla </em>adlı bir trajedinin ve <em>Les deux Philosophes </em>(İki Filozof) adlı bir komedyanın ön çalışmalarıdır bunlar. Balzac bir süre boyunca <em>Coqsigrue </em>adlı bir roman, <em>Sténie ou les Erreurs philosophiques </em>(Sténie ya da Felsefi Yanılgılar) ve <em>dans le genre antique </em>(Antikçağ tarzında)<em> Stella </em>adlı mektup biçiminde yazılmış romanlar tasarlar; bu arada bir komik opera olan <em>Le Corsaire</em>’ın (Korsan) taslağı üzerinde çalışır. Hayal kırıklığı yaratan bu tablo karşısında Balzac, nereden başlayacağı konusunda giderek daha fazla bocalamaya başlar. Bir felsefe sistemi mi, bir opera librettosu mu, yoksa romantik bir destan ya da bir roman mı duyuracaktır Balzac’ın ismini tüm dünyaya? Ama önce herhangi bir şey yazması, herhangi bir şeyi tamamlaması gerekmektedir ki, ünlü olup ailesinden bağımsızlığını kazanabilsin! Kişiliğinin parçası olan telaşlı hevesle, kısmen konu bulmak, kısmen de diğer usta yazarların tekniklerini öğrenebilmek için ciltler dolusu kitap okur.</p>
		<blockquote>
			<p>Aklımı kaybedeceğime inandığım âna kadar araştırmak ve üslubumu biçimlendirmekten başka hiçbir şey yapmadım,</p>
		</blockquote>
		<p class="no-indent">diye yazar kız kardeşi Laure’a. Ancak zamanı yavaş yavaş tükenmektedir. İki ay, arayışlar ve denemelerle geçmiştir ve eline geçen para fazlasıyla sınırlıdır. Böylece felsefi bir eser yaratma planından, büyük olasılıkla zahmetli ve kazancı çok az olduğu için vazgeçer Balzac; roman yazmak içinse kendini yeterli görmemektedir. Geriye bir tek dram kalmıştır; bu elbette Schiller, Alfieri, Marie Joseph Chénier’nin moda haline getirdiği gibi tarihî, neoklasik, <em>Comédie Française</em>’e uygun bir dram olmalıdır; okuma odasından defalarca yığınla kitap alarak gözden geçirir. Tek bir konuda yazılmış ne de çok kitap vardır!</p>
		<p>Nihayet karar verir. 6 Eylül 1819’da kız kardeşine şöyle yazar:</p>
		<blockquote>
			<p>Sonunda Cromwell konusunda karar kıldım; bu konuyu seçmemin nedeni, tüm modern tarihin en güzel konusu olmasıdır. Bu konuyu seçip üzerine etraflıca düşünmeye başladığımdan bu yana, adeta şuurumu yitirinceye kadar çalışıyorum. Zihnimde pek çok fikir birikiyor, ama dize oluşturma sanatı konusunda pek yetenekli olmadığım için sürekli duraksamak zorunda kalıyorum.</p>
			<p>Ama şimdi sıkı dur sevgili kız kardeşim; oyunu dizelere dökebilmek, buluşlarımı şekillendirebilmek ve daha sonra da olgunlaştırabilmek için en az yedi sekiz aya daha ihtiyacım var... Ah, bir bilseydin, bu türden eserlerde insanın ne kadar çok zorlukla karşılaştığını! Şunu düşünmen zorlukları zihninde canlandırabilmen için yeterli olacaktır: Üstat Racine bütün yazarları umutsuzluğa düşüren Phaedra’yı olgun hale getirebilmek için iki yıl harcamış. İki tam yıl! İki yıl; düşünsene: iki yıl!</p>
		</blockquote>
		<p>Artık geri adım atmak mümkün değildir. </p>
		<blockquote>
		<p>Yaratma yeteneğim olmadan bir hiçim!</p>
		</blockquote>
		<p>Dolayısıyla yaratma yeteneği olsa iyi olacaktır. Balzac kendine ilk kez bir ödev verir ve asla boyun eğmeyen iradesini devreye sokar. Bu iradenin etkin olduğu yerde ona karşı koymak imkânsızdır. Balzac <em>Cromwell</em>’i bitireceğinden emindir; çünkü onu bitirmeyi istemektedir ve bitirmek zorundadır.</p>
		<blockquote>
			<p>Öleceğimi bilsem, yine de Cromwell’i bitirmeye kararlıyım. Annem gelip zamanımı nasıl geçirdiğimin hesabını sormadan bir şeyleri tamamlamak zorundayım.</p>
		</blockquote>
		<p>Balzac, bir keresinde söylediği gibi, en öfkeli düşmanlarının bile kabul etmek zorunda kaldığı tek hedefe odaklanmış enerjisiyle kendini çalışmaya verir. Daha sonraları hayatının tüm yoğun çalışma dönemlerinde sarsılmaz bir kural haline getireceği gibi, kendini ilk kez bir münzevi, hatta bir keşiş hayatına mahkûm eder. Gece gündüz çalışma masasında oturur, haftanın yarısını çoğunlukla tavan arasındaki odasından çıkmadan geçirir, çıksa bile, yorgun düşmüş sinirlerinin zorlamalarına karşı koyamadığı için kendine ekmek, biraz meyve ve taze kahve almaya çıkar yalnızca. Yavaş yavaş kış bastırmaktadır ve eskiden beri soğuğa karşı hassas olan parmakları, cereyanlı, buz gibi tavan arasında donmaya yüz tutar. Ancak Balzac’ın aşırı derecede tutkulu iradesinin vazgeçmeye hiç niyeti yoktur. Çalışma masasından hiç kalkmaz, bacaklarını babasının eski yün battaniyesine sarar, göğsünü yün süveterle korur. Çalışırken omuzlarını sarabilmek için kız kardeşine “çok eskiden kalma bir şal” göndermesi için yalvarır, annesindense bir bere örmesini ister ve sırf odun masrafını azaltmak, muhteşem trajedisini yazmaya devam edebilmek için gün boyu yatağında kalır. Yine de bu aksiliklerin hiçbiri, iradesini kıramaz; tek korkusu, karanlık çok erken çöktüğü için, saat daha öğleden sonra üç iken yakmak zorunda kaldığı lambanın ateş pahası olan gazı için çok fazla para harcamaktır. Yoksa gece ya da gündüz olması umrunda bile değildir; nasıl olsa her ikisi de yalnızca çalışmak içindir.</p>
		<p>Tüm bu süreçte hayatında ne bir arkadaş ne bir kadın vardır ne de lokanta ya da kafeler; böylesine yoğun bir gerilimin içinde rahatlatıcı hiçbir şey yoktur. Yirmi yaşındaki bu delikanlı, utangaç bir mizaca sahip olduğu için kadınlara yaklaşmaya cesaret edememektedir. Bütün o yatılı okullarda sadece erkeklerle vakit geçirmiş ve hep beceriksiz biri olmuştur. Dans etmeyi bilmemektedir, saygın toplulukların içinde nasıl davranacağını da, kaldı ki ailesinin maddi kısıtlamaları yüzünden giyimi kuşamı da hep kötüdür. Buna ek olarak, Balzac tam bu geçiş döneminde, gerek dış görünüşü açısından gerek kendine özen göstermemesinden dolayı pek de öyle etkileyici biri değildir. Hatta o yıllardan tanıdığı biri, Balzac’ı oldukça çirkin bulmaktadır: </p>
		<blockquote>
			<p>Işıldayan küçücük gözlerinden ne kadar zeki olduğu anlaşılmasına rağmen, Balzac o zamanlar dikkati çekecek kadar çirkindi. Şişman, tıknaz bir bedeni, darmadağın simsiyah saçları, kemikli bir yapısı vardı, ağzı kocaman, dişleri ise çarpıktı.</p>
		</blockquote>
		<p>Bunun yanı sıra, elinden çıkarmadan önce her kuruşun hesabını yapmak zorunda olduğundan, arkadaşlık kurmak için gerekli olan en basit önkoşula bile sahip değildir. Genç gazeteci ve yazarların bir araya geldiği kafe ve lokantalara olsa olsa dışarıdan bakabilmekte ve yüzündeki açlık ifadesinin camdaki yansısını izlemekten başka bir şey elinden gelmemektedir; Lesdignières Sokağı’nın bu gönüllü münzevisi, bütün bu aylar boyunca milyonlarca insanın yaşadığı kentin en basit, en sıradan eğlencelerinin, zevklerinin ve güzelliklerinin bile tadına varamamıştır.</p>
		<p>Tek başına bırakılmış bu gençle arada sırada ilgilenen tek bir kişi vardır, o da <em>le petit père Dablin</em>’dir (Küçük Dablin Baba). Eski bir aile dostu ve dürüst bir yurttaş olan bu adam, kendi ifadesiyle bir <em>quincailler</em>, yani bir hırdavatçıdır ve bu fakir yazar adayıyla biraz olsun ilgilenmeyi kendine görev edinmiştir. Bu ihtiyar beyefendi, tek başına bırakılmış gence karşı endişeyle karışık sevecen bir dostluk göstermeye başlar. Bu dostluk Balzac’ın tüm hayatı boyunca hiç sarsılmayacaktır. Küçük bir varoş tüccarından başka bir şey olmayan bu dürüst ihtiyarın edebiyata karşı derin bir saygısı vardır; bazen can sıkıcı işlerini bitirdikten sonra genç şairi de alıp izlemeye götürdüğü <em>Comédie Française </em>onun tapınağıdır ve Racine’in olağanüstü görkemli dizelerinden önce zengin bir sofrada yemeklerin yendiği bu akşamlar, minnettar misafirini bedensel ve ruhsal olarak tazeleyen tek besindir. <em>Le petit père Dablin</em>, himayesi altına aldığı genci görebilmek için, tavan arasındaki odaya çıkan beş katı her hafta cesaretle tırmanmaktadır, Collège Vendôme’un bu kötü öğrencisiyle birlikte aslında kendini geliştirebilmek için Latince’ye yeniden göz atmaya başlamıştır. Şimdiye kadar ailesinden küçük burjuvalığın sadece para biriktirme hırsı ile dalkavukça ihtirasını öğrenmiş olan Balzac, bu adamla birlikte, usta ve dalavereci edebiyatçılardan çok, bu türden tanınmamış orta sınıf insanlarda görülen bir ahlak anlayışını, bir yaşama biçimini tanımıştır; bu yaşam ve anlayış biçimini daha sonra büyük bir heyecanla romanlarına aktaracaktır. Sonraları <em>César Birotteau</em>’da sıradan vatandaşa ithaf ettiği kendi neşideler neşidesine, “hiçbir eksiği ya da fazlalığı olmayan içsel bir duyarlılığa sahip” olan ve hayatında ona destek veren ilk kişi olma özelliğini taşıyan bu adam için minnettarlıkla tüm duygularını ifade ettiği bir dize daha ekler. Sıradan bir yaşam sürdürdüğü için dar bir görüş açısına sahip olmasına rağmen, yüreğinden gelen bir sezgiyle Balzac’ın dehasını, Paris’ten, edebiyat çevrelerinden ve tüm dünyadan on yıl önce keşfeden bu adam, iyi yürekli, mütevazı ve gösterişsiz Noter Pillerault karakterine aktarılmış, böylece bu içten “<em>le petit père Dablin</em>” figürü bizlere yakınlaştırılmıştır.</p>
		<p class="gap">Balzac’la ilgilenen tek kişi olan bu adam, Balzac’ın hissettiği olağanüstü ağır terk edilmişlik duygusunun yükünü zaman zaman belirgin bir biçimde hafifletebilmektedir; ancak başına buyruk tecrübesiz yazarın içsel güvensizliğinden kaynaklanan derin ıstırabını dindiremez. Heyecandan şakakları atarak, sabırsız bir coşkunluk içinde titreyen alev alev elleriyle Balzac yazdıkça yazar: <em>Cromwell </em>ne pahasına olursa olsun birkaç hafta içinde bitmek zorundadır. Ancak bu arada, hiçbir arkadaşı ve danışabileceği hiç kimsesi olmadan yaratıcı olmaya çalışan her acemi gibi o da kendine, yeteneklerine, henüz oluşma aşamasındaki eserine karşı kuşku duyduğu korkunç saatler yaşar. Durmaksızın kendine, “Yeterince yetenekli miyim?” diye sorar ve kız kardeşine bir mektup yazarak, kendisine acıdığı için övgüler yağdırıp aklını karıştırmaması için ona yalvarır:</p>
		<blockquote>
			<p>Kız kardeşim olarak bana duyduğun sevginin hatırı için sana yalvarıyorum: Çalışmalarımdan biri hakkında konuşurken bana asla, “Bu iyi olmuş!” deme lütfen, bana sadece yanlışlarımı göster; övgülerini kendine sakla.</p>
		</blockquote>
		<p>Yüreği heyecanla yanıp tutuşan bu genç, vasat, sıradan bir şey yaratmak istememektedir.</p>
		<blockquote>
			<p>Lanet olsun vasatlığa! – <span class="berling">diye bağırır.</span> – Bir Grétry, bir Racine olmak gerek!</p>
		</blockquote>
		<p>Öte yandan kimi zaman yaratma ediminin kızıl renkli bulutlarıyla kuşatılmış bir haldeyken, <em>Cromwell</em>’i olağanüstü bulduğu da olur ve gururla şunları söyler:</p>
		<blockquote>
			<p>Trajedim kralların ve halkların kutsal kitabı olmalı: Ya bir başyapıtla ortaya çıkarım ya da kendi ipimi kendim çekerim.</p>
		</blockquote>
		<p>Sonra yine ümitsizliğin pençesine düşer:</p>
		<blockquote>
			<p>Bütün endişem, ne kadar yeteneksiz olduğumun farkına varmamdan kaynaklanıyor.</p>
		</blockquote>
		<p>Gösterdiği tüm çabalar boşuna olabilir miydi acaba? Sanat söz konusu olduğunda, yalnızca çaba göstermek ne işe yarayacaktı?</p>
		<blockquote>
			<p>Dünyanın tüm çabalarını toplasanız, küçücük bir deha zerresinin yerine geçemez.</p>
		</blockquote>
		<p><em>Cromwell</em>’in sonuna yaklaştıkça, elinin altındaki trajedinin bir başyapıt mı, yoksa boş bir piyango bileti mi olacağı, bu yalnız genç için giderek daha çok ıstırap veren bir soru haline gelmektedir.</p>
		<p>Ne yazık ki, Balzac’ın <em>Cromwell</em>’i bir başyapıt olacak gibi görünmemektedir. Sürüklendiği içsel yolun nereye götüreceğinden habersiz olan ve hiçbir tecrübeli rehber tarafından yönlendirilmeyen bu acemi genç, yanlış bir yola sapmıştır. Ne dünyayı ne de sahne uygulamalarını tanıyan yirmi bir yaşındaki bu gencin henüz kendi kanatlarıyla uçabilecek kadar güçlü olmayan yeteneğine bir trajedi, en azından dizelerden oluşan bir trajedi yazmaktan daha uzak bir şey yoktur. “Kafiye kurmak konusunda pek yetenekli olmadığı”nın o da farkına varmıştır büyük olasılıkla. Günümüze ulaşan az sayıdaki şiirindeki dizelerinin bile kendi seviyesinin oldukça altında kalması rastlantı değildir. Dizeler, özellikle de hece ölçülü aleksandrin<a class="si-noteref epub-type_noteref" href="#f7" id="ref_f7">7</a> ile kurulmuş olanlar, sanatçının sakin, dikkatli ve sabırlı olmasını gerektirir; oysa Balzac’ın dolup taşan karakterine tamamen zıt özelliklerdir bunlar. Uçarcasına düşünüp uçarcasına yazar o, tüy kaleminin ne sözcüklere ne düşüncelere yetişmesi mümkündür. Bir çağrışımdan diğerine atlayan hayal gücü heceleri saymak, sanatsal kafiyeler kurmak için hiç ara vermez; böyle dingin bir biçim kullandığında, özündeki coşkuyu dizginlemek zorunda kalacak ve bu tutkulu gencin klasik modellere bağlı kalarak yazdığı trajedi soğuk, boş ve taklitçi olmaktan öteye gidemeyecektir.</p>
		<p>Ancak Balzac’ın kendi yeteneklerini değerlendirmeye ayıracak zamanı yoktur. Kitabını bitirip özgür ve ünlü olmayı istemektedir yalnızca, böylece aksak aleksandrinleri art arda sıralar. Sadece bitirmek, kaderini belirleyecek sorunun yanıtını bulmak, yani bir “dehaya sahip” olup olmadığını anlamak, yeniden noter kâtibi ve ailenin kölesi olup olmayacağını öğrenmek istemektedir. 1820’nin Ocak ayında, dört aylık yoğun bir çalışmadan sonra, <em>Cromwell</em>’in taslağı biter, ilkbaharda l’Isle Adam’daki arkadaşlarının yanında son defa gözden geçirir. Mayısta ise yanına birkaç parça eşya alıp tamamlanmış elyazmasını okutmak üzere Villeparisis’ye, ailesinin yanına gider. Fransa’nın ve tüm dünyanın Honoré Balzac adında yeni bir dehaya sahip olup olmadığına karar verilecektir artık.</p>
		<p class="gap-twice">Balzac ailesi bu sorunlu çocuğu ve eserini merakla, sabırsızlık içinde beklemektedir. Bu arada Balzac’ın lehine olmak üzere küçük bir de değişiklik meydana gelmiştir. Ailenin maddi durumu biraz olsun düzelmiştir; öncelikle de Honoré’nin en çok sevdiği kız kardeşi Laure, varlıklı ve soylu Mühendis de Surville’le evlenip mükemmel bir çıkış yaptığından umut rüzgârları esmeye başlamıştır. Ayrıca hiç beklenmedik bir şekilde, Balzac’ın tek bir kuruş bile borca girmeden perhizini büyük bir kararlılıkla tamamlamış olmasının da bunda etkisi olmuştur kuşkusuz, ne de olsa bütün bunlar sağlam bir kişiliğin ve güçlü bir iradenin kanıtıdır, iki bin dizeden oluşan tamamlanmış bir elyazması, daha harcanan kâğıtların miktarıyla bile bir noter adayını güvenli bir kariyerden böyle boşu boşuna vazgeçirten şeyin salt tembellikten öte bir şey olduğunun kanıtıdır. Büyük olasılıkla <em>le petit père Dablin</em>’in bir münzevi gibi sınırlı bir yaşam sürdüren genç şair hakkında verdiği olumlu bilgiler de anne babasının oğullarına her şeye rağmen fazla sert, fazla güvensiz davranmış olabileceklerini düşünmelerini sağlamıştır. “Belki de bu sıra dışı ve başına buyruk delikanlının içinde yine de özel bir şeyler vardır,” diye düşünmüşlerdir, gerçekten yeteneği varsa, bu durumda <em>Comedié Française</em>’de yapılacak bir prömiyer Sallambierler ve Balzac’lar için sonuç itibarıyla hiç de fena olmayacaktır. Anne Balzac bile genç oğlunun yazdıklarına karşı oldukça geç kalmış bir ilgi göstermeye başlamıştır; genç Balzac yazdıklarını topluluk karşısında etkileyici bir biçimde okuyabilsin, herhangi bir yanlışlık yüzünden duraksamak zorunda kalmasın diye, düzeltmelerle dolu müsveddelerini kendi eliyle temize çekmeyi teklif eder. Honoré, ilk defa ailesi tarafından az da olsa ciddiye alınmış olur, ama çok uzun sürmeyecektir bu.</p>
		<p>Honoré de Balzac’ın deha sahibi olup olmadığını gösterecek olan bu okuma, mayıs ayında Villeparisis’de gerçekleşir ve Balzac ailesi bu olayı adeta bir şölen havasında yaşar. Kararı verecek yüksek kurulu tamamlayabilmek için, yeni Enişte Surville’in dışında, aralarında Balzac’ın ölene dek kadar doktoru, arkadaşı ve hayranı olarak kalacak Dr. Nacquart’ın da bulunduğu birkaç önemli dost davet edilir. Dürüst <em>le père Dablin</em> de bu özel prömiyeri kaçırmaz elbette; <em>Coucou </em>denen eski model bir arabayla Paris’ten iki saat tutan mesafeyi aşarak tek başına, sarsıla sarsıla ilerleyerek gelir.</p>
		<p>Tuhaf prömiyer şu şekilde gerçekleşir: Balzac ailesi, salonu okuma için tören alanına dönüştürmüştür. Daire oluşturacak biçimde dizilmiş koltuklara sırayla, çok gezip görmüş çiftçi oğlu Baba Balzac, sert anne, yaşlı, evhamlı büyükanne Sallambier, mühendis olduğu için aleksandrinleri değerlendirmekten çok köprü ve yol yapımından anlayan genç eşi ile birlikte kız kardeşi Laure büyük bir beklenti içinde oturmaktadır. Protokolde yer alan onur konukları arasındaysa Kraliyet Tıp Derneği’nin sekreteri Dr. Nacquart ile <em>le petit père Dablin </em>vardır; arka tarafta da Honoré’nin küçük kardeşleri Laurence ve Henri büyük olasılıkla fazla dikkat göstermeden kulak kabartmaktadırlar. Pek de yetkin olmayan bu dinleyicilerin önünde, küçük bir masada, minik beyaz elleriyle elyazmalarını karıştıran çiçeği burnunda yazar oturmaktadır: Düzgün bir biçimde arkaya doğru taranmış gür saçları, o an için her zamanki kıvılcımını kaybetmiş ve orada bulunanlara huzursuz bakışlar fırlatan küçük siyah gözleriyle yirmi bir yaşındaki delikanlı, bu kez her zamankinden farklı olarak tertemiz giyinmiştir. Oldukça çekingen bir tavırla okumaya başlar: Birinci sahne, birinci bölüm. Ama hemen ardından büyük bir coşkuyla devam etmeye başlar. Sonra da üç dört saat boyunca odada aleksandrinler fırtınası eser.</p>
		<p>Bu ilginç ve düşündürücü okumada daha sonra ne olup bittiğini ve başarılı olup olmadığını bilmiyoruz. Okuma sırasında Büyükanne Sallambier’nin uyuyup uyumadığını, I. Charles’ın idam edilmesinden önce küçük kardeşlerin yataklarına gidip gitmediğini, dinleyicilerin bu –biraz yorucu– denemenin hemen ardından otoriter bir tavırla Honoré’nin deha sahibi olup olmadığına karar verme sıkıntısı duyup duymadıklarını bilmiyoruz. Eski bir ordu tedarikçisi, bir hırdavatçı, bir inşaat mühendisi ve bir cerrah dizeler halinde yazılmış bir trajediyi değerlendirebilecek ideal eleştirmenler değildir ve bu teatral felaketin yalnızca onlara mı sıkıcı geldiğini, yoksa zaten sıkıcı mı olduğunu saptamak konusunda kararsızlığa düştüklerine hiç kuşku yok. Herkesin kararsız olduğunu fark eden Mühendis Surville, “yeni Sofokles”in –Honoré kendini hemen, böyle hayal etmeye başlamıştır– eserinin gerçekten yetkili mercilere gösterilmesini önerir. Bu sırada, politeknikte edebiyat dersi veren, hatta sahneleri fethetmeyi bile başarmış, dizelere dökülmüş birkaç komedinin yazarı olan öğretmeni aklına gelir. Söz konusu Mösyö Andrieux’ye gidip seve seve ondan eseri değerlendirmesini isteyebileceğini söyler. Genç bir yazarın deha sahibi olup olmadığına Collège de France’ta bile çalışmış değerli bir edebiyat tarihi profesöründen kim daha iyi karar verebilecektir ki?</p>
		<p>Sıradan burjuvaları resmî bir unvandan daha çok etkileyecek hiçbir şey yoktur; profesörlüğe yükselmiş ve Collège de France’ta ders verebilen birinin kararı muhakkak doğru olacaktır. Böylece Anne Balzac kızıyla birlikte Paris’e giderek –dünya çoktan unutmuş olsa da– aslında ünlü bir yazar olduğunun hatırlatılmasından hoşlanan, gururu okşanan beyefendinin önüne müsveddelerini koyup değerlendirmesini isterler. <em>Cromwell</em>’i ilk okumada bile ümitsiz bir eser olarak gören profesörün bu değerlendirmesini, gelecek kuşaklar da onaylayacaktır. Ancak bu dürüst adamın olumsuz yargısının, kesinlikle Honoré de Balzac’ın yazınsal yeteneğinin acımasız ve mutlak bir biçimde yadsınması anlamına gelmemesi, esere yönelik övgü anlamına bile gelebilir. Profesör tüm kibarlığıyla Anne Balzac’a şunları yazar:</p>
		<blockquote>
			<p>Oğlunuz Mösyö Balzac’ın cesaretini kırmayı asla istemem; ancak trajedi ve komedi yazmak yerine, zamanını daha iyi değerlendirebileceğine inanıyorum. Beni ziyaret etme lütfunda bulunursa, hemen bir yazar olmadan önce edebiyatın kanımca nasıl öğrenilmesi gerektiği ve bunun nasıl avantajları olabileceği konusunda onu aydınlatabilirim.</p>
		</blockquote>
		<p>Balzac ailesinin en çok duymak istediği tam da bu tarz “akıllıca” bir anlaşma önerisidir. Honoré yazar olarak çalışmaya devam etmek istiyorsa, neden olmasın? Ne de olsa bir delikanlının kafelerde oturup durmaktan ya da kafasız kızlarla vaktini ve sağlığını (ve parasını) harcamaktansa çalışma masasının başında oturması daha iyidir (ve daha ucuzdur). Ama bu konuda muhakkak daha bilgili olan Profesör Andrieux’nün önerdiği gibi <em>poète de profession </em>(profesyonel yazar) olarak çalışmayacak, sade, sağlam ve kazançlı bir mesleğin yanı sıra, ilgi duyduğu için edebiyatla uğraşacaktır. <em>Cromwell</em> başarısız olduğu halde, kendini hâlâ bir <em>poète de vocation </em>(doğal bir yeteneği olan yazar) olarak hisseden Balzac, tehlikenin farkına varır. Tuhaf bir biçimde içgüdüsel olarak, doğal bir eğilim duyduğu yazarlığın yan iş olarak yapılamayacak kadar ağır olduğunu bilmektedir.</p>
		<blockquote>
			<p>Bir işe girersem, kaybolup giderim. Bir kâtip, bir makine olurum o zaman, daire çizerek 30 ya da 40 tur atan, belirlenmiş saatlerde yiyip içen ve uyuyan bir sirk atı, sıradan bir insan olurum. Buna hayat denirse tabii; bu değirmen taşı gibi sürekli dönüşler, aynı şeylerin sonsuz döngüsü.</p>
		</blockquote>
		<p>Nereden kaynaklandığını bilmese de Balzac, insanın bütün gücüyle, hatta daha da büyük bir çabayla çalışmasını gerektiren özel bir görevi yerine getirmek için doğduğunu hissetmektedir. Bu nedenle uzlaşmayı reddedip kendi kararında diretir. Babasıyla yaptığı anlaşmaya göre, yazar olmak için çalışacağı iki yıllık süre henüz dolmamıştır; önünde daha bir yıldan fazla zamanı vardır, Balzac da bunu kullanacaktır. Kendini angarya işlerden ve ailesinden <em>indépendiser </em>(bağımsız kılma) çabasında yaşadığı tüm hayal kırıklıklarından sonra yaptığı gibi, boyun eğmeden ve ödün vermeden, hatta eskisinden de kararlı, kendi seçimi olan Lesdignières Sokağı’ndaki zindanına geri döner.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text">. On iki hecelik Fransız dizesi. (Ç.N.)</span></div>
	</div>
</body>
</html>