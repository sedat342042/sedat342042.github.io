<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Balzac</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:5484a2ed-291b-4164-a415-b642365f2d85"/>
</head>
<body class="chapter epub-type_chapter">
	<div class="container html5_section">
		<h2><span class="inline">24</span> Balzac Ukrayna’da</h2>
		<p>1846 sonbaharında Balzac’ın telaşlı ve yıpratıcı yaşamı sanki sonunda dinginliğe kavuşmuş gibidir. Madam de Hanska’nın teselli olsun diye yazara sürekli olarak söylediği, “yeniden evlenme”yi düşünebilmek için önce kızının evlenmesi gerektiği bahanesi şimdi ortadan kalkmıştır. Kont Mniszech, Kontes Anna ile 13 Ocak 1846’da Wiesbaden’de evlenir. Balzac hazırdır ve yine umut doludur. İşini sağlama almak için, <em>Légion d’honneur </em>nişanı almak için gerekli olduğu bahanesiyle kendi resmî belgelerini hazırlamıştır. Kendisini ve Madam de Hanska’yı çok az insanın tanıdığı Metz’de gizlice nikâh kıydırabilmek için bir sürü hazırlık yapmıştır. Bağlantısının olduğu Metz’in <em>maire</em>’i (belediye başkanı), bu proje için kazanılmış durumdadır. Yalnızca Fransa’da geçerli olan resmî nikâh <em>Mairie</em>’de (belediye binası), gece herkesten habersiz gerçekleşecektir. Nikâh şahidi olarak iki kişi, arkadaşı ve doktoru Dr. Nacquard’ın oğlu ile bir tanıdığı bu amaçla Paris’ten gelecektir. Madam de Hanska, kararlaştırılan tarihe kadar Alman sınırları içindeki Saarbrücken’de<a class="si-noteref epub-type_noteref" href="#f58" id="ref_f58">58</a> kalacak ve ancak akşam saatlerinde Metz’e gelecektir. Kilise nikâhı daha sonra Almanya’da gerçekleşecektir; Metz piskoposu ya da Wiesbaden papazı nikâhı kıyabilecektir. Bir roman gibi karmaşık olan bu hazırlıklar, belli ki, evliliğin Rusya’da duyulmaması için gereklidir. Balzac Madam de Hanska’yı sıkıştırmaktadır: </p>
		<blockquote>
			<p>Bir sonraki yanıtını bekliyorum. Şunu da söylemek isterim ki, her saat senin içinde yaşıyorum. Bu artık iki kat daha gerçek.</p>
		</blockquote>
		<p>Zira bazı koşullar, yıldırım nikâhını daha da ivedi hale getirmektedir. Evlilik öncesinde İtalya’da geçen güzel haftaların meyvesiz kalmadığı kesindir. Madam de Hanska, kırk beş yaşında olmasına rağmen bir çocuk beklemektedir. Balzac ise, her zamanki aceleci ve iyimser tavrıyla, bunun bir oğlan olduğundan emindir. Bir isim bile bulmuştur: Victor Honoré.</p>
		<p>Ancak Madam de Hanska karar veremez. Şimdi de kızından ayrılmak istememektedir. Evlenmek yerine balayında kızına eşlik etmeyi tercih eder ve Balzac güçbela toparladığı tüm belgeleri tekrar seyahat dosyasına kaldırıp titizlikle hazırladığı plandan vazgeçmek ve Paris’e, yapılmamış işlerinin, <em>Cousin Pons </em>ve <em>Kuzen Bette</em>’in düzeltilerinin başına dönmek zorunda kalır. Madam de Hanska’nın Balzac’ı gerçekten sevip sevmediği konusunda ne düşünürsek düşünelim, şurası kesindir: Kızıyla Balzac arasında seçim yapmak zorunda kaldığında, Madam de Hanska’nın tercihi hep kızından yana olmuştur. Ne onun evliliği ne de daha sonraları kendi evliliği anne ile kızı arasındaki özel, mahrem ilişkiyi kesintiye uğratamamıştır. Sevgililerine ve kocalarına belirli bir kayıtsızlıkla hep tepeden bakmışlardır.</p>
		<p>Böylece Balzac ertesi yıl şubatta Madam de Hanska Paris’e gelmeye karar verdiğinde, hemen Forbach’a gitmek zorunda kalır. Ve bu ilişki hep böyle sürüp gitmiştir. Madam de Hanska seyahate çıktığında, Balzac ona eşlik etmek zorundadır; gelmek istediğinde, onu karşılama görevi yine Balzac’a düşer. Aciz <em>mujik</em>, <em>valet </em>(hizmetkâr) rolünü üstlenmiştir bir kere. Her günün olağanüstü büyük bir anlam taşıdığı, çalışmalarının bütün dünya için önemli olduğu bu adam, itaatkâr bir tavırla onun bir işaretini beklemek zorundadır. Ve bu durumda hemen her şeyi bırakıp Cenevre’ye, Napoli’ye, Neuchâtel’e, Viyana’ ya ya da Forbach’a koşar, ona hizmetini sunmak için gece gündüz durmaksızın yol alır.</p>
		<p>Madam de Hanska’nın Paris’teki ikinci ikameti baştan sona sırlarla sarmalanmıştır. Yeni ev için birlikte planlar da yaparlar tabii. Çocuk dünyaya gelir. Erken doğum olur ya da çocuk doğumdan hemen sonra ölür – hemen anlaşılabileceği gibi, nedeni tam olarak açıklanmamıştır. Bir kız çocuğudur bu ve Balzac bir babanın nahif duyarsızlığıyla, bu gerçeğin üzüntüsünü hafiflettiğini yazar:</p>
		<blockquote>
			<p>Bir Victor Honoré’nin olmasını çok istiyordum. Victor adında bir oğlan annesini hiç terk etmezdi. Yirmi beş yıl boyunca çevremizde olurdu. Çünkü birlikte yaşayacağımız bu kadar uzun bir süre var.</p>
		</blockquote>
		<p>Ancak Madam de Hanska şimdi de gerekli adımı atmaz. Hep başka bir bahane bulur. Sürekli, biraz nefes almaya ihtiyacı vardır ve anlaşıldığı kadarıyla, Balzac’ı daha yakından tanıdıkça ona sonsuza kadar bağlanma korkusu artmaktadır. Bu kez de Wierzchownia’ya, oradaki ilişkilerini düzenlemek için mutlaka dönmesi gerektiğini öne sürer. Balzac karşı çıkmadan Forbach’a kadar ona eşlik eder ve sonra kendisi Paris’teki çalışma masasının başına döner.</p>
		<p class="gap">Her zaman iyimser olan Balzac kısa süre içinde onun peşinden gidebileceğini ummaktadır. Sadece, parasını önceden aldığı <em>Köylüler</em>’i bitirmesi gerekmektedir, bir tiyatro oyunuyla, eski arkadaşları Viscontilere olan 15.000 franklık borcu kapanacaktır. Ama bedeni ilk kez ona itaat etmez. Bu, Balzac için korkunç bir tecrübe olmalıdır. <em>Kuzen Bette</em>’i yazarken yaşadığı mucize tekrar gerçekleşmez. Doktorlar onu uyarır. Balzac bile kendinden emin değildir. Yayıncılar ve yazı işleri müdürleri de güvenlerini yitirirler. <em>Presse</em>’in yazı işleri müdürü Girardin, <em>Köylüler </em>için yıllardır ona ücret ödemektedir; hiçbir gazete ya da yayıncıyı yarı yolda bırakmayan ve en kötü durumda, başka çıkar yol olmadığında en azından bir ürünü diğeriyle değiştiren Balzac’ın tüm Paris tarafından bilinen enerjisine güvenerek romanı kendi gazetesinde iki kez yayımlamaya kalkmıştır. Ama bu kez Girardin, yayımlamaya başlamadan önce tüm elyazmasının elinde olması gerektiğini söyler. Bu durumda Balzac yaşamında ilk kez edebiyat alanında teslim olmak zorunda kalır. Yaşamında ilk kez şu sözleri sarf etmek zorunda kalır: “Yapamam!” Yenilgisini kendinden saklamak için –nereden ve nasıl bilinmez– biraz para bulur ve aldığı avansın her kuruşunu geri öder. Bu, onu bir çeyrek yüzyıl angaryada çalıştığı hücresinden kurtaran paradır. Ve sonra uzaklara, dünyanın diğer ucuna, nişanlısını alıp evlenmek ve nihayet, evet, nihayet evli bir adam ve milyoner olarak geri dönüp yeni evinde dertsiz tasasız ve bağımsız yaşayabilmek için Wierzchownia’ya kaçar. Gelecekteki mutluluğu düşüncesinden, belki de daha çok yaşamının nihai biçimini kazanacağı düşünden başka hiçbir şey artık onu ilgilendirmemektedir. Bu ev uğruna, aslında nefret ettiği ve mektuplarında ağır sözler sarf ettiği annesiyle de bir tür barış yapar. Tıpkı alacaklılarıyla mücadele ederken Cassini Sokağı’ndaki evinden kaçmak zorunda kaldığı zamanlardaki gibi, elisıkılığına ve tutumluluğuna güvenebileceği tek kişi olan, onun niyetlerini bilen bu yetmiş yaşındaki kadını değerli mülküne göz kulak olmakla görevlendirir. Ne zaman gerçekten güvenebileceği birine ihtiyaç duysa, bu yaşlı kadına sığınır. Ve bu bekçilik görevi için ona garip, neredeyse yasavari talimatlar verir. Anne Charlotte Balzac, uşağı zaman zaman Balzac’ın birkaç gün içinde geleceğini söyleyerek korkutmalıdır. Bunu her hafta yapmalıdır. “Bu, insanların kendilerini fazla rahat hissetmemelerini sağlayacaktır.”</p>
		<p>Annesi, tüm hazinelerin bulunduğu <em>petite maison</em>’a (küçük ev) dikkatle göz kulak olmalıdır.</p>
		<blockquote>
			<p>Bu kadar çok hazine barındıran bu ev Madam de Hanska’yı çok endişelendiriyor. Altı yıllık tasarrufun ürünleri bunlar. Bir şeyler çalınabilir ya da başka bir tatsızlık olabilir,</p>
		</blockquote>
		<p>diye yazar kız kardeşine. Ve büyük bir tatmin duyarak annesine şunları hatırlatır:</p>
		<blockquote>
			<p>İki uşağın da okuma yazması yok. Elyazımı ve imzamı tanıyan tek kişi sensin.</p>
		</blockquote>
		<p>Yine de böylesi anlarda Balzac, aslında bu ihtiyar kadın dışında hiç kimsesi olmadığı hissine kapılır. Ve sonra uzun yolculuğuna çıkar.</p>
		<p class="gap-twice">Wierzchownia’ya gitmek, Balzac’ın yaşadığı dönemde tam bir maceradır. Balzac, şunları söylemekte haklıdır:</p>
		<blockquote>
			<p>Dünyanın çevresinin dörtte birini katettim. Bunun iki katı kadar daha yolculuk etseydim, Himalayalar’ın ardında olurdum.</p>
		</blockquote>
		<p>Sıradan bir yolcu o dönemde böyle bir yolculuk için en az on dört güne ihtiyaç duyardı. Burada da sıra dışı olanı başarma hırsına kapılan Balzac, bir trende baş döndürücü bir hızla hiç durmadan yolculuk eder. Sekiz gün içinde hedefine ulaşır ve beklenmedik bir şekilde arkadaşlarının evine gelir. Geleceğini bildiren mektubundan on gün önce gelmiştir.</p>
		<p>İlk izlenimi onu kendinden geçirir. Balzac hep her şeye çabucak hayran kalır; ancak onu servet kadar mest edebilecek başka bir şey de yoktur. Üstelik Wierzchownia gerçekten de zengindir; arkadaşlarının iktidarının gerçek boyutlarını Balzac şimdi sanki kendi gözleriyle görmektedir. Devasa odalarıyla şato, Louvre gibi görünmektedir. Mülk, sıradan bir mülk değildir bu, neredeyse Fransız şehirlerinden biri kadar büyüktür. Ukrayna’nın hiç gübrelenmeden tahıl taşıyan, doymuş, ağır toprağına hayran kalır; Hanskilere ait geniş ormanlar, sürüyle hizmetçi. Eski kafalı Balzac ise hizmetkârların şu davranışından hoşlanarak söz eder:<em/></p>
		<blockquote>
			<p>İnsanın önünde boylu boyunca yüzükoyun yere yatıp alınlarını üç kez toprağa vuruyor ve ayaklarınızı öpüyorlar. Birine gerçekten tabi olmanın anlamı sadece Doğu’da biliniyor. Sadece orada iktidar kelimesi gerçekten bir anlam taşıyor.</p>
		</blockquote>
		<p>İnanılmaz bir gümüş ve porselen aşırılığına ve her türlü lükse tanık olur; şunları hisseder: Burada kaygı duymak diye bir şey yok. Ve bu insanların, ataları Fransa’nın yarısı kadar araziye sahip olan Rzewuskilerin ya da Mniszechlerin, bu insanların nasıl yetiştiğini anlar. Kont Mniszech kendi arazisinde çalışan köylüleri tanımlarken, hâlâ “kırk bin yüreğe” sahip olduğunu söylemektedir. Ancak topraklarını tam anlamıyla ekip biçmek istiyorsa, aslında dört yüz bin kişiye ihtiyacı vardır. Buradaki her şey savurganlık derecesindedir; tam da Balzac’ın hayal ettiği gibi. Balzac, bu şatoda kendini evinde hisseder.</p>
		<p>Balzac, aslında yaşamında ilk kez parayı düşünmek zorunda değildir. Arzu edebileceği her şey, odalar, hizmetkârlar, atlar, arabalar, kitaplar, her şey orada hazırdır. Ne onu rahatsız edebilecek alacaklılar gelmekte ne de tek bir mektup ulaşmaktadır. Ancak bir insanın kendi doğasından kaçması mümkün değildir. Balzac için parayı düşünmek zorunlu bir ihtiyaçtır. Bir besteci için bir duygunun ya da ruh halinin müziğe dönüşmesi gibi, onun için de her şey hesaplamaya dönüşmektedir. Balzac, hayatı boyunca iflah olmaz bir spekülatör olarak kalır. Wierzchownia’ya henüz gelmeden, daha Hanskilerin mülküne ait ormanlardan geçerken ağaçlarda hışırdayan yeşil yaprakların muhteşemliğini görmek yerine, onları ticari birer nesne olarak algılar. Yine o eski hayaline, bir çırpıda büyük bir servete sahip olma hayaline kapılır. Matbaa, hurufat dökümhanesi, Sardinya’nın gümüş madenleri ve Rothschild’in Kuzey Demiryolları hisse senetlerindeki başarısızlıklar; bunların hiçbiri işe yaramamıştır. Şimdi de Hanskilerin ormanındaki ağaçları birer odun gibi gören Balzac, müstakbel damadı Mniszech’e odun işine girmeyi önerir. Rus sınırına, kısa süre sonra Rusya’yı Fransa’ya bağlayacak demiryolu döşenmektedir. İşte her zamanki sabırsızlığıyla Balzac, dostlarına ait ormanlarla Fransız odun pazarı arasındaki bağlantıyı kuruverir:</p>
		<blockquote>
			<p>Şu sıralar Fransa’da demiryolu döşemeleri için araziler dolusu meşe odununa ihtiyaç var ve o kadar meşe odunu yok. İnşaat amaçlı olarak ya da marangozlukta kullanılmak üzere meşe odunu fiyatının neredeyse iki katına çıktığını biliyorum.</p>
		</blockquote>
		<p>Sonra durmaksızın hesap kitap yapar; Brody’den Krakov’a yapılacak nakliye göz önünde bulundurulmalıdır; oradan Paris’e demiryolu zaten uzanmaktadır, birkaç kesintiyle olsa bile. Magdeburg’daki Elbe ile Köln’deki Ren nehirleri üzerine henüz köprü kurulmamıştır; bunun anlamı şudur: Yol işletmesinin elinde bulunan ucuz Ukrayna meşe traverslerinin bu iki nehir üzerinden sağlanması gerekmektedir.</p>
		<p><em>Altmış bin kalasın </em>nakliyesi –Balzac sadece büyük hesaplar yapıp büyük hayaller kurabilir– çok da kolay olmayacaktır.</p>
		<p>Bu meşe kalaslarından her birinin alış fiyatını 10 frank, nakliye ücretiniyse 20 frank olarak hesaplar. Ama o zaman kalaslar traversler halinde sadece on ayak uzunluğunda kesilebilecektir; bankerlerin buraya çekilmesi gerekecektir. Belki de kendi çıkarları için nakliye ücretini düşürebilecek olan <em>Chemin de jer du Nord </em>(Kuzey Demiryolları) yönetiminin ilgisini çekebilecektir. Üstelik her bir kalas net olarak 5 frank kâr bıraksa, bu durumda bile tüm masraflar çıkartıldıktan sonra 420.000 franklık bir kâr elde edilebilecektir.</p>
		<blockquote>
			<p>İşte bunun üzerine biraz düşünmeye değer.</p>
		</blockquote>
		<p>Balzac’ın bu son spekülasyonunun da sadece kâğıt üzerinde kaldığını belirtmek gereksizdir.</p>
		<p class="gap-twice">Balzac tüm bu aylar boyunca Wierzchownia’ya iyice alışır. Hanımlarla Kiev’e gider ve bu geziden söz ederken, orada insanların onu nasıl ilgiye boğduğunu anlatır. Zengin bir Rus onun için her gün bir mum yakar ve Balzac’ı yeniden görebilmek için bir daha ne zaman geleceğini kendisine bildirdikleri takdirde, bol bol bahşiş vereceğine dair Madam de Hanska’nın uşağına söz verir. Balzac’ın şatodaki dairesi şöyledir:</p>
		<blockquote>
			<p>Bir salon, bir çalışma odası ve yatak odasından oluşan çekici bir daire; yazı odası pembe kartonpiyerle kaplı, odada bir şömine, muhteşem halılar ve rahat mobilyalar var; pencereler, manzarayı dört bir yönden görebileceğim şekilde büyük parlak ayna camlarından oluşuyor.</p>
		</blockquote>
		<p>Balzac, Kırım ve Kafkasya’ya kadar uzanan başka geziler ve seyahatler de planlar, ne yazık ki bunlar gerçekleşmemiştir. Ama Balzac hiç ya da neredeyse hiç çalışmaz. Son yıllarında Madam de Hanska’nın yanında hiç doğru düzgün çalışmamıştır. Diğer arkadaşları Carraudlar ya da Margonnelar onun içindeki sanatçıya en büyük saygıyı göstermiş, zamanını almayıp sadece o arzu ettiğinde onunla ilgilenmişken, Madam de Hanska, kızı ve damadı için Balzac bir <em>bilboquet, </em>eğlenceli bir soytarı olmuştur. Diğer arkadaşlarının yanında Balzac çalışabilmiştir. Ancak durum burada farklıdır. Yaşamları boyunca parmaklarını bile kıpırdatmamış olan bu boş, şımarık kadınlarda gerçek, ciddi bir çalışma atmosferine ters düşen bir şeyler vardır.</p>
		<p>Sonra Balzac ocakta, kara kışın ortasında apar topar Paris’e döner. Bu yolculuğu sıfırın altında yirmi sekiz derecede yapmak zorunda kalır. Onu apar topar geri getiren neden, uğursuz Kuzey Demiryolları hisse senetleriyle ilgili olarak sözümona yapması gereken ek bir ödemedir; belki de yine eviyle ilgili endişelere kapılmıştır. Madam de Hanska onu tabii ki yalnız gönderir. Nişan ya da evlilikle ilgili tek bir sözcük bile edilmemektedir artık. Madam de Hanska onu yakından tanıdıkça daha çok çekinmeye başlamıştır. Burada Ukrayna’da son derece güvenli, zengin ve kaygısız bir yaşam sürdüğünün farkındadır. Büyük ihtimalle Paris’te bu iflah olmaz savurgan ve spekülatörle hiçbir zaman rahat edemeyeceğini anlamıştır. Böylece fazla düşünüp taşınmadan Balzac’ın, bu hasta adamın gitmesine izin verir: Vedalaşırken omzuna bir Rus kürkü yerleştirmekle yetinir.</p>
		<p class="gap-twice">Balzac yaşamı boyunca bütün uzun yolculuklarının dönüşünde evinin kapısında, henüz eşikten adımını atmamışken –genellikle kendisinin sorumlu olduğu– felaketlerle karşılaşmayı beklemiştir. Bu kez, Fransız topraklarına ayak basar basmaz, 1848 Şubat Devrimi patlak verir. Monarşi yıkılır ve böylece inançlı bir monarşist ve hatta bir lejitimist olan Balzac için her türlü politik şans yok olur. Gerçi 18 Mart’ta, teklif edilmiş gibi, <em>Constitutionnel</em>’e (Kurucu Meclis) üye olmak için adaylığını koyar; ama tabii ki ciddi bir davet almaz. Sadece Paris kökenli bir kulüp olan <em>Fraternité Universelle </em>(Evrensel Kardeşlik), siyasi düşüncelerini ortaya koymaya hazır olduğu takdirde, onu aday listesinde göstermek için eğilim gösterir. Ancak Balzac bunu gururla geri çevirir. Oysa kendisini aday göştermek isteyenlerin, siyasi düşüncelerini onun toplu eserlerinden çoktan çıkartmış olmaları gerekirdi. Edebiyat alanında sosyal değişimleri açıkça önceden görüp savunabilirken, siyasi alanda, tıpkı ticari yaşamında olduğu gibi, yanlış tarafta olması, Balzac için tipik bir durumdur.</p>
		<p>Balzac bunun dışında da hayal kırıklığı üzerine hayal kırıklığı yaşar. Kuzey Demiryolları’nın hisse senetleri daha da düşmüş; tiyatroda beklediği başarıyı yakalayamamıştır. Uzun zaman önce teslim etme sözü verdiği oyunu <em>Pierre et Chaterine</em>’i henüz teslim edememiştir. Buna karşılık Rusya’dan <em>La Marâtre </em>(Üvey Anne) adlı bir <em>drame intime</em>’i (yakın ilişkileri konu alan oyun) beraberinde getirir. Gerçekten de bu oyun 25 Mayıs’ta <em>Théâtre Historique</em>’te sahnelenir; ancak siyasi olarak çalkantılı olan bu dönemde doğru düzgün bir etki gösteremez. En önemli oyunu <em>Mercadet </em>çok okunduğundan, <em>Comédie Française </em>tarafından oybirliğiyle kabul edilir; ancak daha sonra sahneden geri çekilir. Romanları hakkında bu dönemde pek az şey söylenebilir. Görünüşe göre Balzac, kendini tamamen tiyatroya vermiştir. Birlikte oyunlarını yazıp Fransız sahnesini zenginleştirecek olan tüm büyük oyun yazarlarının örgütlenmesi hayalini kurar.</p>
		<p>Ancak büyük ihtimalle tüm bunlar onun için gerçekten önemli değildir. Edebiyata karşı hırslı olduğu dönemler geride kalmıştır. Önemli olan sadece evidir. Yokluğunda orada bir sürü şey yapılmış, ancak hâlâ hiçbir şey bitmemiştir. Orada kurulan lüks ile Balzac’ın kendi kişisel yoksulluğu arasındaki uçurum dehşet vericidir. Güvenini yitirmiş yayıncılardan artık hiç para alamamaktadır. Elinde verebileceği yeni bir metin yoktur ve son yayıncısı Souverain’e borcu dağları aşmıştır. Gazetelerle arası açılmıştır. Bazen unutulduğunu hissetmiş olmalıdır. Ancak nefret sevgiden çok daha iyi bir hafızaya sahiptir. Yolculuğa çıkmadan önce 721 frank 85 santimlik bir bakiyenin dışında <em>Köylüler </em>için aldığı avansı geri ödediği Emile de Girardin, Balzac’ın geri döndüğünü duyar duymaz, bu bakiye için Balzac’ı arar. On dört gün sonra yazara dava açar ve Balzac bu miktarı ödeme cezasına çarptırılır. Satır başına altmış santim talep edebildiği muhteşem günler geride kalmıştır. <em>L’initié </em>(Sırdaş) adlı novellasını, ancak yiyecek masraflarını karşılayabileceği içler acısı bir fiyata <em>Musée des Familles</em>’ye vermek zorunda kalır. Balzac hiç olmadığı kadar yoksuldur. Tüm kaynaklar kurumuştur; uzaklarda çok uzun süre kalmıştır. Fortunée Sokağı’ndaki “mütevazı ev için”, bu saray yavrusu için en gereksizinden yığınla harcama yapılırken borç istemekten utanır. Buradaki kabul odasının duvarlarını altın işlemeli Şam kumaşıyla kaplattırır; kapılara oymalar yapılır ya da fildişiyle kaplanır. Sadece kütüphanesindeki, bugün oldukça iğrenç olarak görülebilecek, kaplumbağa kabuğuyla kaplanmış kitaplıklar bile 15.000 frank tutar ve Madam de Balzac’ın ölümünden sonra Drouot Oteli’nde 500 franka güçbela alıcı bulur. Merdivenin bile değerli halılarla kaplanması gerekmektedir. Her yerde Çin vazoları, porselenler, bakır kâseler durmaktadır; gerçeğiyle ve sahtesiyle akla gelebilecek her türlü lüks mevcuttur. “Büyük galeri”si Balzac için bir gurur kaynağıdır; bu galeri uğruna Balzac bu evi seçmiştir; aslında pek de uygun bir plana sahip olmayan evi Balzac gibi bir hayalperestten başkası seçmezdi. Üzeri cam bir kubbe ile kapatılmış, uzunca yuvarlak bir yapıdır bu. Duvarlar beyaz ve altın sarısına boyalıdır; on dört heykel, bir daire oluşturacak şekilde sıralanmıştır. Boş gezdiği zamanlarda Dresden, Heidelberg ya da Napoli’ den satın aldığı elden düşme eşyalar, kaçırılmayacak kelepirler ve sanat objeleri, gerçeğiyle ve sahtesiyle, zevkli zevksiz hepsi birbirine karışmış bir halde, abanoz dolapların içindedir. Duvarlarda Balzac koleksiyonunda bulunan altmış yedi resim asılıdır, bir “Sebastiano del Piombo” olduğunu iddia ettiği resim, Hobbema’nın olduğu şüpheli bir manzara resmi, Balzac’ın hiç çekinmeden Dürer’den olduğunu söylediği bir portre.</p>
		<p>Balzac’ın bu ev için yaptığı çılgınca savurganlık, kendi borçları ve yoksulluğu arasındaki zıtlık zorunlu olarak ailesiyle arasında bir gerilimin yaşanmasına yol açar. Balzac aile çevresine karşı dürüst davranamaz; Madam de Hanska’nın evliliği ertelemesine hep yeni bir açıklama bulmak zorunda kalır. Bir keresinde doğrudan çara yazdığını ve onun rızasını istediğini, ancak bu rızanın kendisinden esirgendiğini söyler. Büyük ihtimalle tüm hikâye uydurmadır. Sonra Madam de Hanska’yı Rusya’da tutan karmaşık davalardan söz eder. Bir keresinde de tüm varlığını kızının üzerine geçirdiğini ve kendisinin artık söz sahibi olmadığını söyler; bir başka sefer de güya tüm hasadın yandığını.</p>
		<p>Gerçekte Madam de Hanska yaşamı boyunca hep çok zengin olmuştur, ama Balzac onunla kendi koşulları arasındaki uçurumu aile çevresine karşı hep azaltmaya çalışmıştır. İki aile karşı karşıyadır: bir yanda yeğenini sürekli vazgeçirmeye çalışan ve Parisli yazarı sürekli rezil eden, Hanskilerin servetlerini çarçur etmeye niyetli, güvenilmez savurganın teki ve iflah olmaz bir deli olarak göstermeye çalışan katlanılmaz Rosalie teyzeleriyle Rzewuskiler, diğer yanda ise Madam de Hanska’nın sadece kendini beğenmiş, görgüsüz bir aristokrat, Balzac’ı uşağa çeviren ve bu hasta adamın sağlığını hiç umursamadan yerkürenin yarısında oradan oraya sürükleyen soğuk, bencil biri olduğunu düşünen yaşlı Madam Balzac ile Balzac’ın kız kardeşi.</p>
		<p>Anne Balzac, bu yetmiş yaşındaki kadın bekçilik görevini ve Fortunée Sokağı’ndaki evin inşasının gözetimini sabırla üstlenmiştir. Sevkıyatçılarla tartışıp pazarlık etmek, alacaklıları geri çevirmek, uşakları denetleyip kasayı idare etmek, yorucu ve nankör bir görevdir. Yaşlı kadın tüm bunları cesaret ve dirayetle üstlenir. Bununla birlikte yeni evdeki efendiliğinin döşemeler tamamlanıncaya kadar bile sürmeyeceğini hissetmektedir. Sadece yardım etmek için çağrıldığının farkındadır; bu Polonyalı ya da Rus prenses gerçekten buraya taşınacak olduğu takdirde, bu muhteşem sarayda kendisine bir arka odanın bile verilmeyeceğinden kesinlikle emindir. Son toz zerresinin temizlenmesiyle birlikte kendisi de bu saraydan silinip gidecektir; oğlunun karısını bu kadar uzun süre bekçilik ettiği evin kapısında karşılayamayacaktır bile – ve korktuğu başına gelir. Şimdiye dek Madam de Hanska, bırakın zahmetleri için teşekkür etmeyi, sevgilisi ve nişanlısının annesinin varlığından bir tek mektup satırında söz etmeye bile tenezzül buyurmamıştır:</p>
		<p>Haklı olarak pek çok kırgınlık birikmiştir. Bir kez değil binlerce kez, örneğin yetmiş yaşındaki bu kadının Fortunée Sokağı’ndan Suresnes’ye kızının yanına giden omnibüse binip binemeyeceği sorusu ortaya atılmıştır. Onun için iki kuruş oldukça büyük bir masraf anlamına gelmektedir; bir kâhya gibi idare ettiği saray içinse hesaplar binleri ve on binleri bulmaktadır. Burjuva kökeniyle Madam Balzac’ın yerinin olmadığı krallara layık bir yaşam hazırlanmaktadır. Dolayısıyla aile, bu yüksek Rus aristokrasisine mensup akrabalara karşı oldukça şüphecidir. Milyonlara konan bu kadının, nişanlısının annesine borcunu bile ödememesine ya da en azından ihtiyaçlarını karşılaması için noter tasdikli bir emekli aylığı bağlamamasına haklı olarak şaşırmaktadırlar. Honoré’nin tüm yeminlerine rağmen, Madam de Hanska’nın evlilik konusunda kararsız olduğu gözlerinden kaçmaz ve haklı olarak bu çekincenin ardında kendini beğenmişliğin yattığını düşünürler. Diğer yandan Madam de Hanska da bu yaşlı anne, kız kardeş, enişte ve tüm bu burjuva <em>crapule</em>’siyle (paçavra sürüsü) muhatap olmak, hatta yakın çevrelerinde yaşamak zorunda kalacağı Paris’e taşınmaya karşı kuşkusuz büyük bir direnç göstermektedir. Tüm altın yaldızlı lüksüyle bu ev Balzac’a pürüz çıkartmaktan başka bir şeye yaramaz; Balzac, hiçbir zaman bu evin keyfini gerçekten çıkartamayacaktır. Balzac ne zaman bir şeyin keyfini sürmek istese, kader onu cezalandırır.</p>
		<p>Belki de Balzac tüm bu aylar boyunca, ev neredeyse bitmek üzere olduğundan, Madam de Hanska’nın artık geleceğini ummuştu. Ama hassas duyguların ve sürekli bağlılık isteğinin tek taraflı olduğu ve büyük yazardan geldiği, Wierzchownia Şatosu’nun hanımefendisinin Fortunée Sokağı’ndaki eve taşınmaya biraz olsun niyetli olmadığı iyice anlaşılır. Böylece isteyerek ya da istemeyerek Balzac eylül sonunda, ocakta geri dönerken sıkıntısını çektiği kış soğukları bastırmadan, dünyanın çevresinin dörtte birini tekrar geçip bir kez daha –artık bilmem kaçıncı kez!– bu ürkek sevgiliyi nikâha ikna etmeyi denemeye karar verir.</p>
		<p>Ama bundan önce bir kez daha Akademi’de bir koltuk sahibi olmaya girişir. Chateaubriand’ın ve bugün adı çoktan kaybolmuş başka bir ölümsüzün (yaşamı boyunca Akademi’ye seçilmiş olan birinin) ölümüyle iki koltuk boşalmış ve Balzac adaylığını koymuştur. Bu durumda Paris geleneklerine göre başvuruyu desteklemesi gereken diğer otuz sekiz Akademi üyesini ziyaret etmek yerinde olacaktır. Ama Balzac’ın bunun için zamanı yoktur artık. Kış gelmeden Rusya’ya geri dönmek zorundadır ve böylece seçim sonuçlarını şansa bırakmış olur. Olayın sonucu acıklıdır –günümüzden bakıldığında Balzac’tan çok Akademi için acıklıdır aslında– <em>İnsanlık Komedyası</em>’nın yaratıcısı için toplam iki oy verilmiştir. Noailles dükü ile ölümsüz hizmetlerini artık hatırlayamadığımız başka bir bey, <em>fauteuil </em>(koltuklar) ve frakların yeni sahipleri olurlar. Balzac’ın üçüncü kez geri çevrilişini de onurlu ve üstün bir tavırla karşıladığı söylenmelidir. Arkadaşlarından birine açık olarak kendisi için oy vermeyi göz alabilen o iki cesur kişiyi, onlara teşekkür edebilmek için bulmasını rica eder.</p>
		<p class="gap-twice">Balzac ekimde yine Wierzchownia’ya gider. Ancak bu kez hayranlığı tuhaf bir biçimde uçup gitmiştir. Wierzchownia artık bir cennet değil, bir “çöl”dür.</p>
		<blockquote>
			<p>Ah, on dört gün boyunca burada Ukrayna’da olsaydın, Fortunée Sokağı sana çok çekici gelirdi,</p>
		</blockquote>
		<p>diye yazar annesine. Adeta onur konuğu gibi karşılandığını, neredeyse korkuyla sürekli tekrarlar:</p>
		<blockquote>
			<p>Burada birlikte yaşadığım insanlar bana karşı inanılmaz sevecen; ancak şımartılmış bir misafir ve kelimenin tam anlamıyla bir arkadaştan başka bir şey değilim. Ailemin tüm fertleri tanınıyor ve tüm sorunlarım büyük bir ilgiyle paylaşılıyor. Ancak imkânsız olana karşı elden ne gelir ki!</p>
		</blockquote>
		<p>Yani artık Balzac’ın Paris’te bir annesi ve kız kardeşinin olduğu kabul edilmektedir. Balzac, ailesine gönderdiği mektuplarda Madam de Hanska’yı asla adıyla anmaz. Ama satır aralarından, hatta mektubun kendisinden, Wierzchownia’da bir şeylerin yolunda gitmediği açıkça okunabilmektedir. “İmkânsızlıklar”; bunlar gerçekten de Balzac’ın Paris’te yaptığı inanılmaz harcamalar olmalıdır. Madam de Hanska büyük ihtimalle hiçbir zaman oturmayacağı bir ev için yapılan saçma sapan harcamaları karşısında haklı olarak dehşete düşmüş olmalıdır. Balzac birdenbire hızını kesip Paris’e şunları yazar:</p>
		<blockquote>
			<p>Yapılacak fedakârlığın bir sınırının olduğunu söylemem yeterli olacaktır ve insanın hiç kimseye, en yakınındaki insanlara bile yük olmaması gerekir. Evin bitmek bilmeyen borçları iyi bir izlenim bırakmadı ve herhangi bir hikâye daha bunun üzerine eklenirse duruma göre tüm geleceğim tehlikeye girebilir.</p>
		</blockquote>
		<p>Görünüşe göre zorlu sahneler yaşanmıştır. </p>
		<blockquote>
			<p>Bu kadar yüksek bir harcama yapılmış olmasına öfkeliler. </p>
		</blockquote>
		<p>Madam de Hanska, Balzac’ın hesap yeteneğinin sıkı bir denetim gerektirdiğini bir kez daha kabul etmek zorunda kalmıştır. Balzac’ın başta 100.000 frank değer biçtiği ev, şimdi mobilyalarla birlikte üç yüz bini bulmuştur bile. Eva de Hanska gibi milyoner bir kadın bile bu kadarından rahatsızlık duymuş olmalıdır. Wierzchownia’nın çekiciliği yavaş yavaş kaybolmaya başlar. Balzac sıkıntıyla ailesine yazar, annesi öfkeyle yanıt verir. Bu mektuplardan biri Madam de Hanska’nın eline geçer. Yeni sıkıntılar başlar ve Balzac bütün suçu ailesinin üzerine atmaya ve evliliğin gerçekleşmemesi durumunda onları sorumlu tutmaya çalışır. Daha şimdiden Madam de Hanska’nın Fortunée Sokağı’ndaki evi satabileceği söylentisi hemen ortaya atılmıştır bile:</p>
		<blockquote>
			<p>O, burada zengin, sevilen ve sayılan biri, hiçbir şeyi eksik değil, bu nedenle kendisine huzursuzluk, borç ve harcamalar, aşina olmadığı yüzlerden başka bir şey getirmeyecek olan yeni bir çevreye girmeye çekiniyor. Çocukları da üzerine titriyor.</p>
		</blockquote>
		<p>Balzac’ı da bir korku sarar ve son derece anlamsız tasarruf denemelerine girişir. Hizmetçi kız hemen gönderilmelidir; maaşı ve yiyip içmesi birdenbire çok fazla gelmeye başlamıştır. Sadece uşağı, François kalacaktır. Topladığı hazineler için vazgeçilmez bir bekçidir o. Balzac çok daha grotesk aşırılıklara düşer. Suresnes’deki kız kardeşine –Ukrayna’nın ortasından– mektup yazarak döndükten sonra her pazartesi aşçısını kendisine gönderip göndermeyeceğini sorar. Kendisi ve uşak için bir haftalık dana etini pişirmesini ister. Milyonlarca hesap kitap yapmış olan Balzac, şimdi en mütevazı rakamlardan söz etmektedir:</p>
		<blockquote>
			<p>Bana 200 franktan fazla kalmıyor, sonra tiyatrodan kazandıklarımın dışında elimde hiçbir şey kalmayacak. Ve başyapıtlarla bile para kazanılamayacak günlerin geldiğini görebiliyorum.</p>
		</blockquote>
		<p>Yenilginin böylesi Balzac için yeni bir şeydir. Artık kendine inancının kalmadığını göstermektedir. Canlı karakteri önemli bir darbe almıştır. Bedeni intikam almaktadır. Her yandan uyarı işaretleri geldiyse de Balzac o güne dek bunları yeterince ciddiye almamıştır. Şimdiyse tüm organları ciddi bir biçimde yorgun düşmüştür. Onunkisi gibi sağlam bir bünye bile, bir darbe daha alırsa iflas edecektir.</p>
		<p>Wierzchownia’ya yaptığı bahtsız yolculuk bile bir akılsızlıktır. Touraineli biri olarak Balzac Rusya’nın soğuk havasına alışık değildir. Bronşite yakalanır ve yakalandığı bu hastalık, sadık arkadaşı Dr. Nacquart’ın 1842’ de düşündürücü bir şekilde tespit ettiği üzere, kalbindeki rahatsızlığı ortaya çıkarır. Nihayet yatağından çıkabildiğinde Balzac canlılığını kaybetmiştir. Her adımda nefesi kesilmekte; konuşmak bile onu yormaktadır.</p>
		<blockquote>
			<p>1819 yılındaki kadar zayıfım; hastalık beni bir çocuk haline getirdi.</p>
		</blockquote>
		<p>Herhangi bir şey üzerinde çalışabilecek durumda değildir.</p>
		<blockquote>
			<p>Tam bir yıldır hiçbir şey kazanmadım.</p>
		</blockquote>
		<p>O çok sevdiği çalışma kıyafetini, keşiş cüppesini çıkartmak zorunda kalması, onun için, simgesel bir anlam kazanır:</p>
		<blockquote>
			<p>Hastalığım sırasında bir gecelik vardı üzerimde – bu artık daimi olarak beyaz keşiş cüppemin yerini alıyor.</p>
		</blockquote>
		<p>Kış ortasında dönmek mümkün değildir. Hatta planladıkları Kiev ve Moskova yolculuklarından da vazgeçmek zorunda kalırlar. İki Alman doktor, Dr. Knothe ile oğlu onu muayene eder. Tuhaf bir biçimde modern bir yöntem gibi algılanan bir limon kürü denerler. Ancak bu yalnızca anlık bir iyileşme sağlar. Beden artık gerçekten güç toplayıp çaba harcamayı reddetmektedir; bir tarafta bir organ çalışmaz hale gelir, diğer tarafta bir başka organ. Bazen gözleri sorun çıkartır, sonra tekrar ateşi yükselir ve sonra yine boğazı iltihaplanır.</p>
		<p>Madam de Hanska’nın tavrına dair sadece bazı anıştırmalar var; ancak kesin olan bir şey varsa, o da ilişkilerinin çok da iyi durumda olmadığıdır. Madam de Hanska başta ünlü yazara hayran kalmış ve kendisine tapması gururunu okşamıştır; sonraysa Balzac bir <em>bilboquet, </em>eğlenceli bir soytarı haline gelmiş, hep neşeli bir arkadaş, <em>saltimbanques</em> grubunun zengin ruhlu yol arkadaşı olmuştur. Şimdiyse sadece bir yüktür. Bu eğlence düşkünü kadınlar, anne ve kızı Kiev’de kurulan pazarı aylardır heyecanla beklemektedir. Şehirde bir ev kiralanmış, arabalar, hizmetkârlar ve mobilyalar önden gönderilmiş, sayısız süs eşyası alınmıştır. Şimdiyse Balzac’ın hastalığı yüzünden –belki de yollar kötü olduğu için– projeyi sürekli ertelemek zorunda kalmaktadırlar. Ve Balzac’ın tek eğlencesi, bu iki hanımın, kendisi zatürreeden yatarken, toplantılara giderken giymeyi düşündükleri tuvaletlerini ona göstermeleridir.</p>
		<p class="gap-twice">Ailesine yolladığı mektuplarda Eva’sını ve aslında oldukça yüzeysel ve basit biri olan kızını insanüstü yaratıklarmış gibi över. Yine de yalnızlığın buz gibi mekânıyla çevrelenmiş bir halde sadece eğlencelerini düşünen bu şımarık kadınların arasında kendini son derece yabancı hissetmiş olmalıdır. Çünkü birdenbire tekrar eski arkadaşlarına yönelir. Madam de Hanska yıllar boyunca Balzac’ın tüm diğer ilişkilerini geri plana itmesine yol açmıştır. En sadık ve anlayışlı dostu, gençliğindeki eşlikçisi Zulma Carraud’ya neredeyse hiç mektup yazmamıştır. Şimdiyse onun kendisiyle nasıl ilgilendiğini hatırlamakta ve böyle bir durumda yanında olsaydı, kendisini nasıl koruyacağını düşünmektedir.</p>
		<p>Elbette! Alıştığı üzere ona, <em>chère </em>ya da <em>cara </em>diye hitap edemeyecek kadar uzun bir süre geçmiştir. “Sevgili ve iyi Madam Zulma” diye başlar, sanki oldukça yabancılaşmış bir tanışıklık söz konusuymuş gibi. Ama hemen yine eski samimi sesi yakalar ve satırlarındaki hüzün hissedilir:</p>
		<blockquote>
			<p>Yeğenlerim ve kız kardeşim bana sizin hakkınızda iki kez oldukça üzücü haberler verdiler ve yazmadıysam bu sadece yazamayacak durumda olduğumdandı. Ölüme çok yaklaştım ... On beş yıllık aşırı yıpranmadan kaynaklanan çok kötü bir kalp hastalığı söz konusu. İşte sekiz aydır burada, bir doktorun, çok şaşırtıcı, ama Ukrayna’nın ortasında önemli bir hekim olan ve yanlarında yaşadığım arkadaş çevresine yakın olan bir doktorun gözetimi altında yaşıyorum. Tedaviye “Moldova ateşi” denen iğrenç bir ateşten dolayı ara verildi; Tuna Nehri’nin bataklıklarından geliyor, buradan Odessa’ya gidiyor ve oradan da steplere uzanıyor. Benim yakalandığım türün adı aralıklı beyin duyarlılığı ve iki ay sürüyor. Ancak sekiz gün önce kronik kalp hastalığımın tedavisine tekrar başlamaya hazır duruma geldim. Ve önceki gün yeğenlerim, siz sevgili Zulma’nın Frapesle’deki arazinizi satmanıza rağmen evinizi elden çıkarmamayı umduğunuzu bildiren bir mektup yolladılar.</p>
			<p>Sözcükler, Frapesle ve Madam Carraud, tüm hatıralarımı güçlü bir şekilde canlandırdı. Mektup yazmak için bile olsa kendimi zorlamam yasaklandığı halde, birkaç ticari mektubun dışında size geçen şubattan bu yana neden yazamadığımı söylemek istedim. Size, gerçek dostların unutulduğuna inanmamanızı söylemek zorundaydım ve şunu bilmenizi isterim ki, sizi düşünmekten, sizi sevmekten ve burada da ortak arkadaşımız Borget’nin 1833’ten beri tanındığı bu yerde de sizi düşünmekten vazgeçtiğimi sanmayın!..</p>
			<p>Yaşam ellili yılların tepelerinden ne kadar farklı görünüyor! Ümit ettiklerimizdense ne kadar da uzağız! Frapesle’de Madam Desgrès’yi nasıl uyuttuğumu hatırlıyor musunuz? Sanırım o günden bu yana bir sürü insanı uyuttum. Kim bilir ne kadar çok hayal salmışım ortalığa! Ve inanın bana, içimde size karşı her geçen gün daha da büyüyen şefkate karşın o günden bu yana pek de ilerlemedim. Bahtsızlık ne kadar hızlı bir şekilde yükseliyor ve mutluluğumuzun karşısına ne çok engel çıkıyor! Gerçekten de yaşama karşı bir tiksinti hissetmeye başlıyor insan. Üç yıldır kendime bir yuva kurmaya çalışıyorum; Tanrı şahidimdir, bana bir servete mal oldu – ama kumrular nerede? Ne zaman taşınacaklar? Yıllar geçiyor, yaşlanıyoruz ve her şey solup solgunlaşıyor, hatta yuvamdaki kumaşlar ve mobilyalar bile. Görüyorsunuz canım, her şey öyle toz pembe değil, hatta mutluluğun kucağında yaşayanlar için bile...</p>
		</blockquote>
		<p>Balzac kendisini birçok kez borçlarından kurtaran ve doğru düzgün teşekkür edemediği Madam Delannoy’a bile yazar. Maddi borçlarını hiçbir zaman ödeyememiş olan bu adam, görünüşe göre sevgi ve minnet borcunu zamanında ödemek üzere belli belirsiz bir istek duymaktadır. Belki artık Balzac da zamanının fazlasıyla daraldığının farkındadır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f58"><a class="si-backref" href="#ref_f58">58</a><span class="si-footnote-text">. Önemli bir kavşak noktası olan Saarbrücken Bölgesi, yüzyıllar boyunca Fransa ile Almanya arasında sınır tartışmalarına yol açmıştır. (Ç.N.)</span></div>
	</div>
</body>
</html>