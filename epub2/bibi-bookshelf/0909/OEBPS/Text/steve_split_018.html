<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>steve</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">8. Bölüm<br class="chapter" />
  Sınırsız Kontrol: Widget’lar</h1>

  <p class="indentmetin">&nbsp;</p>

  <p class="indentmetin">“Her zaman, yaptığımız her üründeki temel teknolojiye sahip olmak ve onu kontrol etmek istemişimdir.”</p>

  <p class="indentmetin">&nbsp;</p>

  <p class="indentmetinitalik">—Steve Jobs</p>

  <p class="normal">&nbsp;</p>

  <p class="normal">1984’te Steve’in bebeği, –yani ilk Macintosh bilgisayarı– içinde bir soğutma fanı olmadan gönderilmeye başlandı. Fan sesi Jobs’ı deli ediyordu ve bu yüzden mühendislerin ateşli bir şekilde karşı çıkmalarına (ve hatta sonraki modellere onun bilgisi dışında, gizlice fan takmış olmalarına) karşın Mac’te fan olmaması konusunda ısrar etmişti. Müşteriler makinelerinin aşırı ısınmasını önlemek için “Mac bacası” –makinenin tepesine yerleştirilip ısı döngüsü sayesinde makinenin ısısını dışarı vermek üzere tasarlanmış karton soba boruları– satın alıyordu. Baca çok komik görünüyordu –deli şapkası gibiydi– ama makinelerin eriyip gitmesini önlüyordu.</p>

  <p class="normal">Jobs tam bir mükemmeliyetçidir ve bu özelliği onun ve kurduğu şirketlerin aynı olağandışı çalışma yöntemini izlemesine yol açmıştır. Bu yöntem, donanım, yazılım ve aldıkları hizmetler üzerinde sıkı bir kontrolü elinde tutma şeklindeydi. Jobs en başından başlayarak her zaman makinelerini sıkıca kapatmıştır. Müşterilerin karışıp değişiklik yapmasını önlemek için Jobs’ın sistemleri, ilk çıkan Mac’ten en son çıkan iPod’a kadar hep mühürlü bir şekilde kapalı kalmıştır. Jobs’ın yazılımına bile uyarlama yapmak zordur.</p>

  <p class="normal">Bu yaklaşım, teknolojilerini kişiselleştirmek isteyen mühendis ve hacker’ların egemen olduğu bir endüstride çok olağandışı bir durumdur. Aslında bu, fiyatların aşağı çekildiği tüketiciye yönelik donanım pazarındaki Microsoft’un egemen olduğu bir çağda büyük bir kesim tarafından felç edici bir eğilim olarak kabul edilmiştir. Ama şimdi müşteriler dijital müzik, fotoğrafçılık ve video için kaliteli ve kullanımı kolay aletler istiyor. Jobs’ın widget’lar üzerinde kontrolü ele alma yönündeki ısrarı teknoloji endüstrisindeki yeni mantra haline gelmiştir. Microsoft’un ticari ürün yaklaşımının öncülüğünü yapmış olan patronu Bill Gates bile taktik değiştirip Jobs’ın hamle çizgisine öykünmektedir. Gates yazılım kadar donanım da üretiyor –Microsoft’un Zune ve Xbox adlı ürünleri Microsoft’un kendi “dijital merkez” anlayışının tam merkezindedir. Bütün parçaları kontrol etmek son otuz yıldır yanlış model olabilir ama önümüzdeki otuz yıl –dijital eğlence çağı– için doğru model budur.</p>

  <p class="normal">Bu yeni dönemde Hollywood ve müzik endüstrisi CD ve DVD’lere müzik ve filmlerin internetten teslim edilme olanaklarını ekliyor ve tüketiciler de bunları dinlemek ve izlemek için iPod gibi kullanımı kolay eğlence aletleri istiyor. Bunu sunacak olan Steve Jobs’ın modelidir. Apple’ın elindeki koz Mac işletim sisteminden iPhoto ve iTunes gibi uygulamalara kadar kendi yazılımını yapabiliyor olmasıdır.</p>

  <p class="solbaslik">Bir Kontrol Delisi Olarak Jobs</p>

  <p class="normal">Jobs sıradışı bir kontrol delisidir. Apple’ın yazılım, donanım ve tasarım işlerini kontrolü altında tutar. Apple’ın pazarlama ve online hizmetleri onun kontrolündedir. Çalışanların yediği yemekten ailelerine, yaptıkları iş konusunda verebilecekleri bilgilere kadar organizasyonun işleyişinin bütün yönlerini kontrol eder.</p>

  <p class="normal">Jobs Apple’a geri dönmeden önce şirket kayıtsızlığıyla ün kazanmıştı. Çalışanlar işe geç gidip erken çıkıyordu. Şirketin avlusunun çimenlerinde aylak aylak dolaşıyor, top oynuyor ya da köpeklerine frizbi atıyorlardı. Ama Jobs döndükten kısa bir süre sonra yeni bir titizlik ve yeni kurallar getirdi. Sigara içmek ve köpek getirmek yasaklandı ve şirket yeni bir ivedilik ve endüstri anlayışı kazandı.</p>

  <p class="normal">Bazıları, Jobs’ın şirketten tekrar gönderilmemek için sıkı bir kontrol sağlamak istediğini ileri sürer. Kontrolü sözde arkadaşı ve müttefiki John Sculley’e son verişinde Sculley onun şirketten sürülmesini sağlamıştı. Bazılarının öne sürdüğü varsayımlara göre, Jobs’ın kontrol etme eğilimi evlatlık edinilmiş olmasından kaynaklanan bir durumdur. Kontrolcü kişiliği öz anne ve babasının kendisini terk etmesinin getirdiği çaresizliğe karşı oluşturduğu bir tepkidir. Ama gördüğümüz gibi, Jobs’ın kontrol delisi eğilimlerinin son zamanlarda iyi bir iş çıkmasını sağlayan ve tüketici dostu aletlerin tasarımı için olumlu katkılar sağlayan bir etken olduğu ortaya çıkmıştır. Donanım ve yazılımın sıkı kontrolü, kullanım kolaylığı, güvenlik ve güvenilirlik olarak karşılığını vermektedir.</p>

  <p class="normal">Kökenleri ne olursa olsun Jobs’ın kontrol delisi eğilimleri efsane malzemesidir. Apple’ın kurulduğu ilk günlerde Jobs, ateşli bir şekilde açık, erişilebilir makineler yapmayı savunan arkadaşı ve kurucu ortağı Steve Wozniak ile kavga etti. Hackerların hackerı Wozniak bilgisayarların kolayca açılıp uyarlama yapılabilir olmasını istiyordu. Jobs ise tam tersini: kapalı ve değiştirilmesi olanaksız makineler. Jobs’ın çoğunlukla Wozniak’ın yardımı olmadan üretimini yönettiği ilk Mac’ler sadece uzun özel tornavidalarla açılabilen özel vidalarla sıkı sıkıya kapalı olarak çıkarıldı.</p>

  <p class="normal">Jobs, son olarak, yazılım geliştiricilerini neredeyse hemen başlangıçta iPhone’dan dışladı. Jobs’ın iPhone’u sunuşunu izleyen haftalarda iPhone’un kapalı bir platform olacağı yönünde büyük bir yaygara koparan blogcu ve uzmanlardan büyük bir protesto sağanağı geldi. iPhone Apple’dan başka bir yazılımı çalıştırmayacaktı. iPod son zamanların en gözde tüketici elektroniği platformlarından biri olarak konumlanmıştı ama yazılım endüstrisi için tam bir yasak meyveydi. Telefonun web tarayıcısında çalışan web uygulamaları dışında üçüncü taraf uygulamaları yasaktı. Pek çok eleştirmene göre geliştiricileri bu şekilde dışlamak Jobs’ın kontrol etme eğilimlerinin tipik bir özelliğiydi. Jobs, dışarıdaki programcıların aletinin mükemmel Zen’ine zarar vermesini istemiyordu.</p>

  <p class="normal">ZDNet’in başyazarı Dan Farber şöyle diyor: “Jobs yarattıklarının değersiz programcılar tarafından talihsizce mutasyona uğratıldığını görmek istemeyen güçlü iradeli, elitist bir sanatçıdır. Böyle bir durum, sokaktaki bir insanın bir Picasso tablosuna birkaç fırça vurması ya da bir Bob Dylan şarkısının sözlerini değiştirmesi gibi bir şeydir.”<sup class="calibre2"><a href="../Text/steve_split_203.html#footnote-100-177" id="footnote-100-177-backlink">[177]</a></sup></p>

  <p class="normal">Eleştirmenler üçüncü tarafların yazılımlarını yasaklamanın çok önemli bir hata olduğunu söylemiştir. Bu iPod’a öldürücü uygulamasına –onu mutlaka alınması gereken bir alet haline getirecek yaşamsal önemdeki yazılım parçasına– mal olacaktır. Kişisel bilgisayarların tarihinde başarılı donanımlar çoğu zaman özel bir yazılım parçası sayesinde başarıyı yakalamıştır: Apple II’deki VisiCalc, Mac’teki Aldus Pagemaker ve masaüstü yayıncılığı ve Xbox’taki Halo gibi.</p>

  <p class="normal">iPod ve iTunes ekosistemini ortaklara kapalı tutma stratejisi, uzmanlar tarafından Jobs’ın bütün kontrolü elinde tutma arzusunun başka bir örneği olarak da değerlendirilmektedir. Eleştirmenler Jobs’ın, rakiplerine iTunes online müzik mağazasından satın alınan şarkıların diğer üreticiler tarafından üretilen MP3-çalarlarda da çalınabilmesine izin verecek şekilde bir lisans vermesi gerektiğini ileri sürmektedir. Şu anda iTunes online müzik mağazasından satın alınan şarkılar, şarkı dosyalarına ekli Digital Rights Management olarak bilinen kopya koruma kodu nedeniyle sadece iPod’larda çalınabilmektedir.</p>

  <p class="normal">Başkaları Jobs’ın tam tersini yapması gerektiğini savunuyor; iPod’u Microsoft’un rakip Windows Media Player formatına açmasını. Windows bilgisayarlarında müzik dosyaları için varsayılan dosya formatı WMA’dır. Windows bilgisayarlarında açılan ya da Napster ve Virgin Digital gibi bir online mağazadan alınan CD’ler genellikle WMA dosyası olarak kodlanır. (iPod ve iTunes şu anda WMA dosyalarını alıp onları iPod’un seçili formatına –AAC– dönüştürebilmektedir.)</p>

  <p class="normal">Tahmin edilebileceği üzere, bazı eleştirmenler Jobs’ın bütün kontrolü elinde tutma yönündeki kökleşmiş gereksinimi nedeniyle iPod ya da iTunes’u Microsoft’un formatlarına ya da diğer dış ortaklara açmayı reddettiğini ileri sürüyordu. Rekabet halindeki Rhapsody müzik hizmetini işleten RealNetworks şirketinin kurucu CEO’su Rob Glacer <span class="ideitalik">New York Times</span> gazetesine Jobs’ın “ideoloji” adına ticari mantığı kurban ettiğini söylemişti. 2003’te konuşan Glacer şöyle diyordu: “Artık Apple’ın neden şu andan itibaren beş yıl ortam yürütücüsü pazarının yüzde 3 ila 5’ini elinde tutacağı kesinlikle açıktır... Dünya tarihinde melezleştirme daha iyi sonuçlar vermiştir.”<sup class="calibre2"><a href="../Text/steve_split_204.html#footnote-100-178" id="footnote-100-178-backlink">[178]</a></sup></p>

  <p class="normal">Glacer ve diğer karşı çıkanlar eski zamanların Windows-Mac savaşıyla açık bir benzerlik görebiliyordu: Apple’ın Mac’in kullanım lisansını kimseye vermek istememesi şirketin bilgisayar pazarında ilk başlardaki ezici liderliğini yitirmesiyle sonuçlanmıştı. Microsoft, kendi işletim sisteminin kullanım lisansını her isteyene vererek hızla baskın bir konuma yükselirken Apple oyuncaklarını kendine saklamıştı. Sonuçta Mac Windows’tan çok daha ileri olmasına karşın pazarın çok ince bir dilimine mahkum oldu.</p>

  <p class="normal">Bazı eleştirmenler aynı şeyin iPod ve iTunes konusunda da olacağını, Jobs’ın bu oyunu diğerleriyle birlikte oynamak istememesinin Apple’ın PC alanında uğradığı bozguna dijital müzikte de uğraması ile sonuçlanacağını ileri sürmüştür. Gözlemciler en sonunda Microsoft’un PlaysForSure sertifikası gibi her gelene lisans veren açık bir sistemin düzinelerce online müzik mağazası ve MP3-çalar üreticisi tarafından kabul edilip Apple’ın tek başına yapma yaklaşımına baskın geleceğini savunmuştur. Eleştirmenler Apple’ın açık bir pazardan doğal bir biçimde yükselen sert bir rekabetle karşılaşacağını söylüyorlardı. Fiyat ve ürün özellikleri konusunda birbirini geçmek isteyen rakip üreticiler bir yandan aletlerini geliştirirken diğer yandan da fiyatları sürekli aşağı çekeceklerdi.</p>

  <p class="normal">Apple ise sadece kendi mağazalarında satılan şarkıları çalabilen pahalı ortam yürütücülerinin bulunduğu ütopik dünyasına sıkışıp kalacaktı. Eleştirmenlere göre bu bir Steve Jobs klasiğiydi: iPod’u kendine saklama arzusu aletin sonunu getirecekti. Microsoft ise ortaklarından oluşacak lejyonlarla Mac’e yaptığının aynısını iPod’a da yapacaktı.</p>

  <p class="normal">Ve ilk başta diğer yazılım geliştiricilere kapalı olan iPhone’un çıkışıyla yine aynı eleştiriler başladı. iPhone’da Apple ve Google çıkışlı birkaç uygulama –Google haritaları, iPhoto ve iCal– vardı ve o da üçüncü taraftan geliştiricilere açık değildi.</p>

  <p class="normal">Program geliştiricilerin programlarını alete yerleştirme arzusu en baştan açıkça belli oluyordu. Piyasaya sürülmesinin sadece birkaç gün sonrasında iPhone’lar girişimci hackerlar tarafından açılmış sahiplerine çeşitli uygulamaları yükleme olanağı vermişti. Birkaç hafta içinde iPhone için zekice tasarlanmış yön bulucular ve inovatif oyunlar dahil iki yüzden fazla uygulama geliştirilmişti.</p>

  <p class="normal">Ama bu uygulamaların eklenmesi bir güvenlik açığından kaynaklanmış ve Apple bir yazılım güncellemesi ile bu açığı hemen kapatmıştı. Bu güncelleme aynı zamanda bazı iPhone sahiplerinin –aslında oldukça yüksek sayıda bir kısmının– telefonlarını AT&amp;T hizmet sağlayıcısından “kurtarıp” telefonun başka kablosuz hizmet sağlayıcılarla kullanılmasına olanak veren bazı açıkları da kapatmıştı. (Apple 25 bin kadar büyük bir sayıda iPhone’un AT&amp;T’ye kayıtlı olmadığını ve bunun satılan altı telefondan birinin pek çoğu muhtemelen yurtdışında olan başka hizmet sağlayıcılarla kullanıldığı anlamına geldiğini açıkladı.)</p>

  <p class="normal">Bu güncelleme bazı iPhone’ları, özellikle de hacklenmiş olanları kullanılmaz hale getirdi. Bu, Apple’ın isteyerek yaptığı bir sonuç gibi görünmüyor olsa da bu kadar çok telefonun “bloke edilmesi” bir PR kabusuna dönüştü. Birçok eleştirmen, müşteri ve blogcuya göre bu Apple’ın en kötü yüzüydü: Ürünleriyle oynama cüretini gösterdikleri için aletlerini çalışmaz hale getirerek ürünü ilk olarak kullananlara ve sadık müşterilere bir pislik gibi davranmak.</p>

  <p class="normal">Yazılım geliştiriciler de Apple’ı smartphone pazarında Microsoft, Google, Nokia ve Symbian gibi rakiplerin önüne geçme fırsatını tepmekle suçlayarak bir şok ve öfke içinde tepki gösteriyordu. Apple bu öfkeyi dindirmek için 2008 Şubat’ında bir yazılım geliştirme kiti ile iPhone’u üçüncü tarafların yazılımlarına açma planını duyurdu.</p>

  <p class="solbaslik">Widget’ları Kontrol Etme</p>

  <p class="normal">Jobs’ın bütün parçaları kontrol etme arzusunun hem düşünsel hem de pratik temelleri vardır. Bu, sadece kontrol altında tutmuş olmak için kontrol altında tutma arzusu değildir. Jobs bilgisayar ve akıllı telefonlar gibi karmaşık aletleri gerçek anlamda kitlesel pazar ürünlerine dönüştürmek ister ve bunu yapmak için de Apple’ın aletlerin kontrolünü kısmen tüketiciden alması gerektiğine inanır. iPod buna iyi bir örnektir. Neredeyse bütün işlemler iTunes yazılımı ve iTunes mağazasına yaptırılarak bir MP3-çaların yönetiminin karmaşıklıkları tüketiciden gizlenmiştir. Evet, tüketiciler istedikleri online mağazadan müzik satın alamıyor ama o zaman da yani müzik iPod’a yüklendiğinde alet donup kalmıyor. Bu da işin pratik yönü. Donanım ve yazılımın bu sıkı bütünleşmesi daha yönetilebilir ve öngörülebilir bir sistem meydana getiriyor. Kapalı bir sistem seçenekleri sınırlandırır ama daha istikrarlı ve daha güvenilir olur. Açık bir sistem ise çok daha kırılgan ve güvenilmezdir –özgürlüğün bedeli budur.</p>

  <p class="normal">Jobs’ın kapalı sistemler inşa etme arzusunun ilk Macintosh bilgisayara kadar uzandığı açıkça görülebilir. Kişisel bilgisayarların ilk günlerinde bilgisayarlar güvenilmez olmalarıyla ün salmıştı. Sürekli çökme, donma ve yeniden başlatmalara maruz kalıyorlardı. Kullanıcıların bir belge üzerinde saatlerce uğraştıkları çalışmaları kaybettikleri gibi çalışmalarını başarılı bir şekilde yazdırmak için saatlerce uğraşabiliyorlardı. Bu, Apple’ın bilgisayarları kadar IBM, Compaq ya da Dell’in bilgisayarları için de geçerliydi.</p>

  <p class="normal">En büyük sorunlardan biri kullanıcıların grafik kartları, ağ kartları ve faks/modemlerle makinelerini yükseltme ve genişletmelerine olanak sağlayan genişletme yuvalarıydı. Bu yuvalar makinelerini özelleştirmek isteyen şirketler ve bilgisayar meraklıları arasında oldukça popülerdi. Bu müşterilerin birçoğunun önem verdiği konu şuydu: Bilgisayarlarının kendi amaçları doğrultusunda kolayca değiştirilebilmesini istiyorlardı. Ama bu genişletme yuvaları da ilk bilgisayarları son derece kararsız hale getiriyordu. Eklenen her bir donanımın bilgisayarın işletim sistemi ile çalışabilmesi için kendi sürücü yazılımının da yüklenmesi gerekiyordu. Sürücü yazılımları işletim sisteminin donanımı tanımasına yardımcı olur ve ona komutlar gönderir ama aynı zamanda diğer yazılımlarla çatışmalara neden olarak kilitlenmelere de yol açar. Daha da kötüsü bu sürücüler çoğu zaman kötü bir şekilde programlanıyordu: Özellikle ilk dönemlerde sorunlu ve güvenilmez oluyorlardı.</p>

  <p class="normal">1984’te Jobs ve Mac geliştirme ekibi çökme ve donmalara artık bir son vermeye çalışma kararı aldılar. Mac bilgisayarlarında genişletme yuvaları olmamasına karar verdiler. Eğer genişletilemezse bilgisayar bu tür sürücü uyuşmazlıklarından zarar görmeyecekti. Kurcalanma olmamasını sağlamak için bilgisayarların kasaları sıradan bir tornavida ile gevşetilemeyecek olan özel vidalarla sıkıca kapatıldı.</p>

  <p class="normal">Eleştirmenler bunu Jobs’ın kontrol delisi eğilimlerinin bir işareti olarak görüyordu. Makinesini sadece genişletilemez şekilde yapmakla kalmamış aynı zamanda onu sıkı sıkıya, kilitlercesine kapatmıştı. Jobs Mac’in “mükemmel makine” olacağı yönündeki arzusuyla övünmüştü ve işte şimdi bunu garanti altına alıyordu. Mac’in mükemmelliği kullanıcılara gönderildikten sonra bile devam edecekti. Onlardan bile korumak için sıkı sıkıya kapatılmıştı: Onlar da makineye bir zarar veremeyecekti.</p>

  <p class="normal">Ama amaç kullanıcıları cezalandırmak değildi; Mac’i daha kararlı ve daha az hata veren bir konumda tutmak ve programların birbiriyle bütünleşmesini sağlamaktı. Jobs’ın çocukluk arkadaşlarından ve Apple’ın ilk çalışanlarından biri olan Daniel Kottke şöyle diyor: “Sistemi kapalı tutmaktaki amaç daha önceki makinelerde ortaya çıkan kaosu önlemekti.”<sup class="calibre2"><a href="../Text/steve_split_205.html#footnote-100-179" id="footnote-100-179-backlink">[179]</a></sup></p>

  <p class="normal">Ayrıca, genişletme yuvalarının olmayışı da donanımın basitleştirilebilmesini ve üretiminin daha ucuza mal olmasını sağlıyordu. Mac zaten pahalı bir makine olacaktı; genişletme kartlarını çıkarmak onu biraz daha ucuz yapacaktı.</p>

  <p class="normal">Ama bu kararın hızla gelişen PC endüstrisinin başlangıcında yanlış bir karar olduğu ortaya çıktı. İlk Mac’in geliştirme ekibindeki parlak programcı Andy Hertzfeld’in dediği gibi: “Macintosh’un en büyük sorunu gayet netti; genişletilebilme kapasitesi sınırlıydı.” Hertzfeld makalesine şöyle devam ediyor: “Ama sorun aslında teknik olmaktan çok düşünseldi; her Macintosh’u birbiriyle özdeş yaparak hem kullanıcı hem de geliştiriciler için donanım genişlemesinin kaçınılmaz bir sonucu olan karmaşıklığı yok etmek istemiştik. Geçerli hatta bir bakıma cesur bir bakış açısıydı bu ama çok pratik değildi çünkü bilgisayar endüstrisinde her şey hâlâ bu bakış açısının işe yaramayacağı kadar büyük bir hızla değişiyordu.”<sup class="calibre2"><a href="../Text/steve_split_206.html#footnote-100-180" id="footnote-100-180-backlink">[180]</a></sup></p>

  <p class="solbaslik">Kontrol Deliliğindeki Erdemler:</p>

  <p class="solbaslik">Denge, Güvenlik ve Kullanım Kolaylığı</p>

  <p class="normal">Bugünlerde Apple’ın ürettiği makinelerin çoğunda genişletilebilme özelliği vardır. Apple’ın ürün dizisinin en ileri bilgisayarlarında çeşitli genişletme yuvaları vardır. Çok sıkı testler gerektiren sertifikasyon programları ve yeni programlama araçları sayesinde hem Mac’ler hem de Windows, yazılım sürücülerine çok daha iyi bir karşılama yapıyor. Ama yine de Mac bilgisayarları, denge konusunda Windows bilgisayarlarından çok daha iyi bir ün yapmıştır.</p>

  <p class="normal">Modern Mac’ler daha çok Windows’la aynı bileşenleri kullanıyor. Merkezi Intel işlemciden RAM’e kadar iç elemanlar neredeyse aynı. Hard diskler, video kartları, PCI yuvaları ve USB, WiFi ve Bluetooth için kullanılan çip kümeleri de öyle. İster Dell ya da HP’den isterse Apple’dan geliyor olsun bilgisayarların çoğunun iç elemanları karşılıklı olarak birbiriyle değiştirilecek kadar birbirinin aynıdır. Sonuç olarak artık bilgisayar işi eskisinden çok daha az uyumsuzluk göstermektedir. Yazıcı ya da web kamerası gibi birçok yan donanım her iki platforma da uyumludur. Microsoft’un Intellimouse modeli fareler, Mac bilgisayarına da uyumludur; hemen ve hatasız bir şekilde çalışırlar.</p>

  <p class="normal">Mac ile PC arasındaki en büyük fark işletim sistemidir. Apple, bilgisayar endüstrisinde, hâlâ kendi yazılımını kontrolünde bulunduran son şirkettir. Dell ve HP kendi işletim sistemlerinin lisansını Microsoft’a vermektedir. Sorun ise Microsoft’un işletim sisteminin yüzlerce –belki binlerce– farklı donanım elemanını desteklemek zorunda olması ve bu donanımların bilgisayarlara potansiyel olarak milyonlarca farklı şekilde bağlanabilecek olmasıdır. Apple bunu çok daha kolay yapar. Apple sadece iki ya da üç temel bilgisayar serisi üretir ve bunların çoğunun paylaştığı ortak elemanlar vardır. Mac mini, iMac ve MacBook bilgisayarlarının hepsi temel olarak aynı bilgisayarların farklı ambalajlarda sunulmasıdır.</p>

  <p class="normal">Bu açıdan bakılınca, Windows olağanüstü bir mühendislik başarısıdır. Desteklediği donanımların hacim ve kapsamı oldukça etkileyicidir. Ama Windows’un aynı düzeyde uyumluluk ve değişmezliği sağlamayı ummasının mümkün olmayacağı kadar çok değişken var. Microsoft’un donanımları daha uyumlu hale getirme yönündeki –Tak ve Çalıştır– temel girişimi, Tak ve Çatıştır şekline dönüşmüştü çünkü çok sayıda yazılım ve donanım kombinasyonu vardı ve sonuçları öngörmek olanaksızdı.</p>

  <p class="normal">Diğer yandan, Apple’ın destekleyeceği daha küçük bir donanım tabanı vardır ve sonuçlar çok daha öngörülebilirdir. Ayrıca eğer ters giden bir şey olursa aranması gerekecek bir şirket vardır. Dell ya da Compaq müşterileri, donanım üreticisinin Microsoft’u, Microsoft’un da donanım üreticisini suçladığı telefon desteği cehenneminden çok korkar.</p>

  <p class="normal">“PlaysForShit.” Örneğin Microsoft’un 2005’te çıkarılan PlaysForSure adlı müzik sistemini ele alalım. Düzinelerce online müzik şirketi ve taşınabilir ortam yürütücü aygıta lisansı verilen PlaysForSure’un iPod’u bitirmesi düşünülüyordu. Daha fazla sayıda rakip ve daha iyi fiyatlar sunacaktı. Ama sistem inanılmaz derecede güvensizdi.</p>

  <p class="normal">Ben de bu sistemle kabus gibi deneyimler yaşadım. Sorunlar olduğunu biliyordum ama bu kadar bayağı olması beni şok etti. Amazon.com 2006’da Amazon Unbox adlı bir video indirme hizmeti başlattı. Görkemli bir şekilde başlatılan bu hizmet, “istendiğinde ücret karşılığı” sadece bir tek tıklamayla hızlı ve kolay bir şekilde bilgisayara indirilebilecek yüzlerce film ve televizyon programı sunuyordu. Hizmet, videonun tıpkı benim deneme yaptığım 8 Gigabyte’lık bir SanDisk gibi PlaysForSure kullanan aygıtlara kopyalanabileceğini vaat ediyordu.</p>

  <p class="normal">Ama aslında Amazon sunduğu videonun PlaysForSure aygıtlarında oynatılabileceğini vaat etmiyordu; PlaysForSure aygıtlarında oynatılabilmesi <span class="ideitalik">olasıdır</span>, diyordu. Amazon internet sitesi “Eğer aygıtınız PlaysForSure uyumlu ise çalışabilir” diyordu. Çalış<span class="ideitalik">abilir?</span> Elbette bu bir şaka, değil mi? PlaysForSure’un mesajı ortam dosyası kesinlikle çalacak şeklindeydi. Kahretsin, çalmadı! Aygıtı takıp çıkararak, bilgisayarı kapatıp yeniden başlatarak, yazılımı silip yeniden kurarak ve yardım bulma umuduyla internette araştırma yaparak saatlerce uğraştıktan sonra vazgeçtim. Hayat çok kısa!</p>

  <p class="normal">Sorun, Microsoft’un bilgisayar üzerinde çalışan yazılımı yapması ama aygıtı kontrol eden yazılımı ise SanDisk’in yapmasıdır. Zaman içinde Microsoft hataları ve güvenlik sorunlarını gidermek için PlaysForSure yazılımına çeşitli güncellemeler yapmıştır ama yeni yazılımla doğru çalışması için SanDisk aygıtları da güncellenmek zorundadır. Microsoft ve SanDisk güncellemeleri koordine etmeye çalışıyor olmalarına karşın bazen anlaşmazlıklar ve gecikmeler yaşanıyordu. İşin içine daha fazla şirket girdikçe karşılaşılan sorunlar da o kadar içinden çıkılmaz hale geliyordu. Microsoft düzinelerce online mağazayı ve her biri düzinelerce farklı model geliştiren düzinelerce aygıt üreticisini destekleme mücadelesi verdi. Donanım şirketleri Microsoft’u abone olunan şarkıların transferinde yaşanan hatalar ve hatta bilgisayarların bağlanan aygıtı tanımaması gibi sorunları çözmeye ikna etmek için büyük çabalar gösterdiler. Real yöneticilerinden biri olan Anu Kirk, CNet’e “Onlara hataları düzelttiremiyoruz”<sup class="calibre2"><a href="../Text/steve_split_207.html#footnote-100-181" id="footnote-100-181-backlink">[181]</a></sup> diyordu.</p>

  <p class="normal">Ayrıca arıza arama çabalarının tümü kullanıcı tarafından yapılmak zorundaydı; kullanıcının en son güncellemeleri araması ve yüklemesi gerekiyordu.</p>

  <p class="normal">Apple ise benzer yükseltmeleri iTunes yazılımı ile on milyonlarca iPod’a hızlı ve etkili bir şekilde ulaştırabiliyordu. iPod yazılımının yeni bir sürümü olduğu zaman iPod bilgisayara takılınca iTunes onu otomatik olarak –elbette kullanıcının izniyle– hemen güncelliyordu. Son derece etkili ve otomatiğe alınmış bir sistemdi ve hâlâ da öyle. Sadece bir yazılım uygulaması ve temel olarak (farklı modelleri olsa da) desteklenmesi gereken bir tek aygıt var.</p>

  <p class="normal">Zamanında, Apple’ın online müzik pazarında büyüyen tekeline ve iPod ile iTunes arasındaki sıkı bütünleşmeye birçok eleştiri getirilmişti. Düşünsel anlamda Apple sistemine kilitlenmeye karşı olsam da en azından bu sistem çalışıyor. Birkaç yıldır iPod kullanıyorum ve iPod deneyiminin ne kadar sorunsuz işlediğini unutmak oldukça kolay. Çünkü aletlerde bir sorun ortaya çıkınca durup düşünüyor ve farkına varıyorsunuz. Oysa iPod kullandığım bu yıllar boyunca hiçbir sorun yaşamadım –ne dosya kaybı ne senkronizasyon hatası ne de batarya ya da hard disk arızası.</p>

  <p class="normal">Denge ve Kullanıcı Deneyimi: iPhone. Mac’i sattıran en önemli özelliklerden biri iLife uygulamaları süitidir: iTunes, iPhoto, Garageband vb. Bu uygulamalar günlük yaratıcı etkinlikler için tasarlanmıştı: dijital fotoğrafları saklamak ve düzenlemek; basit filmler yapmak; MySpace sitesine göndermek için şarkılar kaydetmek gibi.</p>

  <p class="normal">iLife uygulamaları Mac’i Mac yapan özelliklerin önemli bir bölümünü oluşturur. Windows’ta böyle bir şey yoktur. Steve Jobs sık sık buna ayırt edici bir özellik olarak işaret eder. Bu, Microsoft Office’in sadece Mac’te bulunan özel bir sürümü gibidir ama iş için değil eğlence için, yaratıcı projeler içindir.</p>

  <p class="normal">iLife’ın sattıran özelliklerinden biri uygulamaların birbirleriyle sıkı bir şekilde kenetlenmiş olmasıdır. Fotoğraf uygulaması iPhoto, iTunes’da saklanan müzik parçalarının hepsinden haberdardır ve bu özellik fotoğraflarla bir slayt gösterisi hazırlanırken müzik eklemeyi kolaylaştırır. İnternet sitesi hazırlamada kullanılan iWeb uygulaması ise iPhoto’daki bütün resimlere erişim sağlayabilir ve bu da iki tıklama ile bir online galeriye fotoğraf yüklemeyi sağlar. Ancak Mac’teki bütünleşmişlik sadece iLife’ın süitiyle sınırlı değildir. Bütün çevrim kartı boyunca bütün Apple yazılımları birbirleriyle bütünleşmiş durumdadır: Address Book iCal ile, iCal ise iSync ile ve iSinc de Address Book ile bütünleşiktir ve bu böyle zincirleme gider. Bu düzeyde bir birlikte çalışabilirlik özelliği Apple’a özgüdür. Microsoft’un Office süiti de benzer düzeyde bir bütünleşme sunuyor ama bu sadece ofisle birlikte gönderilen üretkenlik uygulamaları ile sınırlıdır. Bütün sistemi kapsamaz.</p>

  <p class="normal">Aynı bütünleşme felsefesi ve kullanım kolaylığı iPhone’a kadar uzanmaktadır. Jobs iPhone’u şirket dışındaki geliştiricilere kapattığı için çok eleştiri aldı ama bunu sabitlik, güvenlik ve kullanım kolaylığını güvenceye almak için yapmıştı. Jobs bunu <span class="ideitalik">Newsweek</span> dergisine şöyle açıklamıştır: “Telefonunuzun açık bir platform olmasını istemezsiniz. Çalışması gerektiği zaman çalışmasını istersiniz. Cingular da (AT&amp;T değil) Batı Kıyısı ağının bazı uygulamalar karışıklık yarattığı için çöktüğünü görmek istemez.”<sup class="calibre2"><a href="../Text/steve_split_208.html#footnote-100-182" id="footnote-100-182-backlink">[182]</a></sup></p>

  <p class="normal">Jobs haylaz bir uygulamanın bütün bir hücresel telefon ağını çökerteceğini söylerken mübalağa yapmış olmasına karşın bir tek telefon için bu elbette mümkündür. Açık platform yaklaşımının Windows’a (ve evet daha az bir dereceye kadar da Mac OS X sistemine) ne yaptığına bir bakın –virüsler, truva atları ve casus programlar dünyası haline geldi. Bundan nasıl kaçınılır? iPhone kapalı bir platform haline getirilerek. Jobs’ın çıkış noktası estetiğe değil kullanıcı deneyimine dayanıyor. En iyi kullanıcı deneyimini sunmak için yazılım, donanım ve kullanıcıların bağlantı kurduğu hizmetler sıkı bir biçimde bütünleşmiş olacak. Bazıları bunu bir tür kilitleme olarak görmesine karşın Jobs’a göre bu iPhone’dan zevk almak ile kafa karıştırıcı markasız cep telefonunun verdiği eziyet arasındaki farkı oluşturmaktadır. Ben iPhone’u alırım. Bütün parçaları Apple kontrol ettiği için iPhone daha dengeli, daha bütünleşmiş bir hizmet ve daha hızlı bir inovasyon sunabilir.</p>

  <p class="normal">Eğer birlikte çalışmak üzere tasarlanırlarsa, aygıtlar iyi çalışacaktır ve eğer bir sistemin bütün parçaları aynı çatı altında geliştirilirse yeni özellikler eklemek de daha kolay olur. Samsung televizyonları arıza çıkarmaz çünkü Samsung donanım kadar yazılıma da özen gösterir. TiVo da öyledir.</p>

  <p class="normal">Apple’ın iPhone/iPod/iTunes sistemi elbette mükemmel değil. O da çöker, donar ve dosyaları kaybeder. Apple’ın uygulamalarının bütünlük içinde olması birçok yarar sağlar ama bu daha iyi hizmetler çıktığı zaman Apple’ın bazen çok fazla içine kapalı kalması anlamına da gelir. Pek çok insana göre Flickr fotoğraf yükleyip paylaşma konusunda daha iyi bir hizmet sunuyor ama kullanıcıların Apple’ın web hizmetlerine fotoğraf göndermeyi kolaylaştırmak için üçüncü taraflarca yapılan bir eklentiyi bilgisayarlarına indirmeleri gerekiyor. Mac’ler hâlâ çöküyor ve bilgisayara takılan yan donanımlar bazen tanınmayabiliyor –ama genel olarak bunların denge ve uyumluluğu Windows’tan daha iyi. Jobs’ın kontrol deliliği sayesinde.</p>

  <p class="solbaslik">Sistem Yaklaşımı</p>

  <p class="normal">Jobs’ın bütün parçaları kontrol etme arzusunun Apple’ı tamamen yeni bir ürün yaratma yöntemine yönlendiren beklenmedik bir sonucu ortaya çıkmıştır. Apple artık tek başına bilgisayar ve cihazlar yapmak yerine bütüncül iş sistemleri üretiyor.</p>

  <p class="normal">Jobs bu sistemleri ilk olarak 2000 yılında iMovie 2’yi geliştirirken düşünmeye başladı. iMovie, pazardaki ilk kullanıcı dostu video düzenleme uygulamalarından biriydi. Bu yazılım insanların bir video kamera ile çekimler yapıp bu çekimleri renklendirme, film müziği ekleme, jenerik hazırlama ve benzeri düzenlemelerle gösterişli bir filme dönüştürmelerine yardımcı olmak için tasarlanmıştır. Sonraki sürümleri ile hazırlanan bu filmler internette yayınlanabiliyor ya da büyükanneye gönderilmek üzere DVD’ye kaydedilebiliyordu.</p>

  <p class="normal">Jobs yazılımdan son derece memnun olmuştu –kendisi bir dijital video âşığıdır– ama kısa bir süre sonra iMovie’nin büyüsünün sadece yazılıma tıkılıp kalmaması gerektiğini fark etti. Daha işlevsel olması için yazılımın diğer birkaç parça ile birlikte kullanılması gerekiyordu: video kamera için daha hızlı bir tak çalıştır bağlantısı; kamerayı tanıyan ve otomatik bir bağlantı sağlayan bir işletim sistemi; bir de video kodları ve gerçek zamanlı video efektleri sağlayan bir temel multimedya yazılımı süiti (QuickTime). Jobs PC alanında bütün bu öğeleri barındıran fazla şirket kalmadığını düşünüyordu.</p>

  <p class="normal">Jobs 2001 yılında Macworld’de şöyle diyordu: “Apple’ın bu işi yapmaya son derece uygun olduğunu fark ettik çünkü biz bu işte bütün bu bileşenleri tek çatı altında barındıran tek şirketiz. Biz bunun eşsiz bir güç olduğunu düşünüyoruz ve bunu iMovie sayesinde fark ettik; bu yazılım bir video kamera gibi dijital bir aleti on kat daha değerli hale getirebiliyor. Bu sizin için on kat daha fazla değer taşıyor.”</p>

  <p class="normal">Jobs, iMovie’yi pazara sürdükten sonra yüzünü dijital videodan dijital müziğe çevirdi ve kariyerinin en büyük başarısını gerçekleştirdi. Jobs’ın yeni sistem yaklaşımının en iyi örneği, tek başına bir müzikçalar değil aygıt, bilgisayar, iTunes yazılımı ve online müzik mağazasının bir bileşimi olan iPod’dur.</p>

  <p class="normal">İlk iPod’un donanım geliştirme çalışmalarının yönetmiş olan iPod Bölümü kıdemli başkan yardımcısı Tony Fadell şöyle diyor: “Bence onlarca yıl boyunca ürünün tanımı değişmiştir. Ürün artık iTunes Müzik Mağazası, iTunes, iPod ve iPod’da çalışan yazılımdır. Birçok şirket gerçekten kontrolü elinde tutamıyor ya da gerçekten bir sistem oluşturmak için işbirliği içinde çalışamıyor. Biz gerçekten bir sistem üzerindeyiz.”<sup class="calibre2"><a href="../Text/steve_split_209.html#footnote-100-183" id="footnote-100-183-backlink">[183]</a></sup></p>

  <p class="normal">iPod’un ilk günlerinde pek çok kişi Apple’ın kısa süre içinde rakipler tarafından geride bırakılacağını düşünüyordu. Basın sürekli olarak son çıkan “iPod öldürücü” ürünlerin çığırtkanlığını yapıyordu. Ama Microsoft’un Zune adlı aygıtı çıkana dek bütün diğer aletler temel olarak tek başına birer cihazdı. Apple’ın rakipleri yazılım ve onu destekleyen hizmetler üzerinde değil sadece alet üzerinde yoğunlaşıyordu.</p>

  <p class="normal">Apple’ın donanım bölümünün, iPod’un ilk birkaç neslinin gelişimini yönetmiş olan eski başkanı Jon Rubinstein, rakiplerin iPod’u kısa süre içinde bitirebileceğine inanmıyor. Bazı eleştirmenler iPod’u Sony’nin en sonunda benzerleri tarafından gölgede bırakılmış olan Walkman’ine benzetiyor. Ama Rubinstein iPod’un aynı sona uğramasının mümkün olmadığını söylüyor: “iPod’un taklit edilmesi temel olarak Walkman’den daha zordur. iPod, her biri diğeriyle koordineli çalışan farklı öğelerin oluşturduğu, bütünlük içinde bir ekosistem içermektedir: donanım, yazılım ve internet üzerindeki iTunes müzik mağazamız.”<sup class="calibre2"><a href="../Text/steve_split_210.html#footnote-100-184" id="footnote-100-184-backlink">[184]</a></sup></p>

  <p class="normal">Bugünlerde Apple ürünlerinin çoğu benzer bir şekilde donanım, yazılım ve online hizmetler bileşiminden oluşuyor. Televizyonları WiFi aracılığıyla bilgisayarlara bağlayan AppleTV de başka bir birleşik üründür: bu ürün, televizyona kablolarla bağlanan bir kutu, onu evdeki diğer bilgisayarlara –hem Mac hem de Windows bilgisayarlarına– bağlayan bir yazılım ve televizyon programları ve filmler satın alıp indirmek için kullanılan iTunes yazılım ve mağazasından oluşmaktadır. iPhone ise bir elcihazı, onu bilgisayarla senkronize eden iTunes yazılımı ve mesajları kontrol etmeyi kolaylaştıran Visual Voicemail gibi şebeke hizmetlerden oluşmaktadır.</p>

  <p class="normal">Apple’ın iLife uygulamalarının bazıları Net.Apple’ın fotoğraf yazılımı olan iPhoto ile bağlanarak “photocasting” denilen bir mekanizma aracılığıyla internet üzerinden fotoğraf paylaşabilir, baskı ya da fotoğraf albümü siparişi verebilir. iMovie’de ise ev çekimi videoları ana sayfalara göndermek için bir aktarım fonksiyonu vardır; Apple’ın yedekleme uygulamaları önemli verileri online olarak saklayabilir; iSync yazılımı ise çoklu bilgisayarlar arasındaki takvim ve kişisel bilgileri eşzamanlı hale getirebilir. Elbette bunların hiçbiri sadece Apple’a özgü hizmetler değil ama donanım, yazılım ve hizmetler modelini bu kadar kapsamlı ve etkili bir biçimde kucaklayan şirket sayısı da çok değil.</p>

  <p class="solbaslik">Dikey Bütünleşmenin Geri Dönüşü</p>

  <p class="normal">Apple’ın rakipleri dikey bütünleşmenin ya da bütüncül sistem yaklaşımının erdemlerini anlamaya başlıyorlar. Nokia, 2006 Ağustos’unda, başka şirketlere birkaç “beyaz bandrollü” müzik mağazası kurmuş olan Loudye adlı bir müzik lisanslandırma şirketini satın aldı. Nokia bu adımla ürettiği multimedya telefon ve elaygıtları için kendi iTunes hizmetini başlatmak istiyordu.</p>

  <p class="normal">2006’da RealNetworks de Apple’ın ardından ABD’nin iki numaralı ortam yürütücü aygıt üreticisi olan SanDisk ile donanım ve yazılım ürünlerini iPod tarzında pazara sunmak için bir birlik oluşturdu. Aracıyı –Microsoft’u– devre dışı bırakan bu şirketler onun yerine daha sıkı bir bütünlük olanağı sunan Real şirketinin Helix dijital haklar yönetimini seçtiler.</p>

  <p class="normal">Donanım alanında onlarca yıllık uzmanlığı olan ama neredeyse hiç ya da çok az yazılım deneyimi olan Sony devi ise bu apayrı ürün grupları arasındaki gelişimi koordine etmek için California’da bir yazılım gurubu kurdu.</p>

  <p class="normal">Bu grup Sony’nin “donanım çarı” ilan edilen eski bir Apple yöneticisi Tim Schaaf tarafından yönetilmektedir. Schaaf, Sony’nin birçok ürünü için tutarlı ve ayırt edici bir donanım platformu geliştirmekle görevlendirilmiştir. Ayrıca her biri kendi “silo”sunda çalışan ayrı ürün grupları arasında bir eşgüdüm geliştirmeye de çalışacaktır. Sony’de tarihsel olarak izole ürün grupları arasında fazla bir çapraz polinasyon olmamaktadır ve aynı konularda tekrar tekrar çalışmalar yapılmasına karşın çok fazla birlikte çalışma yoktur.</p>

  <p class="normal">Sony’nin Japon olmayan ilk CEO’su Sir Howard Stringer şirketi yeniden organize ederek bu sorunlara eğilmesi için Schaaf’ın yazılım geliştirme grubunu güçlendirdi. Sir Howard CBS televizyonundaki <span class="ideitalik">60 Minutes</span> programında şöyle diyordu: “iPod’un Sony için bir uyanış çağrısı olduğuna şüphe yok. Bunun anlamı şu; Steve Jobs yazılımda bizden daha iyi.”</p>

  <p class="normal">En önemlisi, Microsoft da dijital bir optik disk kutusu ve bir online mağazadan oluşan bileşik bir ortam yürütücü aygıt olan Zune için kendi PlaysForSure sistemini terk etti.</p>

  <p class="normal">Microsoft PlaysForSure sistemini desteklemeye devam etme güvencesi vermiş olmasına karşın onun dikey olarak bütünleşik yeni Zune müzik sistemine geçme yönündeki bu kararı yatay yaklaşımının başarısızlığa uğradığının açık bir göstergesiydi.</p>

  <p class="solbaslik">Zune ve Xbox</p>

  <p class="normal">Zune, teknoloji alanında araştırmalar yapan gazeteci Walt Mossberg’in Microsoft’un içindeki “küçük Apple”<sup class="calibre2"><a href="../Text/steve_split_211.html#footnote-100-185" id="footnote-100-185-backlink">[185]</a></sup> olarak tanımladığı, şirketin özel bir donanım/yazılım atölyesi olan Entertainment and Devices Division tarafından geliştirilmiştir. Microsoft’ta adım adım yükselmiş olan şirketin emektarı Robbie Bach’ın başında bulunduğu bu bölüm Zune müzikçalarlar ve Xbox oyun konsollarından sorumludur. Bölüm, Apple gibi kendi donanımını ve yazılımını üretir ve aygıtlarının bağlandığı sosyal hizmetler ve online mağazaları işletir. Bölüm, 2007 baharında pazara yeni bir ürün sürdü; Surface adlı interaktif, dokunmatik ekranlı bir masaüstü masa biçiminde tasarlanıp masanın üst yüzeyi ekran olarak kullanılan bir ürün.</p>

  <p class="normal">Bölüm, Apple kadar Sony ve Nintendo’yu da andırıyor ve “birleştirilmiş eğlence” adını verdiği bir strateji izliyor –Microsoft’un internet sitesine göre “müzik, oyun, video ve mobil iletişim yoluyla yeni ve iddialı, markalı eğlence deneyimleri.”</p>

  <p class="normal">Bach <span class="ideitalik">San Francisco Chronicle</span> gazetesine şöyle demiştir: “Bu ürün ortamınız ister müzik ya da video isterse fotoğraf ya da oyunlar ya da ne olursa olsun fark etmez, nerede olursanız olun ya da ne aracılığıyla –ister bir PC, Xbox ya da bir Zune isterse bir cep telefonu olsun, hangisi çalışıyorsa ya da nerede çalışıyorsa– söz konusu ortamınıza erişim sağlayabilme fikrinden doğmuştur. Microsoft bunu yapabilmek için şirket içinden çeşitli bölümlerdeki varlıklarını bu bölüme aktarmıştır... Sadece video, müzik, oyun ve mobil iletişim gibi belirli alanlarda çalışma yapıyoruz ve ayrıca bunların hepsinin uyumlu, mantıklı bir şekilde bir araya gelmesini sağlamaya çalışıyoruz.”<sup class="calibre2"><a href="../Text/steve_split_212.html#footnote-100-186" id="footnote-100-186-backlink">[186]</a></sup></p>

  <p class="normal">Ama bir şirketin bunların hepsinin uyumlu, mantıklı bir şekilde bir araya getirmesi için bütün bileşenleri kontrol ediyor olması gerekir. Teknoloji dilinde, buna “dikey bütünleşme” denir.</p>

  <p class="normal"><span class="ideitalik">Chronicle</span> Bach’tan Apple ve Microsoft’un tüketici aygıtlarına yaklaşımlarını –yatay ve dikey bütünleşmeyi– karşılaştırmasını istediğinde Bach rakibinin yaklaşımının gücünü kabul etmeden önce lafı biraz dolandırır: “Bazı pazarlarda tercih ve genişliğin yararları önemli ve başarılı bir rol oynar. Diğer yandan diğer bazı pazarlar vardır ve buralarda insanlar dikey olarak bütünleşmiş çözümlerin kullanım kolaylığını ararlar. Ve Apple iPod’uyla dikey olarak bütünleşmiş bir çözümün kitlesel bir biçimde başarılı olabileceğini göstermiştir.” Bach kendi bölümünün dikey olarak bütünleşmiş modeli uyguladığını kabul etmiştir: kendi bölümü donanım, yazılım ve online hizmetleri harmanlamaktadır. Bach şöyle diyordu: “Pazar tüketicilerin bunu istediğini gösterdi.”</p>

  <p class="solbaslik">Tüketici Ne İstiyor?</p>

  <p class="normal">Bugünlerde ürünlerden değil “çözümler” ya da “müşteri deneyimleri” konularından söz eden teknoloji şirketlerinin sayısı gittikçe artıyor. Microsoft’un Zune müzikçalarını duyuran basın bildirisinin başlığı şuydu: “Microsoft 14 Kasım’da Zune Deneyimini Tüketicilerin Ellerine Teslim Ediyor.” Duyuruda aygıta değil Zune’un WiFi paylaşım özellikleri ile müzikseverleri internet üzerinden ve yüz yüze birbirine bağlamak dahil kusursuz bir müşteri deneyimine vurgu yapılıyordu. Bu, Microsoft’un söylediğine göre “birleştirilmiş eğlence için baştanbaşa bir çözüm” olmuştu.</p>

  <p class="normal">Pazar araştırma firması Forrester Research Aralık 2005’te bir araştırma raporu yayınladı: “Ürün değil dijital deneyim satın.” Forrester tüketicilerin yüksek çözünürlüklü büyük televizyonlar gibi pahalı, yeni oyuncaklara bir servet harcadığına ama bunlara yaşam veren yüksek çözünürlüklü kablolu hizmetler gibi hizmetleri satın almaya fazla yanaşmadığına işaret ediyordu. Firmanın önerisi şuydu: “Bu açığı kapatmak için dijital endüstrilerin tek başına aygıtlar ve hizmetler satmaktan vazgeçmesi ve dijital deneyimler –bir tek uygulamanın kontrolü altında baştanbaşa bütünleşik ürün ve hizmetler– sunmaya başlaması gerekir.”<sup class="calibre2"><a href="../Text/steve_split_213.html#footnote-100-187" id="footnote-100-187-backlink">[187]</a></sup> Tanıdık geliyor mu?</p>

  <p class="normal">2007 Eylül’ünde San Francisco’daki özel bir basın toplantısında Steve Jobs yüzünde büyük bir gülümsemeyle sahneye atladı ve iPod’un inceliğini sundu: parmakla kontrol edilen ilk iPod. Jobs 90 dakikalık sunum sırasında tamamen yenilenmiş bir iPod ürün dizisi ve binlerce Starbucks dükkanına kurulacak WiFi müzik mağazalarını da içeren bereketli Noel şekerleri gibi açıklamalar yaptı.</p>

  <p class="normal">Pazar araştırma firması Creative Strategies’in başkanı, onlarca yıldır teknoloji endüstrisini izleyen ve her gelişmeye yakından tanıklık etmiş olan endüstri analisti Tim Bajarin kolayca şaşıracak biri değildir. Ancak Jobs’ın sunumundan sonra koltukların arasındaki koridorda gazetecilerle konuşurken inanmakta güçlük çeken bir havada başını sallıyordu. Bajarin bütün maddeleri –yeni iPod’lar, WiFi müzik mağazası, Starbucks’la işbirliği– birer birer sayarak Apple’ın her fiyat diliminde tamamen öldürücü aygıtlar dizisine ve kuşatıcı bir ortam iletim sistemine sahip olduğuna dikkat çekiyor ve şöyle diyordu: “Microsoft ve Zune’un böyle bir şeyle nasıl rekabet edeceğini bilemiyorum. Endüstriyel tasarım, yeni kurallar getiren fiyatlandırma modelleri, inovasyon, WiFi.” Artık başını daha bir kuvvetle sallıyordu: “Sadece Microsoft değil. Endüstrideki hangi şirket bununla rekabet edebilir?”</p>

  <p class="normal">Apple’ı kurmasından itibaren geçen otuz yıl içinde Jobs dikkat çekici bir tutarlılık içinde kalmıştır. Mükemmellik talebi, harika tasarım peşinde koşması, pazarlama içgörüsü, kullanım kolaylığı ve uyumluluk konularındaki ısrarı, bütün bunlar en başından beri vardı. Doğru içgüdüler yanlış zamandaydı.</p>

  <p class="normal">Bilgisayar endüstrisinin ilk günlerinde –anabilgisayarlar ve merkezi veri işlem merkezleri döneminde– oyunun adı dikey bütünleşmeydi. Anabilgisayar işinin devleri IBM, Honeywell ve Burroughs yerinde araştırma yapıp sistemleri tasarlayarak kurmak için klasik giyimli uzmanlar ordusu görevlendirirdi. Bu uzmanlar IBM donanımını yerleştirir, IBM donanımını kurar ve ondan sonra sistemleri müşteri adına işletir, bakımını onarımını yapardı. Altmış ve yetmişlerin teknoloji fobisi olan kurumları için dikey bütünleşme yeterince iyi iş görüyor ama bir şirketin sistemine kilitlenip kalmak anlamına geliyordu.</p>

  <p class="normal">Ama daha sonra bilgisayar endüstrisi olgunlaştı ve bileşenlerine ayrıldı. Şirketler belirli özel alanlarda uzmanlaşmaya yöneldi. Intel ve National Semiconductor çip üretiyordu, Compaq ve HP bilgisayar, Microsoft ise yazılım sağlıyordu. Endüstri, rekabeti de artırarak büyüyor daha fazla seçenek daha da düşük fiyatlar oluşuyordu. Müşteriler donanımları ve yazılımları farklı şirketlerden seçip alabiliyordu. IBM’in donanımı üzerinde Oracle’dan veritabanları oluşturabiliyorlardı.</p>

  <p class="normal">Sadece Apple widget silahını elinden hiç düşürmemişti. Apple dikey olarak bütünleşik son –ve tek– bilgisayar şirketi olarak kaldı. Kendi donanım ve yazılımlarını üreten bütün diğer dikey bütünleşik şirketler –Commodore, Amiga ve Olivetti– çoktan gitmiştir.</p>

  <p class="normal">İlk günlerde bütün widget’ları kontrol etmek Apple’a değişmezlik ve kullanım kolaylığı açısından bir avantaj sağlıyordu ama bu durum kısa bir süre içinde PC endüstrisinin ticari ürün haline gelmesi sonucu oluşan ölçek ekonomileri nedeniyle tersine döndü. Fiyat ve performans bütünlük ve kullanım kolaylığının önüne geçti ve Microsoft egemen güç olacak kadar büyürken Apple doksanların sonlarında yok olmanın eşiğine geldi.</p>

  <p class="normal">Ama PC endüstrisi değişiyor. Son 30 yılın verimlilik döneminin hacim ve kapsamını küçültme potansiyeli olan yeni bir dönem başlıyor. Dijital eğlence döneminin şafağı söktü. Bunun işaretleri PC sonrası aygıtlar ve iletişim araçlarıdır: akıllı telefonlar, set üstü kutular ve internet bağlantılı oyun konsolları.</p>

  <p class="normal">Uzmanlar Apple ve Microsoft’un eski çalışma alanı savaşına takılıp kalmışlardır. Ama Jobs onu on yıl önce Microsoft’a teslim etmiştir. Jobs <span class="ideitalik">Time</span> dergisine şöyle demiştir: “Apple’ın kökleri şirketler için değil insanlar için bilgisayar üretmekti. Dünyanın başka bir Dell ya da Compaq şirketine ihtiyacı yok.”<sup class="calibre2"><a href="../Text/steve_split_214.html#footnote-100-188" id="footnote-100-188-backlink">[188]</a></sup> Jobs gözlerini patlama yapan dijital eğlence pazarına dikmiştir –ve iPod, iPhone ve AppleTV dijital eğlence araçlarıdır. Bu pazarda tüketiciler iyi tasarlanmış, kullanımı kolay ve uyum içinde çalışan aygıtlar istiyorlar. Günümüzde donanım şirketleri yazılıma, yazılım şirketleri de donanıma girmek zorundadır.</p>

  <p class="normal">Bütün widget’lara sahip olmak başka bir şirketin iPod’u öldürecek bir ürün üretememesinin nedenini oluşturmaktadır. Rakiplerin çoğu donanım –gadget– üzerine yoğunlaşmaktadır ama gizli formül donanım, yazılım ve hizmetlerin kusursuz bir şekilde bütünleştirilmesidir.</p>

  <p class="normal">Microsoft’un şimdi bütün widget sahip olduğu iki ürünü var –Xbox ve Zune– ve tüketici elektroniği endüstrisi yoğun bir şekilde yazılım işine giriyor. Jobs ise aynı kaldı; dünya onun çevresinde dönüşüyor. Walt Mossberg şöyle diyor: “Tanrım, zaman nasıl da değişti. Artık bilgisayarlar, internet ve tüketici elektroniği birleşiyor ve aradaki sınırlar kalkıyor. Apple acınası bir nesne olmaktan çok, bir rol modele benziyor.”<sup class="calibre2"><a href="../Text/steve_split_215.html#footnote-100-189" id="footnote-100-189-backlink">[189]</a></sup> Jobs’ın özen gösterdiği konular –tasarım, kullanım kolaylığı, iyi reklam– yeni bilgisayar endüstrisinin gözbebeği haline gelmiştir.</p>

  <p class="normal">Jobs <span class="ideitalik">Time</span> dergisine şöyle diyordu: “Apple bu endüstride bütün widget’ları tasarlayan tek şirket olarak kaldı. Donanım, yazılım, geliştiricilerle ilişkiler, pazarlama. Bence bunun Apple’ın en büyük stratejik avantajı olduğu ortaya çıktı. Bir planımız yoktu ve bu yüzden bu çok büyük bir açık gibi görünüyordu. Ama eğer bu endüstride hâlâ inovasyona yer olduğuna inanıyorsanız ki ben inanıyorum, bir planla bu Apple’ın temel stratejik avantajı haline gelir çünkü Apple başka herkesten daha hızlı bir şekilde inovasyon yapabilir.”<sup class="calibre2"><a href="../Text/steve_split_216.html#footnote-100-190" id="footnote-100-190-backlink">[190]</a></sup></p>

  <p class="normal">Jobs, zamanının 30 yıl ilerisindedir. PC pazarının ilk dönemlerine getirdiği değerler –tasarım, pazarlama, kullanım kolaylığı– yanlış değerlerdi. İlk dönemlerdeki PC pazarının büyümesi kurumlara satışla oluyordu ki bu durum fiyatın zariflikten ve standardizasyonun da kullanım kolaylığından üstün tutulmasına neden oluyordu. Ama artık büyüme getiren pazar dijital eğlencedir ve dijital eğlence, iletişim ve yaratıcılık –yani Jobs’ın güçlü olduğu üç alanı– isteyen bireysel tüketicilerdir. Jobs şöyle diyor: “Harika olan şey şudur: Apple’ın DNA’sı değişmedi. Bilgisayar teknolojisi ve tüketici elektroniğinin yanaşmakta olduğu yer tam olarak Apple’ın son 20 yıldır durduğu yerdir. Bu nedenle bizim başka bir yere gitmek için ırmağı geçmek gibi bir zorunluluğumuz yok; ırmağın karşı kıyısındakiler bize geliyor.”<sup class="calibre2"><a href="../Text/steve_split_217.html#footnote-100-191" id="footnote-100-191-backlink">[191]</a></sup></p>

  <p class="normal">Bir tüketici pazarında tasarım, güvenilirlik, basitlik, iyi pazarlama ve zarif ambalajlama kilit önemdeki varlıklardır. Dönüp dolaşıp aynı noktaya çıkıyor –bütün bunları yapan şirket liderlik için en iyi konumdadır.</p>

  <p class="normal">Steve Jobs 1994’te <span class="ideitalik">Rolling Stone</span> dergisine şöyle diyordu: “Endüstrimizde önemli bir değişimi gerçekleştirmek teknoloji, yetenek, iş ve pazarlama ve şansın eşsiz bir bileşimini gerektirmektedir. Bu çok sık olmamıştır.”</p>
</body>
</html>
