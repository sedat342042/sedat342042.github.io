<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>steve</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">3. Bölüm<br class="chapter" />
  Mükemmeliyetçilik: Ürün Tasarımı ve Mükemmellik Arayışı</h1>

  <p class="indentmetin">&nbsp;</p>

  <p class="indentmetin">“Bir kalite ölçütü haline gelin. Bazı insanlar mükemmelliğin beklendiği bir ortama alışkın değil.”</p>

  <p class="indentmetin">&nbsp;</p>

  <p class="indentmetinitalik">—Steve Jobs</p>

  <p class="normal">Ocak 1999’da, renkli iMac’lerin tanıtımının yapılmasından bir gün önce Steve Jobs Apple merkez binası yakınlarındaki büyük bir salonda ürün tanıtım konuşmasının provasını yapıyordu. Boş salonda bir <span class="ideitalik">Time</span> muhabiri oturuyor, yeni iMac’lerin ilk kez halka tanıtılacağı büyük anın provasını yaparken Jobs’ı izliyordu. Parlak renkleriyle beş bilgisayar bir perdenin arkasına gizlenmiş hareketli bir platformun üzerinde Jobs’ın işaretiyle sahnenin ortasındaki yerlerini almak için hazır bekliyordu.</p>

  <p class="normal">Jobs makinelerin perdenin arkasından kayarak ortaya çıkıp neredeyse sahneyi tamamen kaplayan büyük ekrana yansıtıldığı anın denenmesini istedi. Teknisyenler senaryoyu uyguladı ama Jobs ışıklandırmanın yarı saydam makinelere adil davranmadığını düşünüyordu. iMac’ler sahnede güzel duruyordu ama projeksiyon ekranında gerçekten parlamıyordu. Jobs ışıkların daha parlak hale getirilmesini ve daha erken yakılmasını istedi. Prodüktöre bunu tekrar denemesini söyledi. Kulaklıklı mikrofonuyla konuşan prodüktör, ekibinden bunu ayarlamalarını istedi. iMac’ler tekrar perdenin arkasına kaydırıldı ve işaret gelince tekrar sahneye çıkarıldı.</p>

  <p class="normal">Ama ışıklandırma hâlâ uygun değildi. Jobs hızlı adımlarla salonun yarısına kadar gelip bir koltuğa oturup ayaklarını öndeki koltuğun üstüne atar ve şöyle der: “Şu işi düzeltene kadar tekrar edelim, tamam mı?”</p>

  <p class="normal">iMac’ler tekrar geri çekilir ve tekrar sahneye çıkarılır ama hâlâ olmamıştır. Başını sallayarak “Hayır, hayır, hiç olmuyor” der. Yeniden yaparlar. Bu kez ışıklar yeterince parlaktır ama zamanlaması uygun değildir. Jobs’ın sabrı taşmaya başlamıştır. “Bunu söylemekten bıkmaya başladım” diye homurdanır.</p>

  <p class="normal">Ekip denemeyi dördüncü kez yapar ve sonunda ışıklandırma mükemmel görünür. Makineler büyük projeksiyon ekranında ışıl ışıl parlar. Jobs coşar. “Ooo! İşte bu! Bu harika!” diye haykırır, “Mükemmel! Oooh!”</p>

  <p class="normal">Bütün bunlar olurken <span class="ideitalik">Time</span> muhabiri tek bir ışıklandırma konusuna neden bu kadar çaba harcandığına son derece şaşırmıştır. Bu kadar çaba, gösterinin bu kadar küçük bir parçası için çok fazla gelmiş gibidir. Bütün küçük ayrıntılar için neden bu kadar ter dökülür ki? Daha önce de Jobs, Odwalla meyve suyu şişelerindeki kıvrılıp açılan kapakları öve öve bitirememiş ve bu da muhabiri şaşırtan başka bir şey olmuştur. Kıvrılıp açılan kapaklar kimin umurundadır ya da ışıkların perde açılmadan bir saniye önce yanması? Ne fark eder ki?</p>

  <p class="normal">Ama iMac’ler sahnede belirip ışıklar parlak bir şekilde bilgisayarların üzerine düştüğünde muhabir çok etkilenir. Şöyle yazar: “Ve biliyor musunuz? Jobs haklı. Işıklar daha erken yanınca iMac’ler gerçekten çok daha güzel görünüyorlar. Odwalla şişeleri de bu kapaklarla daha iyi. Sıradan insanlar gerçekten internete tak-çalıştır biçiminde bir erişimi olan rengarenk bilgisayarlar istiyordu.”<sup class="calibre2"><a href="../Text/steve_split_075.html#footnote-100-54" id="footnote-100-54-backlink">[54]</a></sup></p>

  <p class="solbaslik">Jobs’ın Mükemmellik Arayışı</p>

  <p class="normal">Jobs bir ayrıntı insanıdır. Kılı kırk yaran istekleriyle emrindekilerini çılgına çeviren müşkülpesent, baş belası bir mükemmeliyetçidir. Ama kimilerinin aşırı titiz bir mükemmeliyetçilik olarak gördüğü bu tutumu kimileri bir mükemmellik arayışı olarak görür.</p>

  <p class="normal">Jobs’ın uzlaşmaz ruhu Apple’da ürün geliştirme işine eşsiz bir yaklaşım kazandırmıştır. Ürünler, Jobs’ın öncülüğünde sürekli olarak yeniden gözden geçirilip düzenlenen neredeyse sayısız örnek ve prototip inceleme etapları ile geliştirilir. Bu hem yazılım hem de donanım için geçerlidir. Ürünler tasarımcılar, programcılar, mühendisler ve müdürler arasında gider gelir. Bu, otomatiğe bağlanmış değildir. Birçok ama birçok toplantı ve beyin fırtınası oturumu yapılır. Ürün, geliştikçe basitleştirme üzerine vurgu yapılarak tekrar tekrar gözden geçirilir. Bu, bazen çizim ekibine kadar geri dönen ya da ürünün komple çöpe atılmasıyla sonuçlanabilen akıcı, tekrar edilen bir süreçtir.</p>

  <p class="normal">iMac’lerin tanıtımında olduğu gibi işler rayına oturana dek tekrar tekrar yapılır. iMac pazara ilk çıkışından sonra sürekli olarak güncelleniyordu. Çip ve hard disklerin yükseltilmesine ek olarak iMac’in Bondi mavisi<sup class="calibre2"><a href="../Text/steve_split_076.html#footnote-100-194" id="footnote-100-194-backlink">[54*]</a></sup> kasası yeni bir dizi parlak renge kavuştu –ilk başta yabanmersini, üzüm, misket limonu, çilek ve mandalina ve daha sonra ise grafit, indigo, yakut, adaçayı ve kar gibi daha ağırbaşlı renkleri çıktı.</p>

  <p class="normal">Jobs ayrıntılara başından sonuna kadar benzeri görülmemiş bir özen gösterilmesi konusunda ısrar eder ki bu ısrar Apple’ın şık ürünler çıkarmasını ve bunları bir sanat yapıtı gibi tamamlamasını sağlar. Apple ürünleri sürekli olarak küçük ya da büyük tasarım ödülleri almakta ve müşterilerinde adım adım çılgınlık derecesinde bir sadakat oluşturmaktadır.</p>

  <p class="normal">Apple’ın harika tasarımlarının sırrı, Jobs’ın mükemmellik arayışıdır. Jobs’a göre, tasarım dekorasyon değildir. Bir ürünün yüzey görünümü değildir. Renk ya da stilistik ayrıntılar da değildir. Jobs’a göre, tasarım ürünün çalışma şeklidir. Tasarım, şekil değil <span class="ideitalik">fonksiyon</span>dur. Ve ürünün nasıl uygun şekilde çalışacağını belirlemek için bu konu tasarım sürecinde bütün yönleriyle ele alınmalıdır. Jobs’ın 1996’da <span class="ideitalik">Wired</span> dergisine verdiği röportajda söylediği gibi: “Tasarım tuhaf bir sözcüktür. Bazı insanlar tasarımın ürünün nasıl göründüğüyle ilgili olduğunu düşünür. Ama elbette biraz daha derine inerseniz bu aslında ürünün nasıl çalıştığıyla ilgili bir konudur. Mac’in tasarımı, görünüm de bunun bir parçası olsa da aslında bütünüyle nasıl göründüğü ile ilgili değildi. Esas olarak nasıl çalıştığıyla ilgiliydi. Bir şeyin tasarımını çok iyi yapmak istiyorsanız onu çok iyi anlamanız gerekir. Onun tam olarak ne olduğunu gerçekten özümsemeniz gerekir. Bir şeyi gerçekten tam olarak anlamak, birden yutuvermek yerine iyice çiğnemek, sabırlı bir bağlılık gerektirir. İnsanların çoğu buna zaman ayırmaz.”</p>

  <p class="normal">Rumen heykeltıraş Constantin Brâncuşi’nin dediği gibi: “Basitlik karmaşıklığın çözümlenmiş biçimidir.” İlk Macintosh’un tasarımı üç yıl sürdü. Üç yıllık inanılmaz derecede sıkı bir çalışma. Genellikle pek çok teknoloji ürününde olduğu gibi hummalı bir program dahilinde bir çırpıda bitirilmedi. Defalarca yeniden gözden geçirildi. Kasasının tam bej olmasından klavyedeki sembollere kadar, tasarımının bütün yönleri üzerinde ayrıntılı bir şekilde çalışıldı, çalışıldı, çalışıldı; hepsi tam olarak doğru yapılana dek.</p>

  <p class="normal">Jobs 1983’te Mac’in tasarımcılarına şöyle diyordu: “Bir soruna bakmaya başladığınız ve bunun gerçekten basit olduğunu düşündüğünüz zaman sorunun gerçekte ne kadar karmaşık olduğunu anlamıyorsunuz demektir. Sorunun içine girdiğinizde... karmaşık olduğunu görür ve karmakarışık çözümlerle çıkagelirsiniz. İnsanların çoğunun bıraktığı yer burasıdır ve çözümler bir süre işe yarar. Ama gerçekten büyük olan bir insan ilerlemeye devam eder altta yatan en temel sorunu bulur ve her düzlemde işe yarayan zarif bir çözümle gelir. Mac’te yapmak istediğimiz budur.”<sup class="calibre2"><a href="../Text/steve_split_077.html#footnote-100-55" id="footnote-100-55-backlink">[55]</a></sup></p>

  <p class="solbaslik">Başlangıç</p>

  <p class="normal">Tasarımın bir bölümü elbette estetiktir. Jobs’ın bilgisayar estetiğine ilgisi, şirketin ilk bilgisayarı olan Apple I’e kadar gider. Steve Wozniak tarafından tasarlanan ve Jobs’ın ailesinin garajında elle monte edilen Apple I, birkaç çiple kaplanmış sade bir ana karttan başka bir şey değildi. O zamanlar kişisel bilgisayarlar küçük ve dar bir kullanıcı grubuna, sakallı mühendislere ve amatör meraklılara satılıyordu. Onlar da bilgisayarlarını parçalar halinde satın alıyor ve bir atölye masasında monte ediyordu. Elektrik kaynağı, monitör ve kasaları kendileri ekliyordu. Çoğu, ahşaptan ve genellikle narenciye kasalarından bilgisayar kasası yapıyordu. Biri Apple I ana kartını –arkasından bir lamba kordonu sarkan– deri bir evrak çantasına yerleştirmiş, böylece ilk dizüstü bilgisayarı yapmıştı.</p>

  <p class="normal">Jobs, meraklıların bu amatörce estetiğinden hiç hoşlanmıyordu. Para verip satın alacak müşteriler için her şeyiyle tamamlanmış bilgisayarlar yapmak istiyordu –ne kadar çok olursa o kadar iyi. Sıradan müşterileri çekmek için Apple’ın bilgisayarları yarı bitmiş Heathkit’ler biçiminde değil gerçek ürünler gibi görünmeliydi. Bilgisayarlar için gerekli olan şey tüketici ürünleri olma işlevlerini gösteren güzel kasalardı. Fikir önceden monte edilmiş bilgisayar takımları inşa etmekti –monte etme gereği olmayan hazır bir cihaz. Fişe takın ve bilgisayar olarak kullanmaya başlayın.</p>

  <p class="normal">Jobs’ın tasarım mücadelesi, şirketin 1976’da anonim şirket haline gelmesinden kısa bir süre sonra, çizim kurulundan gelen Apple II ile başladı. Wozniak (National Inventors Hall of Fame müzesinde kendisine bir yer kazandıran) çığır açan donanımlar üzerinde çalışırken Jobs kasa üzerine odaklandı. “Ben, kendi bilgisayarını toplamak isteyen her bir donanım meraklısına karşılık bunu yapmak istemeyen ama... tıpkı 10 yaşındayken benim yaptığım gibi bilgisayar programlarıyla vakit geçirmek isteyen bin kişi olduğunu yani bire binlik bir oran olduğunu düşünüyordum. Apple II için kurduğum düş ilk gerçek, paketlenmiş bilgisayarı satmaktı… eninde sonunda bilgisayarı plastik bir kasa içinde istiyordum.”<sup class="calibre2"><a href="../Text/steve_split_078.html#footnote-100-56" id="footnote-100-56-backlink">[56]</a></sup></p>

  <p class="normal">Başka hiç kimse bilgisayarları plastik kasalara koymuyordu. Ne gibi bir şey olabileceğini belirlemek amacıyla esinlenmek için büyük mağazaları dolaşmaya başladı. Macy’s mağazalarından birinde mutfak reyonunu kolaçan ederken aradığını buldu; bu bir Cuisineart mutfak robotuydu. İşte Apple II’nin gereksinim duyduğu şey buydu: pürüzsüz kenarları olan kalıplanmış güzel bir plastik kasa, yumuşak renkler ve hafifçe dokulandırılmış bir yüzey.</p>

  <p class="normal">Endüstriyel tasarım hakkında hiçbir şey bilmeyen Jobs profesyonel bir tasarımcı aramaya çıktı. Normal olarak, en tepeden başladı. Silikon Vadisi’nin en iyi iki tasarım firmasına gitti ama reddedildi çünkü yeterince parası yoktu. O zamanlar değeri olmayan Apple hisselerinden vermeyi önermişti. Onlar sonradan bu kararlarından pişmanlık duyacaktı.</p>

  <p class="normal">Jobs etrafa sorarak en sonunda Hewlett-Packard’dan daha bir ay önce ayrılmış olan Jerry Manock’u buldu; o sırada serbest çalışan bir tasarımcıydı ve işe ihtiyacı vardı. Mükemmel bir eşleşmeydi. Jobs’ın çok az parası vardı ve Manock neredeyse beş parasızdı. Manock bunu şöyle anlatıyor: “Steve benden Apple II için kasa tasarımı yapmamı istediği zaman hayır demek aklımdan bile geçmedi. Ama avans istedim, gerçekten.”<sup class="calibre2"><a href="../Text/steve_split_079.html#footnote-100-57" id="footnote-100-57-backlink">[57]</a></sup> Manock, biçimi Wozniak’ın ana kartına göre belirlenen faydacıl bir kasa tasarımı yaptı. Göz önünde bulundurulan en önemli konu dökümünün çabucak ve ucuza yapılabilmesiydi. Manock bilgisayara sabitlenmiş olan klavyeye eğimli bir şey koydu ve genişletme yuvalarını yerleştirmek için arkasını daha yüksek yaptı. Jobs kullanıcılar kasayı açtığında güzel görünmesini istiyordu ve Manock’tan kasaların iç tarafını krom kaplatmasını istedi ama Manock onu dinlemedi ve Jobs da ısrar etmedi.</p>

  <p class="normal">Apple II’nin 1977 Nisan’ında düzenlenen (ve şimdi kişisel bilgisayar endüstrisinin doğuşunun müjdecisi olan bir olay olarak kabul edilen) birinci West Coast Computer Faire’de yapacağı büyük başlangıca kasayı hazırlamak için yerel, ucuz bir plastik döküm atölyesinde küçük bir parti kasa hazırlatmıştı. Dökülen kasalar geldiğinde oldukça kaba duruyorlardı. Kapakların yuvalarına oturması için zımparalanması ve bazılarının da kullanılabilir olması için dolgu yapılması ve boyanması gerekiyordu. Manock fuar için 20 kasa hazırladı ama sadece üçünün içindeki devre kartları bitirilebildi. Jobs bu makineleri öndeki masaya koydu. Geri kalanlar boş makineleri –çok profesyonel bir şekilde– standın arka tarafına dizdi. Manock bu fuarı şöyle anımsıyor: “Fuarın başka her yerinde sergilenen ilkel makinelerle karşılaştırılınca bizim tamamlanmış olan plastik bilgisayarlarımız herkesi coşturuyordu. Apple’ın sadece birkaç aylık geçmişi olmasına karşın plastik kasalar şirketin çoktan yüksek hacimli bir üretime başladığı izlenimini veriyordu.”<sup class="calibre2"><a href="../Text/steve_split_080.html#footnote-100-58" id="footnote-100-58-backlink">[58]</a></sup></p>

  <p class="normal">Kalıplanmış kasa Jobs’ın Apple II’yi bir tüketici ürünü konumuna getirmesini sağlamıştı, tıpkı Hewlett-Packard’ın daha önceden cep hesap makineleri ile yapmış olduğu gibi. Bill Hewlett’in ilk “cep” hesap makinesini tasarlamasından önce hesap makinelerinin çoğu büyük, pahalı, masaüstü modeller biçimindeydi. İlk HP pazarlama araştırmaları belki de 50 bin cep hesap makinesi talep edecek bir pazar olduğunu göstermişti. Ama Bill Hewlett biliminsanları ve mühendislerin ince bir plastik kutu içinde küçük, cebe konulabilir bir hesap makinesini çok seveceğini sezmişti. Haklıydı da. HP şirketi ilk birkaç ayda ikon haline gelen HP-35 hesap makinelerinden 50 bin adet sattı.</p>

  <p class="normal">Aynı şekilde, Apple II’nin canayakın bir plastik kasa içine yerleştirilmesi de kişisel bilgisayarların, teknoloji delisi hobi sahiplerinin montajını kendin yap projesi olmaktan çıkıp sıradan tüketiciler için bir tak-çalıştır uygulaması haline dönüşmesini sağladı. Jobs, Apple II’nin sadece elektronikle uğraşmayı hobi edinen meraklıları değil yazılım tutkunlarını da etkileyeceğini ummuştu. Nitekim öyle de oldu. Harvard’dan programcı öğrenciler Dan Bricklin ve Bob Frankston, kısa bir süre içinde Apple II’nin “gözde uygulaması” haline gelecek olan VisiCalc –ilk hesaplama tablosu– programını yarattı. VisiCalc zahmetli iş hesaplamalarını otomatik olarak yapıyordu. Muhasebeciler tarafından tutulması saatler alan muhasebe defterlerinin tutulması son derece kolaylaştı. VisiCalc –ve Apple II– her şirket için zorunlu bir gereksinim haline geldi. Apple II’nin satışları 1977’deki 770.000 dolarlık rakamdan 1978’deki 7,9 milyon dolara –ve daha sonra da 1979’daki 49 milyon dolar düzeyine– çıktı ve Apple zamanın en hızlı satan kişisel bilgisayarı haline geldi.</p>

  <p class="solbaslik">Jobs Tasarım Dinine Giriyor</p>

  <p class="normal">Apple II’nin roket gibi hızla yükselen başarısı ile Jobs endüstriyel tasarım konusunda ciddileşmeye başladı. Tasarım, Apple’ın tüketici dostu, kutudan çıkar çıkmaz çalışan ürün felsefesi ile IBM gibi ilk rakiplerin iskelet halindeki faydacı ambalajlama tarzı arasındaki en önemli farkı oluşturuyordu.</p>

  <p class="normal">1982 Mart’ında Jobs, Apple’ın “dünya çapında” bir endüstriyel tasarımcıya, uluslararası üne sahip bir tasarımcıya gereksinim duyduğuna karar verdi. Jerry Manock ve Apple’ın tasarım ekibinin diğer üyeleri bu kritere uymuyordu. 1980’lerin başlarında özellikle Avrupa’da tasarım endüstride büyük bir güç haline geliyordu. İtalya’daki ürün ve mobilya tasarım şirketi Memphis’in başarısı, Jobs’ı ileri tasarım anlayış ve kalitesinin bilgisayar işine uygulanması zamanının geldiğine ikna etti. Jobs, özellikle, şirketin bütün ürünleri için tek örnek bir tasarım dili yaratma düşüncesindeydi. Donanımlara Apple’ın yazılımda yavaş yavaş başarmaya başladığı tasarım uyumunun aynısını kazandırmak ve onların Apple ürünü olduğunun hemen anlaşılmasını sağlamak istiyordu. Şirket, <span class="ideitalik">I.D.</span> gibi tasarım dergilerinden seçilen adaylardan, her biri Pamuk Prenses’in cücelerinin adını taşıyan yedi ürün taslağı hazırlamasını istediği bir tasarım yarışması düzenledi.</p>

  <p class="normal">Yarışmayı, tıpkı Jobs gibi üniversiteden terk, otuzlu yaşların ortasında bulunan, güçlü bir doğal dürtüsü olan hırslı bir Alman endüstriyel tasarımcı Hartmut Esslinger kazandı. Esslinger Sony için televizyon tasarımı yaparak dikkatleri üzerine çekmişti. 1983’te California’ya göç eden Esslinger orada kendi stüdyosu Frog Design Inc. şirketini kurdu ve ayda 100.000 dolar artı faturalandırılabilir zaman ve masraflar gibi daha önce benzeri görülmemiş fiyatlarla Apple’a üst düzey hizmetler sunmaya başladı.<sup class="calibre2"><a href="../Text/steve_split_081.html#footnote-100-59" id="footnote-100-59-backlink">[59]</a></sup></p>

  <p class="normal">Esslinger Apple için “Snow White” tasarım dili olarak tanınan ve on yıl boyunca –sadece Apple’da değil bütün bilgisayar endüstrisinde– bilgisayar kasa tasarımını egemenliği altına alacak olan farklı bir görünüm yarattı.</p>

  <p class="normal">Esslinger’in Snow White dili, eğim ve yuvarlatılmış köşelerin zekice kullanımı ile karakterize edilebilir. Bugün genellikle bir akvaryum olarak görülen, bütün elemanları bir arada olan bir bilgisayar olan Macintosh SE buna iyi bir örnek olarak gösterilebilir. Sevgili makinelerini atmaya kıyamayan pek çok Apple kullanıcısı bunları akvaryuma dönüştürmektedir!</p>

  <p class="normal">Jobs gibi Esslinger de ayrıntılar konusunda titizdi. Kasaların hantal hatlarını zeki bir şekilde yumuşatarak olduğundan daha küçük gösteren yatay ve dikey çizgilerin kullanımı, imzası niteliğindeki motiflerden biriydi.</p>

  <p class="normal">Bu çizgilerin çoğu aynı zamanda havalandırma aralıkları olarak kullanılmış ve içeri kağıt parçası gibi objelerin sokulmasını önlemek için S şeklindeki yatay çizgilerle özenle işleniyordu. Ayrıca Esslinger en üst kalitede üretim yöntemleri kullanılması konusunda da ısrarlıydı ve “zero draft” kalıplama olarak bilinen özel bir kalıplama tekniğini uygulama konusunda Jobs’la konuştu. Pahalı olmasına karşın “zero draft” kalıplama Apple’ın kasalarının Jobs’ın da yürekten benimsediği bir şekilde küçük ve kusursuz olmasını, bir bakıma tam ve uygun olmasını sağladı. Ayrıca bu şekilde kasaların sahtelerinin yapılmasının da zor olması sağlanmış oldu; o sıralarda Apple’ın ucuz korsan ürünlerle sorunları vardı.</p>

  <p class="normal">Apple’ın Snow White tasarımları çok sayıda tasarım ödülü kazandı ve bu fikirler en sonunda rakipler tarafından da o kadar geniş bir kabul gördü ki bu tarz, kasa tasarımı için yazılı olmayan bir endüstri standardı haline geldi. 1980’lerde ve 1990’larda Dell, IBM, Compaq ve diğerleri tarafından üretilen bütün bej bilgisayarların birbirine çok benzemesi Snow White’ın etkisiyledir.</p>

  <p class="solbaslik">Macintosh: Jobs’ın “Volksbilgisayarı”<span class="normal2"><sup class="calibre2"><a href="../Text/steve_split_082.html#footnote-100-195" id="footnote-100-195-backlink">[59*]</a></sup></span></p>

  <p class="normal">Jobs, 1984’te orijinal Macintosh üzerinde çalışırken, prototiplerin sürekli revizyonunun damga vurduğu bir tasarım süreci geliştirmeye başlamıştı. Jobs, Manock’u yakından denetim ve kılavuzluğu altında yeni dış kasayı tasarlamakla görevlendirdi. O zamanlar tam zamanlı bir Apple çalışanı olan Manock, ilk taslakların çoğunu hazırlayan başka bir yetenekli Apple tasarımcısı Terry Oyama ile yakın bir işbirliği içerisinde çalıştı.</p>

  <p class="normal">Jobs, Mac’in kranksız bir Volkswagen –yani kitleler için ucuz bir bilgisayar– olmasını istiyordu. Jobs, volksbilgisayarını ucuza üretmek için, kahramanlarından biri olan Ford’dan esinlendi: Ford marka otomobillerin, “siyah olmak koşuluyla her renkte olabilir” şeklinde adı çıkmış olan Model T adlı modeli gibi sadece bir Mac konfigürasyonu sunacaktı. Orijinal Mac bej olarak çıkacak ve genişletme yuvası olmayacak ve çok sınırlı bir belleği olacaktı. Bunlar o zaman için çok tartışmalı fikirlerdi ve birçok kişi bunun ürünün sonunu getireceğini düşünüyordu. Böyle zayıflatılmış ve yükseltilmesi kolayca mümkün olmayacak bir makineyi kimse almayacaktı. Ama Jobs da tıpkı Ford gibi kararı öncelikle üretim maliyetlerinden kısmak için almıştı. Ama Jobs’ın tüketici açısından yararlı olacağını tahmin ettiği ikinci bir etkisi de olacaktı: makine basitleşiyordu.</p>

  <p class="normal">Jobs, Mac’in daha önce bilgisayar görmüş olsun ya da olmasın, karşısına geçen herkesin kolayca kullanabileceği bir bilgisayar olmasını istiyordu. Bilgisayarın yeni sahibinin onu kurmak, monitörünü kasaya bağlamak ve kullanmak için kesinlikle karmaşık ve gizemli komutlar öğrenmek zorunda kalmaması gerektiği konusunda ısrar ediyordu.</p>

  <p class="normal">Jobs ve tasarım ekibi bilgisayarın kurulmasını kolaylaştırmak için Mac’in ekran, disk sürücüleri ve devrelerin arkaya takılı sökülmez bir fare ve klavye ile birlikte aynı bünyeye yerleştirilmesi gerektiğine karar verdiler. Bu hepsi bir arada tarzındaki tasarım onlara diğer PC’lerin bütün kablo ve fişlerinden kurtulma olanağı verecekti. Ve makinenin masanın üzerinde daha küçük durmasını sağlamak için Mac’in o zamanlar alışılmış olmayan bir dikey yönelimi olacaktı. Bu, yayvan pizza kutuları gibi görünen o zamanki makinelerin aksine, disk sürücülerinin yan taraf yerine monitörün altına konulması demekti.</p>

  <p class="normal">Bu yukarı doğru tasarım, Mac’e antropomorfik bir görünüm kazandırdı: bir insan yüzü gibi görünüyordu. Disk sürücünün yuvası ağıza, alttaki klavye bölmesi çeneye benziyordu. Jobs bunu fark etti. Mac’in arkadaş canlısı ve kullanımının kolay olmasını istiyordu ve tasarım ekibine kasayı “arkadaş canlısı” yapma konusunda yol gösterdi. İlk başta tasarımcıların bunun ne anlama geldiği konusunda hiçbir fikirleri yoktu. Oyama sonradan şöyle demiştir: “Hatların hiçbirini Steve çizmiş olmadığı halde tasarımı onun fikir ve esinleri yarattı. Doğrusunu söylemek gerekirse, Steve bize anlatana dek bir bilgisayarın ‘arkadaş canlısı’ olmasının ne demek olduğunu bilmiyorduk.”<sup class="calibre2"><a href="../Text/steve_split_083.html#footnote-100-60" id="footnote-100-60-backlink">[60]</a></sup></p>

  <p class="normal">Jobs, ekranının üzerinde kalın bir plastik bant olan Mac’in önceli Lisa’nın tasarımını hiç beğenmiyordu. Jobs’a göre bu tasarım kromanyon insanının alnını andırıyordu. Mac’in alnının daha ince ve daha zekice olması gerektiğinde ısrar ediyordu. Jobs aynı zamanda kasanın sağlam ve çizilmeye karşı dayanıklı olmasını istiyordu. Manock sert ABS –legolarda kullanılan tür– plastik maddenin bir çeşidini seçti ve yüzeyine çizikleri göstermeyecek kaliteli bir doku kazandırdı. Manock bu plastiği güneş ışığında iyi olgunlaşacağını düşündüğü Pantone 453 bej rengine boyadı. Daha önceki makinelerde kullanılan daha açık renkler çirkin parlak bir turuncuya dönüşmüştü. Ayrıca yeni renk ofis ve evlere harmanlanabilecek en iyi renk gibi görünüyordu ve Hewlett-Packard’ın bilgisayarlarında kullandığı renge de benziyordu. Ve böylece bilgisayar ve ofis ekipmanlarında yaklaşık 20 yıl sürecek bir trend başladı.</p>

  <p class="normal">Oyama ilk olarak plaster bir model yaptı ve Jobs bunu değerlendirmek için geliştirme ekibinin neredeyse tümünü topladı. Ekibin önemli üyelerinden, sistem yazılımının büyük bir kısmını yazmış olan Andy Hertzfeld modelin güzel, çekici ve farklı bir kişiliği olduğunu düşünüyordu. Ama Jobs geliştirilmesi gereken yerler görüyordu. Hertzfeld bu konuyu şöyle yazmıştır: “Herkes görüşünü söyledikten sonra Steve acımasız bir eleştiri bombardımanına başladı. ‘Fazla kutumsu, kıvrımlı, yuvarlak hatları olmalı. İlk şevin yarıçapı daha büyük olmalı; ayrıca önpanelin boyutu da hoşuma gitmedi. Ama bu bir başlangıç.’ Ben daha şevin ne olduğunu bile bilmiyordum ama Steve’in endüstriyel tasarım dilini akıcı bir şekilde konuştuğu açıktı ve bu konuda son derece ısrarlı talepleri vardı.”<sup class="calibre2"><a href="../Text/steve_split_084.html#footnote-100-61" id="footnote-100-61-backlink">[61]</a></sup></p>

  <p class="normal">Jobs her ayrıntıyla yakından ilgileniyordu. Fare bile bilgisayarın şeklini yansıtacak biçimde tasarlandı: aynı açılara sahip ve bir tane olan kare biçimindeki butonu ekranın şekil ve yerleşim tarzını yansıtmaktadır.</p>

  <p class="normal">Mac’in üzerinde sadece bir düğme vardı –açma/kapama düğmesi. Kullanıcının yanlışlıkla çarparak bilgisayarın kapanmasına neden olmaması için arkaya yerleştirilmişti. Arkaya gizlendiği için elle dokunarak kolayca bulunabilmesi için Manock düşünceli bir biçimde düğmenin çevresinde düz, pürüzsüz bir alan bıraktı. Manock’a göre Mac’i tarihsel bir ilgi objesi haline getiren, ayrıntılara gösterilen bu son derece büyük özendir. Manock şöyle diyor: “Bu, sıradan bir ürünü tarihe mal olan bir sanat yapıtı haline dönüştürecek türde bir ayrıntıdır.”</p>

  <p class="normal">Jobs da Mac’in tasarımının, kullanıcının onunla etkileşimini belirleyecek şekilde biçimlendirilmesine çok kafa yordu. Örneğin, o zamanlar klavyelerde standart bir uygulama olan bütün fonksiyon tuşlarını ve imleç oklarını kaldırdı. Jobs kullanıcıların makineyle etkileşime geçmek için fonksiyon tuşlarına basmasını istemiyordu bunun yerine fareyi kullanacaklardı. Bu tuşların kaldırılmasının ikincil, diğer bir etkisi oldu. Yazılım geliştiricileri Apple II yazılımını sadece küçük değişikliklerle uyarlamak yerine programlarını Mac arayüzü için tümüyle yeniden yazmak zorunda kaldılar. Mac’in grafik kullanıcı arayüzü bilgisayarlarla etkileşime geçmek için yeni bir yöntemi temsil ediyordu ve Jobs yazılım geliştiricilerinin bunu bütünüyle benimsemesini istiyordu.</p>

  <p class="normal">Manock ve Oyama birkaç ay boyunca her ay yeni modeller yaptı ve Jobs değerlendirme yapmaları için bütün ekibi topladı. Her defasında yeni bir model vardı ve eski modellerin tümü karşılaştırılmaları için yeni modelin yanına diziliyordu. Hertzfeld olayı şöyle anımsıyor: “Dördüncü modelde, bu yeni modeli üçüncü modelden güçlükle ayırt edebiliyordum. Ama Steve her zaman eleştirel ve kararlıydı. Benim güçlükle anlayabildiğim bir ayrıntıyı beğendiğini ya da beğenmediğini söylüyordu.” Manock ve Oyama, Jobs en sonunda onaylayana kadar beş ya da altı prototip yaptı ve ondan sonra bunu seri üretim aşamasına getirme konusu üzerine eğildiler. Olayı kutlamak –ve bütün bu çabadaki sanatkarlığa teşekkür etmek– için Jobs bir “imza partisi” verdi; sonuç şampanya ile ve ekibin önemli üyelerinin kasanın iç tarafını imzalaması ile kutlandı. Jobs bunu “sanatçılar yapıtlarını imzalar” diye açıklıyordu.<sup class="calibre2"><a href="../Text/steve_split_085.html#footnote-100-62" id="footnote-100-62-backlink">[62]</a></sup></p>

  <p class="normal">Ancak Mac en sonunda Ocak 1984’te piyasaya sürüldüğünde gücü ciddi bir biçimde düşürülmüştü. Jobs para tasarrufu yapmak için, sadece 128K kapasiteli bir bellek koymuştu. Dosya kopyalamak gibi basit işlemler bile kullanıcıların disketleri yerine takıp çıkarmalarını gerektiren zahmetli işlere dönüşüyordu. İlk kullanıcılar Mac’i ilkesel olarak beğendi ama uygulama açısından beğenmedi. Bilimkurgu yazarı Douglas Adams şöyle yazıyordu: “Ben (ve sanırım ilk günlerde makineyi satın alan herkes) saçma bir şekilde çok yavaş ve güçsüz olan makinenin kendisini değil ama makine ile ilgili romantik fikirleri çok sevmişti.”<sup class="calibre2"><a href="../Text/steve_split_086.html#footnote-100-63" id="footnote-100-63-backlink">[63]</a></sup></p>

  <p class="normal">Neyse ki Mac’in baş donanım mühendisi Burrell Smith bunu önceden tahmin etmiş ve –Jobs’ın açık emirlerine karşın– gizlice Mac’in ana işlem kartına fazladan birkaç devre hattı ekleyerek belleği 512K’ya yükseltme olanağı sağlamıştı. Smith’in bu öngörüsü sayesinde Apple birkaç ay sonra Mac’in daha güçlü bir belleği olan çok daha güçlü bir sürümünü çıkarabildi.</p>

  <p class="solbaslik">Apple’ı Paketinden Çıkarmak</p>

  <p class="normal">Jobs, ambalajın tasarımı dahil, makinenin tasarımının <span class="ideitalik">her ayrıntısına</span> el atıyordu. Aslında Jobs orijinal Macintosh’un ambalajının tüketicileri geliştirdiği “devrimci” bilgisayar platformuyla tanıştırmanın ayrılmaz bir parçası olması gerektiğine karar verdi.</p>

  <p class="normal">1984’te, birkaç araştırma laboratuvarı dışında hiç kimse Macintosh gibi bir şey görmemişti. Kişisel bilgisayarlar gözlüklü mühendisler ve hobi olarak elektronik aletlerle ilgilenen meraklılar tarafından kullanılıyordu. Bilgisayarlar parçalar halinde satın alınıyor ve bu parçalar bir atölye masasında lehimlenerek bir araya getiriliyordu. Bu makineler matematiksel hesaplamalar yapıyor ve yanıp sönen bir imlece karmaşık komutlar girilerek kullanılıyordu.</p>

  <p class="normal">Ancak Jobs ve Mac ekibi, açık ve kolay bir İngilizce’nin kullanıldığı menüleri ve güzel ikonları olan ve hepsi o sıralarda bildik bir şey olmayan gösterme ve tıklama aleti –fare– ile kontrol edilen kullanıcı dostu bir makine geliştirmişlerdi.</p>

  <p class="normal">Jobs, tüketicilerin fareye ve Mac’in diğer parçalarına alışmalarına yardımcı olmak amacıyla alıcıların Mac’i kutudan çıkarıp bu parçaları kendilerinin takması gerektiğine karar verdi. Makinenin parçalarını takma işi kullanıcının makinenin bütün bileşenlerini tanımasına yardımcı olacak ve onlara bunların nasıl çalıştıkları konusunda bir fikir verecekti.</p>

  <p class="normal">Bütün parçalar –bilgisayar, klavye, fare, kablolar, diskler ve kullanım kılavuzu– ayrı olarak ambalajlandı. Jobs, Mac’in siyah beyaz bir resmi ve Apple Garamond yazı tipi ile yazılmış birkaç etiketle dekore edilen sade kutunun tasarımına yardımcı oldu. O sıralarda Jobs “zarafet” ve “zevk” kavramlarından söz ediyordu ama onun ambalajlama konusundaki fikirleri, teknoloji endüstrisine “paketinden çıkarma rutini” kavramını, yani Dell’den cep telefonu üreticilerine kadar herkes tarafından kabul edilen bir alıştırma ya da tanıdık hale getirme ritüelini kazandırdı.</p>

  <p class="normal">Apple hâlâ paketleme işini tanıtma derslerini göz önünde bulundurarak dikkatle tasarlamaktadır.</p>

  <p class="normal">Jonathan Ive 1999’da <span class="ideitalik">Fast Company</span> dergisine, ilk iMac’in ambalajının tasarımı makineyi yeni tüketiciye tanıtacak şekilde dikkatle yapılmıştı, diyordu. iMac’in aksesuarları, klavye ve kullanım kılavuzunun hepsi tabla şeklinde üst üste konan ambalaj köpükleri içine yerleştirilmişti. Tüketici bu köpük ambalajlardan ilkini kaldırınca iMac’in üzerindeki tutacağı görüyordu –ki bu açık bir şekilde tüketiciye makineyi kutusundan dışarı çıkarıp bir masanın üzerine yerleştirmesini işaret ediyordu. Ive “bu tutacaklarla ilgili harika bir şey, yani onların neden orada olduklarını anlarsınız”<sup class="calibre2"><a href="../Text/steve_split_087.html#footnote-100-64" id="footnote-100-64-backlink">[64]</a></sup> diyordu.</p>

  <p class="normal">Ondan sonra, tüketici doğal olarak aksesuar kutusuna yöneliyordu. Açıldığında üç kablo görünüyordu: biri elektrik kablosu, biri internet için olan ve diğeri de klavye için olan kablo. Ive bunların tam olarak bu sıra ile –önce iMac’in tutacağı ve sonra da kabloların– sunulmasının dikkatle düşünülerek belirlendiğini ve bu şekilde daha önce hiç bilgisayar almamış olabilecek bir tüketiciye makineyi çalıştırmak için atması gereken adımları gösterdiğini söylüyor. Ive şöyle diyor: “Bu açık ve basit görünüyor. Ama çoğu zaman bu düzeyde bir basitliği elde etmek tasarımda gayretli bir tekrarlama gerektirir. Var olan problemleri ve insanların yaşadığı sorunları –kendileri bile bu konuları ve sorunları çözmenin zor olduğunu düşünürken– anlamak için büyük bir çaba harcamak zorundasınız.”<sup class="calibre2"><a href="../Text/steve_split_088.html#footnote-100-65" id="footnote-100-65-backlink">[65]</a></sup></p>

  <p class="normal">Ayrıntıya böyle dikkat etmek bazen delilik gibi görünür ve bazen gerçekten de öyledir. iPod’un çıkışından kısa bir süre önce Jobs kulaklık jakının kulaklıkları takıp çıkarırken tatmin edici bir klik sesi çıkarmamasından ötürü düşkırıklığı yaşıyordu. Ürün tanıtımı sırasında gazetecilere ve önemli kişilere düzinelerce örnek iPod dağıtılacaktı. Jobs bir mühendise bütün iPod’lara tatmin edici bir klik sesi veren yeni bir jak takılması talimatını verdi.</p>

  <p class="normal">İşte başka bir örnek. Bir noktada, Jobs orijinal Mac’in ana kartının <span class="ideitalik">estetik</span> nedenlerle yeniden tasarlanmasını istiyordu. Ana kartın parçaları, ona göre, “çirkin” duruyordu ve daha memnun edici bir çip ve devre düzenlemesi oluşturmak için ana kartın yeniden yapılandırılmasını istiyordu. Doğal olarak Jobs’ın mühendisleri dehşete düştü. Ana kartlar teknolojinin son derece karmaşık parçalarıdır. Bu kartların düzenlemesi parçalar arasında sağlam ve güvenilir bağlantılar oluşturacak biçimde dikkatle tasarlanır. Çiplerin gevşemesini ve bir devreden diğerine elektrik arkı yani kısa devre oluşmasını önleyecek biçimde dikkatle düzenlenir. Kısacası, ana kartın tasarımının güzel görünecek şekilde yeniden yapılması kolay olmayacaktı. Doğal olarak mühendisler zaten bunu hiç kimsenin görmeyeceğini söyleyerek itiraz ettiler. Daha da önemlisi yeni bir düzenlemenin elektronik açıdan iş görmeyeceğini söylediler. Ama Jobs ısrar ediyordu. “İyi bir marangoz bir dolabın arkasına orayı hiç kimse görmeyecek olsa bile çürük bir tahta koymaz” diyordu. Donanım mühendisleri gönülsüzce de olsa yeni bir tasarım geliştirdiler, daha güzel bir devre kartı üretmeye birkaç bin dolar harcandı. Ama öngörüldüğü gibi yeni ana kart çalışmadı ve Jobs bu fikrinden vazgeçmek zorunda kaldı.<sup class="calibre2"><a href="../Text/steve_split_089.html#footnote-100-66" id="footnote-100-66-backlink">[66]</a></sup></p>

  <p class="normal">Jobs’ın mükemmellik konusundaki ısrarı bazen ürünlerin gecikmesine neden olur. Ayrıca ekibinin yıllarca üzerinde çalıştığı projeleri çöpe atmaktan da hiç çekinmez. Ama uzlaşmaya isteksiz olması Apple ürünlerinin hiçbir zaman onlardan tatmin olacağı noktaya kadar güzelleştirilmeden kapıdan dışarı çıkmamasını sağlar.</p>

  <p class="solbaslik">Büyük Çamaşır Makinesi Tartışması</p>

  <p class="normal">Jobs, 80’lerin başında standardın altındaki takımlara katlanamadığı için neredeyse hiç mobilya olmayan bir malikanede yaşamasıyla da ünlüdür. Evinde birkaç dev fotoğrafla çevrili bir yatakta yatıyordu. Daha sonra sadece tasarımına ve ustalığına hayran kaldığı için çalamadığı halde bir kuyruklu Alman piyanosu satın aldı. Apple eski CEO’su John Sculley Jobs’ı evinde ziyaret ettiği zaman evin bu derbeder halini görünce şok olmuştu. Özellikle çevresindeki mükemmel derecedeki bakımlı saraylarla karşılaştırıldığında terk edilmiş bir yer görünümü veriyordu. Jobs “Üzgünüm fazla mobilyam yok,” diyerek özür dileyecek, “sadece buna zaman ayıramadım” diye açıklayacaktı.<sup class="calibre2"><a href="../Text/steve_split_090.html#footnote-100-67" id="footnote-100-67-backlink">[67]</a></sup></p>

  <p class="normal">Sculley bana Jobs’ın en iyisi dışında hiçbir şey için yola çıkmaya istekli olmadığını söyledi: “Steve’in evine gidişimi anımsıyorum da hiç mobilyası yoktu; sadece büyük bir hayranlık duyduğu Einstein’ın bir fotoğrafı, bir Tiffany lambası ve bir sandalye ile bir de yatağı vardı.” Ve ekledi: “O sadece etrafta birçok şey olması gerektiğine inanmıyordu ama seçtikleri konusunda inanılmaz derecede dikkatliydi.”15<sup class="calibre2"><a href="../Text/steve_split_091.html#footnote-100-68" id="footnote-100-68-backlink">[68]</a></sup></p>

  <p class="normal">Jobs alışveriş konusunda da birçok sorun yaşar. Bir cep telefonu almaya karar veremez. Hangi cihaz ve teknolojileri satın aldığı konusundaki bir soruya karşılık olarak şöyle demiştir: “Alışverişi birçok şeyi almama kararı ile bitiririm çünkü bana saçma geliyorlar.”16<sup class="calibre2"><a href="../Text/steve_split_092.html#footnote-100-69" id="footnote-100-69-backlink">[69]</a></sup></p>

  <p class="normal">Alışverişe çıktığında bu iş çok zahmetli hale gelebiliyor. Örneğin, yeni bir çamaşır ve kurutma makinesi araştırmak için yola çıkan Jobs bütün ailesini hangi modelin seçileceği konusunda iki haftalık bir tartışma sürecine sokmuştu. Jobs ailesi başka ailelerin çoğunun yaptığı gibi kararlarını hızlı bir şekilde özelliklere ve fiyata dayalı olarak vermedi. Bunun yerine Amerikan ya da Avrupa tasarımı, tüketilen su ve deterjan miktarı, yıkama hızı ve giysilerin ömrü çevresinde bir tartışma başladı.</p>

  <p class="normal">“Aile içinde ödün vereceğimiz şeyin ne olduğu konusunu konuşmaya biraz zaman ayırdık. Tasarım hakkında çok konuştuk ama ailemizin değerleri konusunda da konuştuk. En çok çamaşırlarımızın bir saatte ya da bir buçuk saatte yıkanmasına mı dikkat ediyorduk? Yoksa bizim için giysilerimizin yumuşak ve daha uzun ömürlü olması mı önemliydi? Daha az su kullanmaya mı önem veriyorduk? Her akşam, akşam yemeğinde bunları konuşarak iki hafta geçirdik. O eski çamaşır ve kurutma makinesi tartışmasına zaman ayırıyorduk. Ve konuşmalar tasarımla ilgiliydi.”17<sup class="calibre2"><a href="../Text/steve_split_093.html#footnote-100-70" id="footnote-100-70-backlink">[70]</a></sup></p>

  <p class="normal">En sonunda Jobs “fazla pahalı” olduğunu ama çamaşırları daha az su ve deterjan kullanarak iyi yıkadığını düşündüğü Alman makinelerini seçti. Jobs bunu şöyle anlatıyor: “Onlar gerçekten harika yapılmış. Son birkaç yıl içinde satın alıp da hepimizin memnun kaldığı birkaç üründen biri bu oldu. Bu adamlar bütün süreci gerçekten düşünmüşler. Yıkama ve kurutma makinelerinin tasarımında harika bir iş başarmışlar. Bu makineler bana yıllardır ileri teknolojinin herhangi bir parçasından duyduğumdan daha büyük bir heyecan yaşattılar.”</p>

  <p class="normal">Büyük çamaşır makinesi tartışması aşırılık gibi görünüyor ama Jobs aynı değerleri –ve aynı süreci– Apple’daki ürün geliştirme görevinde de uyguluyor. Apple’daki endüstriyel tasarım, diğer pek çok şirkette olduğu gibi, mühendisliği zaten tamamlanmış bir ürün üzerine atılan bir son cila gibi ele alınmıyor. Şirketlerin büyük bir çoğunluğu tasarımı son dakikada eklenen bir giysi olarak kabul eder. Aslında pek çok şirkette tasarım bütünüyle dışarıdan alınan bir hizmettir. Ayrı bir firma ürünün nasıl görüneceğini ele alacaktır –tıpkı üretimi de muhtemelen ayrı bir firmanın yapacağı gibi.</p>

  <p class="normal">Apple’ın küçük tasarım ekibinin başındaki canayakın İngiliz, Ive şöyle diyor: “Etrafımızın tam bir özensizlik kanıtı gibi duran ürünlerle sarılı olması üzücü ve moral bozucu. Bu, bir ürün için ilginç bir şey. Bir ürün, onu üreten şirket ve değerleri ve öncelikleri hakkında çok şey anlatır.”</p>

  <p class="normal">Apple üretiminin çoğunu dışarıya yaptırır ama ürünlerinin tasarımını değil. Tam tersine. Apple’ın endüstriyel tasarımcıları ilk toplantıdan başlayarak ürünle yakından ilgilenirler.</p>

  <p class="solbaslik">Tasarımcı Jonathan Ive</p>

  <p class="normal">Ive, otuzlu yaşların sonlarında bir İngiliz, kaslı bir güreşçi vücuduna sahip ve kısa kesim saçları var. Dost canlısı ve yaklaşılabilir biri. Son derece tatlı dilli, neredeyse utangaç ki bu Apple gibi zorlu bir şirketin tepesindeki bir konumda bulunan biri için oldukça sıradışı bir durum. O kadar çekingen biri ki bir defasında, kendisine verilen bir ödülü, orada izleyicilerin arasında bulunmasına karşın sahneye çıkıp kendisi almak yerine Jobs’a aldırmıştır.</p>

  <p class="normal">Daha öğrenciyken, önemli bir tasarım ödülünü iki kez kazandı; şimdiye dek bunu yapan tek öğrenciydi. O zamandan bu yana ödüller ardı ardına geldi. Ive, iMac’ten iPhone’a kadar, son derece etkili bir dizi ürün sayesinde Londra’nın saygın müzesi Design Museum tarafından iki kez “Yılın Tasarımcısı” seçildi. 2006’da İngiltere kraliçesi tarafından verilen bir onur olan Commander of British Empire (CBE) unvanı verildi.</p>

  <p class="normal">Ive ile özel konulara inmek biraz zor olabilir. Soyut konuşmaya eğilimi var ve zaman zaman da şirket ve pazarlama konularına kayıyor. Kişisel sorular geldiğinde konuyu değiştiriyor ama onu tasarım konusunda konuşmaya başlattığınız zaman susturmak bir hayli zor oluyor. Tasarım konusunda coşkulu bir şekilde, tutkulu jest ve mimikler yaparak ve vurgu yapmak için parmaklarını çatırdatarak konuşuyor.</p>

  <p class="normal">Apple’ın ürün tanıtımlarından birinde, <span class="ideitalik">2001, A Space Odyssey</span> adlı filmdeki sütun biçimindeki uzay anıtı kadar sade ve süssüz ham alüminyum tabakalarından yapılan, en üst kalite profesyonel iş istasyonlarının içinde bulunduğu [2003’teki Power Mac G5’ten şimdiki Mac Pro’ya kadar bir dizi üründe birkaç yıldır kullanılmakta olan] alüminyum kasanın tasarımı hakkında kendisinden hızlı birkaç yorum almak istedim.</p>

  <p class="normal">Makinenin tasarımının ardında yatan felsefeyi –ve yapılan bütün sıkı çalışmaları– anlatırken son derece keyifliydi. Şöyle dedi: “Sanırım her ne zaman bir şey yapsanız yeni geliştirdiğiniz bir şey konusunda özel bir memnuniyet duyarsınız. Bu seferki gerçekten zordu.” Yakında sergilenen bir modele doğru yürüdüm. Düz alüminyum kasayı işaret ederek şöyle dedi: “Uygulanan bir minimal ve sade olma stili vardır ve bir de gerçek sadelik vardır. Bu sade görünüyor çünkü gerçekten öyle.”</p>

  <p class="normal">Ive onu sade tutmanın makinenin bütününün tasarım felsefesi olduğunu söylüyordu: “Kesin olarak gerekli olanlar dışında her şeyden kurtulmak istedik ama siz harcanan bu çabayı göremiyorsunuz. Tekrar tekrar en başa dönüyorduk. ‘Bu parçaya ihtiyacımız var mı? Buna diğer dört parçanın işlevini yükleyebilir miyiz?’ Bu çalışma bir azaltma ve küçültme egzersizi haline geldi ama bunun sonucunda makineyi yapmak kolaylaştı, insanların onunla çalışması da kolaylaştı.”</p>

  <p class="normal">Daha sonra Ive yirmi dakikalık tutkulu bir tura başlayarak yeni bilgisayarın tasarımını anlattı. Eğer Apple’ın PR ekibinden, kendisine başkalarıyla da görüşme yapacağını anımsatan biri gelip bölmeseydi anlatmaya devam edecekti. Kendisini tutamıyordu. Tasarım onun her şeyiydi. Onu konuşmaya bir başlatın, bir erişim panelinin sürgüsü gibi görünüşte basit bir şeyin tasarımı hakkında bile büyük bir içtenlik ve coşkunlukla uzun uzun konuşur. Ayrılırken Ive’a Power Mac’i Alienware ya da Falcon Northwest gibi firmaların Windows PC’leri dünyasından üst kalite bilgisayarlarla karşılaştırmasını istedim. Bazen bu makineler alev resimleri ya da krom kafeslerle dekore edilmiş ve güçlendirilmiş, yüksek performanslı otomobiller gibi görünebiliyorlardı.</p>

  <p class="normal">Ive şunları söyledi: “Eğer sahte bir güçlü görünümü vermiyorsanız bu gerçekten çok daha güçlüdür. Ben bunu bir alet, bir araç olarak görüyorum. Makinenin güçlü olduğu gerçeğine katkı sağlayan plastik bir yüz yok. Neyin ne olduğu çok ama gerçekten çok açık bir biçimde belli oluyor.” Şöyle devam etti: “Bir tasarımcının bakış açısından bakıldığında oynadığımız oyun bir görünüm oyunu değil. Bu, faydacılıkla çok yakından ilişkili bir konu. Minimum düzeyde malzeme kullanımıyla ilgili bir şey.”</p>

  <p class="normal">Ive’ın bu doğaçlama alüminyum bilgisayar kasası turu, bunları ortaya çıkaran tasarım süreci hakkında çok şey göstermektedir: indirgeme ve basitleştirme dürtüsü, ayrıntılara gösterilen dikkat ve materyallere duyulan saygı. Ayrıca Ive’ın tutku ve enerjisi de bunlara eklenmeli. Bu etkenlerin tümü Ive’ın eşsiz tasarım sürecine katkıda bulunmaktadır.</p>

  <p class="solbaslik">Bir Prototip Yapma Tutkunu</p>

  <p class="normal">Jonathan Ive ve eşi Heather, küçük ikizleriyle birlikte, San Francisco’ya yukarıdan bakan Twin Peaks adlı tepelerin zirvesine yakın bir yerde bulunan bir evde oturuyorlar. Ev “gösterişsiz” olarak tanımlanıyor ama Ive bir James Bond otomobili –200.000 dolarlık bir Aston Martin– kullanıyor.</p>

  <p class="normal">Ive ilk başta otomobil tasarımı yapmak istiyordu. Bunun için Londra’daki Central Saint Martin Art School’a kaydoldu ama oradaki diğer öğrenciler ona biraz tuhaf geldi. “Sınıfta çizimlerini yaparken ‘vırrn, vırrn’ diye ses çıkartıyorlardı” diyor.<sup class="calibre2"><a href="../Text/steve_split_094.html#footnote-100-71" id="footnote-100-71-backlink">[71]</a></sup> Buradan ayrılıp Newcastle Polytechnic Üniversitesi’nde ürün tasarım bölümüne yazıldı.</p>

  <p class="normal">Ive’ın prototip tutkusu Newcastle’da oluştu. Ive’ın sonradan iş arkadaşı da olan sınıf arkadaşı Clive Grinyer, onun Newcastle’daki dairesine yaptığı bir ziyareti anımsıyor. Daireye girince Ive’ın son sınıfta, öğretmenlerin işitme engelli öğrencilerle iletişim kurmalarına yardımcı olacak bir işitme cihazı ve mikrofon seti ile ilgili projesinin köpük levhadan yapılmış yüzlerce modelini görünce şok olmuş. Diğer tasarım öğrencilerinin çoğu, projelerinin beş ya da altı modelini yapmıştı. Grinyer, “Ive yapmaya çalıştığı iş üzerine tanıdığım herkesten daha fazla odaklanmıştı”<sup class="calibre2"><a href="../Text/steve_split_095.html#footnote-100-72" id="footnote-100-72-backlink">[72]</a></sup> diyor.</p>

  <p class="normal">Tuhaf ama Ive öğrenciyken bilgisayarlara hiç ilgi duymuyordu. Ive bu konuda şöyle diyor: “Üniversiteyi bilgisayarlarla gerçek bir sorun yaşayarak bitirdim. Teknik alanda yetersiz olduğumu kabullenmiştim.”<sup class="calibre2"><a href="../Text/steve_split_096.html#footnote-100-73" id="footnote-100-73-backlink">[73]</a></sup> Ama 1989’da Newcastle’dan ayrılmadan hemen önce Mac bilgisayarla tanıştı. Ive bunu şöyle anlatıyor: “Kullanmaya çalıştığım başka her şeyden çok daha iyi olmasına şaşırdığımı anımsıyorum. Kullanıcı deneyiminin bütününe gösterilen özen beni hayran bıraktı. Ürün aracılığı ile tasarımcılarıyla bir bağlantı kurmuşum duygusuna kapılmıştım. Şirket hakkında daha fazla bilgi edinmeye başladım: kuruluşu, değerleri ve yapısı ile ilgili. Bu küstah –hatta neredeyse asi denebilecek– şirket hakkında daha fazla bilgi edindikçe bana daha çekici geliyordu çünkü rahat ve yaratıcılık alanında iflas etmiş bir endüstride pervasız bir şekilde bir alternatife işaret ediyordu. Apple’ın bir hedefi ve sadece para kazanmak olmayan bir var oluş nedeni vardı.”</p>

  <p class="normal">Bilgisayarlar yıllar boyu ona dayanarak gelişti. <span class="ideitalik">Face</span> dergisine verdiği bir röportajda bilgisayarların çok işlevli doğasının kendisini büyülediğini söylüyordu: “Bilgisayar gibi işlev değiştiren başka bir ürün yoktur. iMac bir müzik kutusu olabiliyor, bir video düzenleme aracı ya da fotoğrafları düzenlemenin bir yolu olabiliyor. Onunla tasarım yapabilir, yazı yazabilirsiniz. Yaptığı şey çok yeni ve değişebilir olduğu için yeni materyaller kullanmamıza, yeni biçimler yaratmamıza olanak sağlıyor. Olasılıkların sonu yok. İşte bunu seviyorum.”</p>

  <p class="normal">Ive, 1989’da Newcastle’dan ayrıldıktan sonra Londra’da tuvaletlerden tarağa kadar geniş bir ürün çeşidi üzerinde çalışmalar yaptığı Tangerine adlı tasarım ortaklığını kurdu. Ama sözleşmeli işlerin engelleyici olduğunu gördü. Dışarıdan biri olarak şirketlerin içinde fikirlerinin sonucu üzerinde fazla etkili olamıyordu.</p>

  <p class="normal">1992’de Apple’dan ilk dizüstü bilgisayarlar için bazı konseptler geliştirmesini isteyen bir telefon aldı. Apple çok etkilendi ve Ive tasarımcı olarak Apple’a girdi ve California’ya taşındı. Ama Apple bu dönemde düşüşe geçtiği için tasarım tozlu bir bodrum katına atıldı. Apple yöneticileri esinlenmek için rakiplere bakmaya başlamıştı. Odak grupları oluşturmak istiyorlardı. Ive neredeyse işi bırakacaktı. Bağımsız bir şekilde ve yalnız başına çalışıyordu. Prototip ürünler geliştirmeye devam ediyordu ama yaptıkları çoğu zaman ofisindeki bir raftan daha öteye gidemiyordu.</p>

  <p class="normal">Elbette Jobs geri döndükten sonra işler çok değişir. Ive her zamanki Ive’dır ama ortaya çıkan ürünler tam tersi sonuçlar verir.</p>

  <p class="normal">Ive Apple’da yıllardır birlikte çalışmış olan bir düzine kadar endüstriyel tasarımcıdan oluşan görece küçük bir ekibin başına geçer. Ive, “Mükemmel bir tasarım ekibi oluşturduk”<sup class="calibre2"><a href="../Text/steve_split_097.html#footnote-100-74" id="footnote-100-74-backlink">[74]</a></sup> diyor. Ekip Apple kampüsünün geri kalanından ayrı çok özel bir stüdyoda çalışmaya başlar. Ne olduğu anlaşılmayan bir binada bulunan stüdyo üzerinde çalışılan yeni bombaların zamanından önce açığa çıkması korkusu ile Apple çalışanlarının çoğuna kapatılmıştır. Sadece kendilerine elektronik geçiş kartları verilen seçme küçük bir gruba giriş izni verilmektedir; kapı ve pencereler özel siyah camlarla perdelenmiştir. Eski CEO John Sculley bile tasarım stüdyosuna alınmamıştır. O sıralarda tasarım grubunun başında bulunan Robert Brunner “siniri tepesine çıkan bir yöneticiden söz et”<sup class="calibre2"><a href="../Text/steve_split_098.html#footnote-100-75" id="footnote-100-75-backlink">[75]</a></sup> diyordu.</p>

  <p class="normal">Stüdyonun içinde çok az kişisel alan var. Kabin ya da ofis yok. Stüdyo, ortaklaşa kullanılan birkaç tasarım alanı olan geniş, açık bir alan. Teknoloji harikası, pahalı prototip yapma makineleri ile dolu: 3D yazıcılar, güçlü Computer Aided Design (CAD) iş istasyonları ve Computer Numerical Control (CNC) tezgahı aletleri. Ayrıca bütün gün elektronik müzik pompalayan güçlü bir ses sistemi de var ve bu müziğin bir kısmı Ive’ın memleketi İngiltere’deki arkadaşları tarafından gönderiliyor. Ive itirafçı bir müzik delisi ve ünlü tekno DJ John Digweed’in yakın bir arkadaştır.</p>

  <p class="normal">Aletler söz konusu olduğunda hiçbir masraftan kaçınılmıyor. Ama Ive işe gittikçe daha fazla tasarımcı almak yerine kaynaklarını prototip yapma makinelerine ayırıyor. Bu konuda Ive şöyle diyor: “Ana ekibi küçük tutup alet ve süreçlere önemli yatırımlar yaparak son derece nadir görülen bir işbirliği düzeyi içerisinde çalışabiliriz. Aslında çalışmalarımızla ilgili anılarımız çalışmalarımızın ürünlerinden daha kalıcı olacaktır.”<sup class="calibre2"><a href="../Text/steve_split_099.html#footnote-100-76" id="footnote-100-76-backlink">[76]</a></sup></p>

  <p class="normal">Ive küçük, birbirlerine yakınlık duyan bir ekip yaratıcı ve verimli olmanın anahtarıdır, diyor. Apple’ın inovasyonlarının ekipteki tasarımcıların birinden ya da diğerinden çıktığını kabul etmiyor ve bunların birlikte çalışan ekibin bir ürünü olduğunu söylüyor. Bu, “bir kolektif olarak öğrenme ve yaptığımız işte daha iyi hale gelme” sürecidir, diyor ve ekliyor: “Ekibin ayırt edici özelliklerinden biri, araştırmacı olma ve yanılmaktan heyecan duymadır çünkü bu şekilde yeni bir şey keşfetmiş oluyorsunuz.”<sup class="calibre2"><a href="../Text/steve_split_100.html#footnote-100-77" id="footnote-100-77-backlink">[77]</a></sup></p>

  <p class="normal">Ive ne zaman işi hakkında konuşsa daima ekibe vurgu yapıyor. Hiç egoist değil. Örneğin, Digweed, Ive ile ilk tanıştığında Apple’daki görevinin tam olarak ne olduğunu öğrenmesi aylar almış. “Jonathan nasıl farklı şeyler tasarladıklarını anlatıyordu ve ben de oturup düşünüyordum: ‘Aman Tanrım! Onun ürünleri her gün dünyanın her yerinde yaratıcı insanlar tarafından kullanılıyor ama onun bu konuda hiç egosu yok.’ ”<sup class="calibre2"><a href="../Text/steve_split_101.html#footnote-100-78" id="footnote-100-78-backlink">[78]</a></sup></p>

  <p class="solbaslik">Ive’ın Tasarım Süreci</p>

  <p class="normal">Ive sık sık Apple’ın tasarımlarının sadeliği aldatıcıdır, demektedir. Ürünler birçok insana açık ve basit görünür. O kadar düz ve basittirler ki işin içine hiç “tasarım” girmemiş gibi görünür. Tasarım sürecini insanın gözünün içine sokan süs ve donatılar yoktur. Ama Ive için önemli olan da budur. Ive’ın söylediğine göre, görev “inanılmaz derecede karmaşık sorunları çözmek ve çözümlerinin de kaçınılmaz ve inanılmaz derecede basit görünmesini sağlamaktır; bu yüzden bunun ne kadar büyük zorluklarla gerçekleştiğini anlamak mümkün olmaz.”<sup class="calibre2"><a href="../Text/steve_split_102.html#footnote-100-79" id="footnote-100-79-backlink">[79]</a></sup></p>

  <p class="normal">Basitlik ve sadelik birçok fikir üretip sonra da bu fikirleri –OS X için kullanılacak arayüzün tasarımında ele aldığımız gibi– tekrar inceleyip düzeltme şeklinde tanımlanabilecek bir tasarım sürecinin ürünüdür. Bu süreçte sadece tasarımcılar değil Apple’daki diğer bazı ekipler de işin içine girer. Mühendisler, programcılar ve hatta pazarlama sorumluları da sürece dahil olur. Ive’ın endüstriyel tasarımcıları her projede daha en başından işin içindedir. Ive şöyle demektedir: “Biz projelere gerçekten çok erken katılım sağlarız. Steve’le, donanım ve yazılım ekipleriyle çok doğal ve sürekli bir işbirliği içinde oluruz. Sanırım Apple’daki ayırt edici özelliklerden biri bu. Fikir ürettiğimiz sırada yerleşik, nihai bir mimari yoktur. Bence fırsatları yakaladığınız nokta da bu ilk aşamalardır, araştırmaya hâlâ çok açık olduğunuz başlangıç aşamaları.”<sup class="calibre2"><a href="../Text/steve_split_103.html#footnote-100-80" id="footnote-100-80-backlink">[80]</a></sup></p>

  <p class="normal">Bu fırsatları yakalamak için Jobs, ürünlerin bir ekipten diğerine geçtiği ve şirketin farklı bölümleri arasında fazla ileri-geri yapmadığı seri, aşamalar halindeki bir tasarım düzeninden ısrarla kaçınır. Diğer şirketlerde bu her zaman böyle değildir. Jobs, bunun bir otomobil fuarında harika bir prototip görmeye ama dört yıl sonra üretim modeli çıktığında berbat olduğunu düşünmeye benzediğini söyler. “Söyleyin, bu durumda ne oldu? Yaptılar! Avuçlarının içine aldılar! Zaferin dişleri arasından yenilgiyi çıkarıp aldılar!... Ne olduğunu söyleyeyim; tasarımcılar bu gerçekten harika fikirle ortaya çıktılar. Sonra onu mühendislere verdiler ve mühendisle ‘ı-ıh’ dedi, ‘bunu yapamayız, mümkün değil!’ Ve böylece kötü hale geldi. Sonra üretime verdiler ve onlar da ‘bunu böyle çıkaramayız!’ dedi. Ve çok daha kötüye gitti.” <sup class="calibre2"><a href="../Text/steve_split_104.html#footnote-100-81" id="footnote-100-81-backlink">[81]</a></sup></p>

  <p class="normal">Ive röportajlarda “sıkı işbirliği”, “çapraz polinasyon” ve “eşzamanlı mühendislik” terimlerinden söz etmiştir. Apple’da geliştirilen ürünler bir ekipten diğerine, yani tasarımcılardan mühendislere, programcılara ve en sonunda da pazarlamacılara geçmez. Tasarım süreci birbirini izleyen diziler halinde değildir. Bunun yerine bütün bu gruplar eş zamanlı olarak ürünler üzerinde çalışır ve birbiri ardına değerlendirme oturumları yapılır.</p>

  <p class="normal">Toplantıların sonu yoktur. Bu toplantılar “derin işbirliği” sürecinin ayrılmaz bir parçasıdır; onlar olmadan aynı miktarda “çapraz polinasyon” gerçekleşmeyecektir. Ive, <span class="ideitalik">Time</span> dergisine şöyle demiştir: “Bizim kadar hırslıysanız tarihsel ürün geliştirme yöntemleri işe yaramaz. Zorlu görevler bu kadar karmaşık olunca bir ürünü daha işbirliğine dayalı, daha bütünleşik bir yolla geliştirmek zorunda kalırsınız.”</p>

  <p class="normal">Tasarım süreci birçok taslak hazırlamayla başlar. Ive’ın ekibi birlikte çalışır, birbirlerinin fikirlerini değerlendirir ve mühendislerden ve elbette Jobs’ın kendisinden gelen geribildirimi de işin içine katar. Ondan sonra ekip, köpük levhalar ve diğer prototip yapma materyallerinden modeller yapmakta kullanılan çeşitli CAD uygulamalarında 3D bilgisayar modelleri hazırlar. Ekip, yeni ürünün sadece dış şeklini değil iç tarafını da deneyerek çoğu zaman birden fazla model hazırlar. İç alanı ve duvarların kalınlığını tam olarak modelleyen prototipler içe konacak parçaların uyumunu kontrol edecek olan donanım mühendislerine gönderilir. Ayrıca orada kasa içinde yeterli hava akımı olup olmadığı ve bağlantı noktaları ve batarya bölmelerinin düzgün olup olmadığı da kontrol edilir.</p>

  <p class="normal">Ive bu aşamayı şöyle açıklıyor: “Birçok model ve prototip yaparız sonra geri dönüp tekrar yaparız. Prototip yapmaya ve elinize alıp dokunacağınız şeyler hazırlamaya güçlü bir şekilde inanıyoruz.” Yapılan modellerin sayısı usandırıcıdır. Ive şöyle deva. Bir çözüm üretmek için ürettiğimiz modellerin sayısı oldukça can sıkıcı ama bu yaptığımız işin sağlıklı bir parçası.”<sup class="calibre2"><a href="../Text/steve_split_105.html#footnote-100-82" id="footnote-100-82-backlink">[82]</a></sup></p>

  <p class="normal">Şimdi Pentagram Design firmasının ortağı ve Apple Tasarım Grubu’nun eski başkanı Robert Brunner, Apple’ın prototiplerinin üretim süreci de dikkatli bir şekilde göz önünde tutularak tasarlandığını vurguluyor ve şöyle diyor: “Apple’ın tasarımcıları zamanlarının yüzde 10’unu geleneksel endüstriyel tasarım işleri yaparak geçirirler; fikirler geliştirir, çizimler yapar, modeller hazırlar ve beyin fırtınası yaparlar. Zamanlarının yüzde 90’ını ise üretimle birlikte çalışarak fikirlerinin nasıl uygulamaya aktarılacağını bulmaya çalışarak geçirirler.”</p>

  <p class="normal">Bu yöntem “üretme ve deneme” biçiminde, psikologların sorun çözme üzerinde çalışırken uyguladıkları yönteme benzer bir tekniktir. Bir sorunu çözmek için bütün olası çözümler üretilir ve sonra da bu çözümlerin gerçekten çözüm getirip getirmediği denenir. Bu bir tür deneme-yanılma yöntemidir ama gelişigüzel bir deneme değildir; daha güdümlü ve amaca yöneliktir. Apple’ın tasarımcıları, bir çözüme yaklaşıp yaklaşmadığını görmek için ürettiklerini sürekli deneyerek düzinelerce olası çözüm yaratır. Bu süreç, temelde, yazımdan müzik yapmaya kadar birçok yaratıcı çalışmada kullanılan tekniklerle aynı yolları kullanır. Bir yazar, çoğu zaman, yapı ve uyum konusunu fazla düşünmeden fikirleri ve sözcükleri ortaya döküp ham bir taslak oluşturarak işe başlar ve ardından geri dönüp yapıtını düzenler, hatta bu düzenlemeyi bazen birkaç kez tekrarlar. Ive, “Basitleştirme ve arıtma son derece zorlu bir iştir”<sup class="calibre2"><a href="../Text/steve_split_106.html#footnote-100-83" id="footnote-100-83-backlink">[83]</a></sup> diyor.</p>

  <p class="solbaslik">Ayrıntılara Gösterilen Özen: Görünmeyen Tasarım</p>

  <p class="normal">Ive’ın ekibi başka şirketlerin çoğu zaman görmezden geldiği basit on/off ışıkları ve elektrik adaptörleri gibi ayrıntılara özen gösterir. İlk iMac’in elektrik kordonu –tıpkı takılacağı bilgisayar gibi– saydamdı ve içinde büklüm büklüm üç kablo görünüyordu. Böyle görünüşte önemsiz ayrıntılara başka üreticilerin çok azı dikkat eder. Ama bu Apple’ı diğer şirketlerden ayıran bir özelliktir. Küçük ayrıntılara dikkat etme genellikle elyapımı eşyalarda olur. Apple ürünleri Asya’daki fabrikalardan seri üretim halinde çıkarılan ürünlerden çok sipariş üzerine yapılar takım elbiselere ve elyapımı çanak çömleğe özgü olan bu tür küçük rötuşlar yapmaktadır. Ive şöyle diyor: “Sanırım Apple’daki çalışmalarımızın ayırt edici özelliklerinden biri en küçük ayrıntılara dikkat etmektir. Bence bazen bu seri üretimden çok el sanatı etkinliği gibi görünüyor. Ama bence bu çok önemli.”<sup class="calibre2"><a href="../Text/steve_split_107.html#footnote-100-84" id="footnote-100-84-backlink">[84]</a></sup></p>

  <p class="normal">Makinelerin içi üzerinde bile uzun uzun düşünülüyor. Design Museum’da yapılan bir sergide Ive sökülmüş bir dizüstü bilgisayar sergiliyordu böylece ziyaretçiler bilgisayarın iç düzenlemesinin özenli tasarımını görebiliyorlardı. Ive şöyle diyor: “Bir ürünün hiçbir zaman görmeyeceğiniz bir parçası üzerinde harcadığımız çabayı görebilirsiniz.”<sup class="calibre2"><a href="../Text/steve_split_108.html#footnote-100-85" id="footnote-100-85-backlink">[85]</a></sup></p>

  <p class="normal">Bu tür görünmeyen tasarımlar Apple ürünlerinin çoğunda bulunan bir özelliktir. Son model iMac’ler, arkaya yerleştirilmiş bilgisayarı ile büyük kare ekranlıdır. Ekran bir ayak oluşturacak biçimde kıvrılan tek bir parça alüminyumdan yapılmış bir kaideye iliştirilmiştir. Bu alüminyum kaide, ekranın yumuşak itişlerle öne arkaya yatmasına olanak sağlar. Ama onun bu kadar kolayca hareket edebilmesini ve sonra da sabit kalabilmesini sağlamak aylar süren bir çalışmanın ürünüydü. Ekranın yerinde kalması için bilgisayarın mükemmel bir dengeye sahip olması gerekiyordu. Ive, bir tasarım konferansında “Bunu başarmak çok zor oldu” demiştir.</p>

  <p class="normal">iMac’in alüminyum tabanının ayağı, bilgisayara eğim verildiğinde hareket etmesini önlemek için özel kaymayan bir malzemeden yapılmıştır. Peki, neden özel bir malzeme? Çünkü Ive lastik ayaklardan hoşlanmıyor. Lastik ayakların tabana eklenmesi son derece kolay olur ve insanların çoğu bunların var olup olmadığının farkına bile varmazdı. Ama Ive’a göre, lastik ayaklar bu teknoloji harikasını ileriye götürmez.</p>

  <p class="normal">Ive yapışkanlı etiketlerden de nefret eder. Apple ürünlerinin çoğunda ürün bilgileri, hatta ürünlerin her birine özgü seri numaraları bile doğrudan kasaya lazerle yazılır. Bir etiketi ürüne yapıştırmanın çok kolay olduğu açık ama lazerle yazma, Apple’ın ürünlerin yapım şekline kazandırdığı gelişmiş özeliklerden biridir.</p>

  <p class="solbaslik">Malzemeler ve Üretim Süreçleri</p>

  <p class="normal">Son birkaç yıldır, meyve renkli iMac’lerden siyah MacBook dizüstü bilgisayarlarına kadar Apple ürünlerinin tasarımında birkaç farklı aşama ortaya çıkmıştır. Yaklaşık olarak dört yılda bir Apple’ın tasarım “dili” değişiyor. 1990’ların sonlarında Apple ürünleri (eBook ve ilk Bondi mavisi iMac) parlak renkli yarı saydam plastik kullanımı ile fark yaratıyordu. Daha sonra, 2000’lerin başında, Apple beyaz polikarbonat plastik ve parlak kromdan yapılmış ürünlere (iPod, iBook, Luxo-lamp iMac başladı. Sonra da titanyum ve alüminyum gibi metallerden yapılan dizüstü bilgisayarlar (PowerBook ve MacBook Pro) çıktı. Apple en son olarak siyah plastik, fırçalanmış alüminyum ve cam kullanmaya başladı (iPhone, iPod nano, Intel destekli iMac’ler ve MacBook dizüstüler).</p>

  <p class="normal">Apple’ın farklı tasarım evreleri arasındaki geçişler önceden planlanmış değildir, en azından bilinçli olarak. Tasarım evreleri arasındaki geçişler, daha çok, aşamalı bir şekilde gerçekleşiyor –ilk başta bir ürün yeni bir tasarıma geçiyor daha sonra diğer bir ürün. Ve yeni malzeme ve üretim yöntemlerinin denenmesi sonucunda doğal olarak geçiş devam ediyor. Apple’ın tasarımcıları yeni bir malzeme ile nasıl çalışacaklarını öğrendikçe onu daha fazla üründe kullanmaya başlıyorlar. Örneğin alüminyum ilk olarak Ocak 2003’te PowerBook’un kasasında kullanılan işlenmesi zor bir metaldir. Bu metal bu başlangıçtan sonra 2003 Haziran’ında PowerMac’in kasasında ve Ocak 2004’te mini iPod’da kullanıldı. Şimdi ise alüminyum, iPhone’un arka kısmından iMac’in klavyesine kadar birçok Apple ürününde kullanılıyor.</p>

  <p class="normal">Ive birçok kez Apple’ın tasarımının hiçbir zaman zorlama olmadığını söylemiştir. Tasarımcılar hiçbir zaman birbirlerine, örneğin “Hadi organik, dişi görünümlü bir bilgisayar yapalım” demezler. iMac kullanıcı dostu ve yaklaşılabilir görünüyor olabilir ama bu sonuç hiçbir zaman makinenin tasarım brifinin bir parçası olmamıştı. Bunun yerine, Apple tasarımcıları “plastikle neler yapabileceğimizi bir görelim, belki de yarı saydam bir bilgisayar yapabiliriz” derler. Ve süreç bu noktadan itibaren başlayarak ilerler.</p>

  <p class="normal">Ive ve tasarımcıları malzemelere ve malzeme bilimine yakın bir ilgi gösterir. Birçok şirket için malzeme sonradan üretim sürecinde düşünülecek bir konudur. Ama Ive ve başında bulunduğu tasarım ekibi için önce malzeme gelir. Örneğin, Ive’ın söylediğine göre, ilk iMac’in daima “utanılmayacak bir plastik ürün” olması isteniyordu. Ama plastik genellikle ucuzlukla özdeşleştirilir. iMac’in adi bir ürün olması yerine birinci sınıf bir ürün yapmak için tasarım ekibi bilgisayarın dışını saydam yapmaya karar verdi. Ama ilk başta beneklenme ve damarlanma sorunlarıyla karşılaştılar –üretim hattından aynı düzeyde temiz plastik kasalar gelmiyordu. Tasarım ekibi, renk tutarlılığını sağlamak için bir şekerleme fabrikasını ziyaret ederek orada seri üretimde kullanılan renklendirme yöntemlerini öğrendi.</p>

  <p class="normal">Son model düz panel iMac’in alüminyum ayağı hakkında konuşan Ive şöyle diyordu: “Ham bir malzemeyi –kalın bir alüminyum parçasını– alıp bu tür bir kolaylık sağlamayı başarmamız hoşuma gidiyor: onu büküyorsunuz, bir delik açıyor ve anotlama yapıyorsunuz… Japonya’nın kuzeyine gittik ve bazı ayrıntıları öğrenmek için bir metal biçimlendirme uzmanıyla görüştük. İşleri parçalar halinde ele almak, bu parçaların nasıl yapıldığını anlamak hoşumuza gidiyor. Ürün mimarisi malzemeyi gerçekten tanımayla başlar.”<sup class="calibre2"><a href="../Text/steve_split_109.html#footnote-100-86" id="footnote-100-86-backlink">[86]</a></sup></p>

  <p class="normal">Ive ve ekibi malzemeler kadar yeni üretim yöntemleri hakkında da bilgiye susamış öğrenciler gibidir. Ekip sürekli olarak yeni üretim yöntemleri arayışı içindedir ve Apple’ın en simgesel tasarımları bu yeni üretim tekniklerinin ürünüdür. Örneğin iPod’un çeşitli nesillerinde, plastik gövdesinin üst kısmına konulmuş ince, saydam bir şerit vardır. Bu ince saydam plastik kaplama iPod’a ekstra bir ağırlık ve derinlik eklemeden ekstra bir ağırlık ve derinlik görünümü veriyordu. Ayrıca basit düz bir plastik yüzeyden çok daha gelişmiş bir görünüm de veriyordu.</p>

  <p class="normal">Bu ince saydam plastik tabaka, iki farklı tür plastiğin aynı anda bir kalıba enjekte edilerek kusursuz bir şekilde birbirine bağlanmasının sağlandığı “twin shot” olarak bilinen bir plastik kalıplama tekniğinin bir ürünüdür. Sonuç olarak, iPod’un ön tarafı iki farklı malzeme ile yapılmış gibi görünür –ama bunları bağlayan görünür bir bağlantı yoktur.</p>

  <p class="normal">Design Museum tarafından yapılan bir röportajda, Ive şunları söylemiştir: “Artık plastikle önceden bize olanaksız olduğu söylenen şeyleri yapabiliyoruz. Twin shot malzemeleri bize önceden olmayan birçok işlevsel ve biçimsel fırsat veriyor. iPod bağlantı elemanları ve batarya kapakları olmayan “twin shot” plastikle yapılıyor. Bu da bizim yoğunlaşmış ve kapalı bir tasarım yaratmamızı sağladı.”<sup class="calibre2"><a href="../Text/steve_split_110.html#footnote-100-87" id="footnote-100-87-backlink">[87]</a></sup></p>

  <p class="normal">Ive’ın ekibi, iPod’dan önce, Cube modeli bilgisayar, çeşitli düz panel stüdyo monitörleri ve Harman Kardon şirketi için yapılan bir hoparlör ve derin bas hoparlör seti dahil, bir dizi üründe bu yeni kalıplama tekniklerini denemişti. iPod en son ve en yeni teknoloji olarak görünüyordu ama aslında onun görünümü yeni kalıplama tekniklerinin birkaç yıl denenmesinin bir ürünüydü. Ive, “Çıkardığımız bazı beyaz ürünler sadece bunun bir uzantısıdır” diyor.</p>

  <p class="normal">Bağlantı yerleri olmayan objeler yapma becerisi iPod üzerinde tüketiciler tarafından –pili çıkarmanın zorluğu nedeniyle– sert bir şekilde eleştirilen bir tasarım kararı verilmesine yol açtı. iPod’un pili aygıtın gövdesine sıkı bir şekilde gizlenmiştir ve aygıtın metal arka kısmını zorlamayı göze almayan çoğu kullanıcının pile ulaşması mümkün değildir. Apple ve bazı üçüncü taraf şirketler batarya değiştirme hizmeti veriyor ama elbette ücreti karşılığında.</p>

  <p class="normal">Apple bataryanın uzun yıllar, çoğu zaman iPod’un kullanım ömründen de daha uzun dayanacak şekilde tasarlandığını açıkladı ama bazı tüketiciler bataryanın kapatılmasının altında yatan nedenin ürünün planlı bir şekilde kullanım ömrünün sınırlandırılması ya da daha da kötüsü –yani iPod’un tek kullanımlık bir ürün gibi görünmesi– olduğunu düşünüyor.</p>

  <div class="calibre1" id="calibre_pb_10"></div>
</body>
</html>
