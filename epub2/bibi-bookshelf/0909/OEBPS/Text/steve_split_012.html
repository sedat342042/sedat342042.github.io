<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>steve</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="solbaslik">Steve’den Dersler</p>

    <p class="normal">• Sadece A sınıfı oyuncularla birlikte çalışın ve yetersizlerden kurtulun. Yetenekli personel sizi rakiplerinizin önüne geçiren bir rekabet avantajıdır.</p>

    <p class="normal">• En yüksek kaliteyi arayıp bulun. İnsanlar, ürünler ve reklam dahil.</p>

    <p class="normal">• İnsana yatırım yapın. Jobs Apple’a geri döndükten sonra ürünleri iptal ederken birçok projeyi “steve’ledi” ama en iyi insanları elinde tuttu.</p>

    <p class="normal">• Küçük ekipler halinde çalışın. Jobs, odaklanamazlar ve yönetilemezler diye, yüzden fazla kişiden oluşan ekiplerden hoşlanmaz.</p>

    <p class="normal">• “Evet efendimci” insanları dinlemeyin. Tartışma ve atışmalar yaratıcı düşünmeyi besler. Jobs, birlikte çalıştığı insanların kendi fikirlerine meydan okumasını ister.</p>

    <p class="normal">• Düşünsel savaşlara girin. Jobs kararları fikirler hakkında savaşarak alır. Bu zor ve çaba gerektiren ama özenli ve etkili bir yöntemdir.</p>

    <p class="normal">• Ortaklarınızı özgür bırakın. Jobs yaratıcı ortaklarına geniş bir hareket alanı verir.</p>

    <p class="h1baslik1">5. Bölüm<br class="chapter" />
    Tutku: Evrende Bir İz Bırakmak</p>

    <p class="indentmetin">&nbsp;</p>

    <p class="indentmetin">“Evrende bir iz bırakmak istiyorum.”</p>

    <p class="indentmetin">&nbsp;</p>

    <p class="indentmetinitalik">—Steve Jobs</p>

    <p class="normal">Steve Jobs’ın kariyerindeki her dönüm noktasında çalışanlara esin vermiş, yazılım geliştiricilerini kendisine çekmiş ve daha iyi bir çağrı yaparak müşterilerin nabzını yakalamayı bilmiştir. Jobs’a göre programcılar kolay kullanımlı bir yazılım geliştirmeye çalışmaz, dünyayı değiştirmek için uğraşırlar. Apple müşterileri Mac bilgisayarları hesap tabloları üzerinde çalışmalar yapmak için almaz, Microsoft’un tekeli karşısında bir seçim yaparlar.</p>

    <p class="normal">Örneğin, iPod’u düşünün. Güzel bir MP3-çalar. Harika bir donanım, yazılım ve online hizmetler bileşimi. Apple’ın geri dönüşünün itici gücü. Ama Jobs’a göre o öncelikle insanların yaşamını müzikle zenginleştirmek için geliştirilmiş bir aygıt. 2003’te <span class="ideitalik">Rolling Stone</span> dergisine söylediği gibi: “Biz çok şanslıydık. Biz, öyle bir kuşakta yetiştik ki müzik bizim kuşağımızın inanılmaz derecede ayrılmaz bir parçasıydı. O zamana kadar böyle bir bütünlük yaşanmamıştı ve belki bugün de o derece bir yakınlık yok çünkü başka birçok alternatif var. Bizim kuşakta oynayacak bilgisayar oyunu yoktu. Kişisel bilgisayarlarımız yoktu. Şimdi çocukların zamanını işgal etmek için birbiriyle yarışan o kadar çok şey var ki. Ama her şeye rağmen bu dijital çağda müzik gerçekten yeniden icat ediliyor ve bu da insanların yaşamına müziği geri getiriyor. Bu harika bir şey. Ve işte bu şekilde biz de kendi küçük çabalarımızla dünyayı insanların yaşaması için daha iyi bir yer haline getirmek için çalışıyoruz.”<sup class="calibre2"><a href="../Text/steve_split_145.html#footnote-100-118" id="footnote-100-118-backlink">[118]</a></sup></p>

    <p class="normal">Son bölüme dikkat edin: “Ve işte bu şekilde biz de kendi küçük çabalarımızla dünyayı insanların yaşaması için daha iyi bir yer haline getirmek için çalışıyoruz.” Jobs’ın yaptığı her şeyde bir misyon anlayışı vardır. Ve her gerçek inançlı insan gibi, onun da yaptığı iş konusunda büyük bir tutkusu var. Evet, onun bu bağlılığı birçok bağırıp çağırmaya neden oluyor. Jobs astlarıyla ilgilenirken yumuşak huylu biri değil. Ne istediğini çok iyi biliyor ve onu elde etmek için çılgına dönüyor. Tuhaf ama birlikte çalıştığı insanların çoğu kendilerine bağırılmasından hoşlanıyor. Ya da en azından bu durumun çalışmaları üzerinde yaptığı etkiyi seviyor. Jobs’ın tutkusuna değer veriyorlar. Jobs onları büyük olmaya doğru itiyor ve yanıp kül olabilecek olmalarına karşın bu yolla birçok şey öğrenmeleri de mümkün olabiliyor. Jobs’ın ilkesi şu: Aşağılık herifin teki de olabilirsiniz ama o konuda tutkulu olmanız şartıyla.</p>

    <p class="normal">Dünyayı daha iyi bir yer haline getirmek, en başından itibaren Jobs’ın mantrası olmuştur. Apple henüz altı yaşındaydı ve patlamalar yaparak büyüyordu. Silikon Vadisi’nin genç hippiler tarafından işletilen klasik bir yeni yetmesi olmaktan çıkarak güvenilir müşterileri olan büyük bir şirkete dönüşüyordu. Başına deneyimli bir işadamının geçmesi gerekiyordu.</p>

    <p class="normal">Jobs, PepsiCo’nun başkanı John Sculley’i şirketin başına geçmeye ikna etmek için aylardır uğraşıyor ama Sculley büyük, oturmuş bir firmanın başından Apple gibi riskli, hippi ve yeni bir şirketin başına geçmenin akıllıca olduğuna inanmıyordu. Jobs yine de Sculley’in aklını çeldi. Kişisel bilgisayarlar geleceği temsil ediyordu. İkisi Silikon Vadisi’nde ve New York’ta defalarca görüşme yaptı. En sonunda bir akşam, San Remo binasındaki lüks dairesinin balkonundan Central Park’a bakan Jobs yaşlı adama döndü ve yüzsüzlük kokan bir ifadeyle ona meydan okudu: “Yaşamının geri kalanında şekerli su mu satmak istiyorsun yoksa dünyayı değiştirmek mi?”</p>

    <p class="normal">Bu belki de modern iş tarihindeki en ünlü meydan okumadır: Bu, bir tek sorunun içine sıkıştırılmış bir hakaret, bir kompliman ve ruh arayan felsefi bir meydan okumadır. Bu soru elbette Sculley’in içine işledi. Derin bir huzursuzluğa itti ve bu konu günlerce içini kemirdi. En sonunda, Jobs’ın düelloya davet eden, yere eldiven atma uygulamasını andıran bu meydan okumaya direnemedi. Sculley bu konuda bana “Eğer kabul etmeseydim yaşamımın geri kalanı boyunca ‘yanlış mı karar verdim acaba’ diye düşünecektim” dedi.</p>

    <p class="solbaslik">Haftada 90 Saat ve Bunu Seviyorum</p>

    <p class="normal">İlk Mac’i geliştiren ekip –Jobs işi devralana dek– gün ışığını görme şansı çok az olan, yavaş tempoda çalışan eski akademisyenler ve teknisyenlerden oluşmuş bir topluluktu. Jobs, daha en başında, ekibi devrimsel bir şey yaratma çabası içerisinde olduklarına ikna etti. Bu sadece güzel bir bilgisayar ya da bir mühendislik sorununa meydan okuma işi değildi. Mac’in kolay kullanımlı grafik arayüzü bilgisayar alanında devrim yaratacaktı. Bilgisayarlar ilk kez teknik alanın dışındaki insanlara ulaşacaktı.</p>

    <p class="normal">Mac ekibinin üyeleri üç yıl köleler gibi çalıştı ve Jobs onlara bağırıp çağırdığı halde kendilerine daha yüce bir çağrı yapıldığı inancını aşılayarak morallerini yüksek tuttu. Yapmakta oldukları işin Tanrı’nın işinden aşağı kalır yanı yoktu. Önde gelen programcılardan biri olan Andy Hertzfeld bu konuda şunları yazacaktı: “Hedef, rakipleri vurmak ya da çok para kazanmak değildi; mümkün olan en büyük şeyi ya da hatta biraz daha büyüğünü yapmaktı.”</p>

    <p class="normal">Jobs Mac ekibine teknoloji ve kültürü bir potada eriten sanatçılar olduklarını söylüyordu. Onları bilgisayarcılığın yüzünü değiştirecek eşsiz bir konumda olduklarına ve kendilerine böyle çığır açan bir ürünün tasarımını yapma ayrıcalığı verildiğine inandırmıştı. Jobs 1984’te <span class="ideitalik">Macworld</span> dergisinin ilk sayısı için yazdığı bir makalede şöyle diyordu: “Hepimiz çok özel bir an için, bu yeni ürünü yapmak için bir araya geldik. Bunun belki de bütün yaşamımız boyunca yaptığımız ve yapacağımız en iyi şey olabileceğini hissediyoruz.”</p>

    <p class="normal">Şöyle geriye dönüp baktığımızda, bunun doğru çıktığını görürüz. Mac bilgisayar alanında devrimci bir atılımdı. Ama bu belki de bir inanç konusuydu. Mac o sıralarda geliştirilmekte olan düzinelerce rakip bilgisayardan sadece biriydi. Onun daha iyi olacağının, hatta pazara sürülebileceğinin bile bir garantisi yoktu. Ekip Jobs’ın bakış açısını bir inanç haline getirdi. Jobs’ın vizyonuna olan inançlarının karizmatik kültlerin liderlerinin aşıladığı inançla aynı türden bir inanç olduğu şeklinde şaka bile yapıyorlardı.</p>

    <p class="normal">Ama Jobs ekibine yeni teknolojiler icat etmeye çalışırken kritik önemdeki işlerine tutkuyla bağlanma duygusunu aşılıyordu. Bu olmadan, çalışanların, meyve vermesi birkaç yıl alacak olan bir projeye inancı kalmayabilirdi. İşlerine tutkulu bir bağlılık olmadan duydukları ilgiyi yitirebilir ve onu terk edebilirlerdi. Jobs şöyle demiştir: “Bu konuya büyük bir tutkuyla bağlanmadıkça ayakta kalamazsınız. Vazgeçersiniz. Bu yüzden bir fikriniz ya da düzeltecek bir yanlışınız ya da sorununuz olması gerekir; aksi halde buna bu şekilde bağlı kalma kararlılığınız olmayacaktır. Bence savaşın yarısı bu cephede verilecektir.”</p>

    <p class="normal">Jobs’ın tutkusu bir hayatta kalma stratejisidir. Jobs ve Apple’ın yeni bir şey denediği zamanların çoğunda birkaç gerçek inançlı insan olmuştur ama dünyanın geri kalanının tepkisi çoğu zaman önemsemez bir tutum takınmak olmuştur. 1984’te ilk Mac’in grafik arayüzü geniş bir kesim tarafından “bir oyuncak” olarak nitelenerek küçümsenmişti. Bill Gates insanların renkli bilgisayarlar istemesine çok şaşırmıştı. Eleştirmenler ilk başta Apple’a iPod’ları açma çağrısı yapmıştı. Vizyonuna duyduğu güçlü bir inanç, yaptığı iş için hissettiği güçlü bir tutku olmadan Jobs’ın eleştirilere göğüs germesi çok daha zor olurdu. Jobs <span class="ideitalik">Rolling Stone</span> dergisine şöyle demiştir: “Daha devrimsel değişimler beni her zaman çekmiştir. Neden, bilmiyorum. Çünkü onlar daha zordur. Duygusal açıdan çok daha streslidir. Ve genellikle herkesin size tamamen yanıldığınızı söylediği bir dönemden geçersiniz.”</p>

    <p class="normal">Çalışanlara şirketin yapmakta olduğu işe tutkuyla bağlanma duygusunu aşılamanın çok pratik bir uygulaması vardır. Personel genellikle Silikon Vadisi’nin işkolik standartlarına göre bile son derece uzun saatler çalışmaktan mutlu olur. Mac ekibindekiler uzun, zorlu saatler boyunca çalıştılar çünkü Jobs onları Mac’in kendi ürünleri olacağına inandırmıştı. Ürüne onların yaratıcılık ve çalışmaları hayat verecekti. Jobs onları bunda büyük bir etkileri olacağına inandırmıştı. Bundan daha iyi bir motivasyon olabilir mi? Apple’da teknoloji bir takım oyunudur. Mac’in geliştirme ekibi o kadar sıkı çalıştı ki bu bir onur madalyası haline geldi. Hepsinin “HAFTADA 90 SAAT VE BUNU SEVİYORUM” yazılı sweatshirtleri oldu.</p>

    <p class="solbaslik">Kahraman/İşe Yaramaz İnsan Treni</p>

    <p class="normal">Apple kadrolarının çoğu Apple’ın evrende bir iz bırakmakta olduğuna gerçekten inanır. Apple’ın teknolojide önderlik yaptığına, trend oluşturduğuna ve çığırlar açtığına kuvvetle inanır. Bunun bir parçası olmak çok çekicidir. Eski bir Apple personeli şöyle diyordu: “Şirketteki insanlar Apple’ın dünyayı değiştirdiğine gerçekten inanıyor. Buna herkes yüzde 100 inanmıyor ama hepsi en azından biraz inanıyor. Bir mühendisin gözüyle, Apple’ın yaptıkları gerçekten heyecan verici şeyler. Her zaman gerçekleşmek üzere olan heyecan verici bir şey oluyordu. Şirketin inanılmaz bir hızı var.”</p>

    <p class="normal">Apple’da şirket kültürü Jobs’tan damla damla akar, yayılır. Jobs’ın doğrudan kendisine bağlı olan yöneticilerden son derece fazla beklentisi olduğu için Apple’ın orta düzey yöneticileri de kadrolarından aynı derecede yüksek bir performans beklerler. Sonuç, bir terör egemenliğidir. Herkes sürekli olarak işini kaybetme korkusu içinde olur. Buna “kahraman/işe yaramaz insan treni” deniyor. Bir gün kahramansınızdır ertesi gün aşağılık herifin teki. NeXT’te Jobs’ın çalışanları buna “kahraman/mankafa treni” diyorlardı. Eski bir personel şöyle diyor: “Kahraman olacağınız günler için yaşar ve mankafa olduğunuz günleri atlatmaya çalışırsınız. İnanılmaz inişler ve inanılmaz çıkışlar var.”</p>

    <p class="normal">Apple’ın kadrosundaki insanlara göre Apple’da işten çıkarılmak, işe peygamberlere özgü bir gayretle evrende bir iz bırakma çabası arasında sürekli bir gerilim var. Eski bir Apple mühendisi Edgar Eigerman şöyle diyor: “Daha önce ve sonra çalıştığım her yerden daha çok işten çıkarılma kaygısı var. İş arkadaşlarınıza ‘Bu e-postayı gönderebilir miyim ya da bu raporu dosyalayabilir miyim?’ diye sorduğunuzda ‘Apple’daki bu son gününde ne istersen yapabilirsin’ derlerdi.”<sup class="calibre2"><a href="../Text/steve_split_146.html#footnote-100-119" id="footnote-100-119-backlink">[119]</a></sup></p>

    <p class="normal">Eigerman, Apple’da, New York’taki bir satış bürosunda mühendis olarak dört yıl çalıştı. Birlikte çalıştığı herkesin en sonunda şu ya da bu nedenle, çoğu zaman hedef sayıya ulaşamamak gibi performansla ilgili konular yüzünden işten çıkarıldığını söylüyor. Ama diğer yandan hiç kimse işi bırakmamış. Apple’da çalışmak çok zor ve stresli olmasına karşın herkes işini seviyormuş ve şirkete ve Steve Jobs’a son derece sadıkmış.</p>

    <p class="normal">Eigerman, “İnsanlar orada çalışmayı seviyor,” diyor ve ekliyor: “Orada olmak onlara heyecan veriyor. Şirkette büyük bir tutku var. İnsanlar ürünleri seviyor. Ürünlere gerçekten inanıyor. Yaptıkları işten büyük bir heyecan duyuyorlar.”</p>

    <p class="normal">Bu coşkunluğa karşın çalışanlarda belirgin bir şekilde kült anlayışı yok. Kült tarzı tiplerden de bilinçli olarak uzak duruyorlar. Bir iş görüşmesinde bir adayın söyleyebileceği en kötü şey “Hep Apple’da çalışmak istemişimdir” ya da “Her zaman hayranınız olmuşumdur” sözleridir. Bunlar, Apple çalışanlarının duymak isteyeceği en son şeylerdir. Çalışanlar birbirlerini “mantıklı” olarak tanımlamaktan hoşlanıyorlar.</p>

    <p class="normal">Eğer personelin çoğu Apple’da çalışmaya can atan insanlardan oluşmasaydı bu kahraman/işe yaramaz insan trenindeki yolculuğun stresi dayanılmaz olurdu. Bazı çalışanlar, evrende bir iz bırakmak istemek kadar, iş arkadaşlarının yüksek kalitede olması, göz alıcı bir şirket kafeteryası olması ve teknolojinin en ön cephesinde çalışma iddiası gibi başka etkenlerin de Apple’da çalışmanın avantajları arasında olduğunu söylediler.</p>

    <p class="solbaslik">Hisse Senedi Opsiyonları Serveti</p>

    <p class="normal">En iyi avantajlardan biri Apple’ın çalışanlarına sunduğu hisse senedi alma hakkıdır ki <span class="ideitalik">Business Week</span> dergisine göre Apple hisseleri 1997’de Jobs’ın CEO olarak şirkete geri dönmesinden bu yana bölünme bazlı olarak yüzde 1,250 arttığı için çok değerli bir hale gelmiştir. Apple’da çok fazla kurumsal tolerans yoktur. Jobs’ın kendi özel Gulfstream V jeti var ama görevli ve yöneticilerin çoğu uçaklarda turist sınıfında uçar. Cömert giderleri yoktur. Apple’ın ilk günlerindeki gibi –yüzlerce satış personelinin Hawaii’deki bir tatil merkezinde bir hafta ağırlandığı– savurgan kaçamaklar çok gerilerde kalmıştır.</p>

    <p class="normal">Ama Apple’ın tam zamanlı çalışanlarının çoğuna şirkete katıldıklarında hisse senedi alma hakkı verilir. Genellikle bir yıllık olan bekleme döneminden sonra söz konusu personelin işe ilk girdiği zamanki fiyattan tomarlarca hisse senedi almasına izin verilir. Hisse senedini sattıklarında satın alma fiyatı ile satma fiyatı arasındaki fark kazanç olarak kendilerine kalır. Hisse senedi ne kadar yükselirse o kadar fazla para kazanırlar. Hisse senedi alma hakları teknoloji endüstrisinde çalışanlara yapılan yaygın bir ödeme şeklidir. Bu nakit olmayan bir ödemedir ve bu da bunun ödenmesini kolaylaştırır ve çalışanların hisse senetlerinin değerini yükseltmek için köleler gibi çalışmalarını az çok garanti altına alır.</p>

    <p class="normal">Mühendisler, programcılar, müdürler ve Apple’ın bordrocularının çoğunluğunu oluşturan diğer orta düzey personele genellikle birkaç bin hisse senedi opsiyonu verilir. 2007 fiyatlarıyla birkaç bin hisse senedi opsiyonu 25.000 dolar ile 100.000 dolar arasında –ya da hisse senedinin fiyatına ve çalışanının devir programına bağlı olarak bundan çok daha fazla– bir değer taşımaktadır.</p>

    <p class="normal">Üst düzey yetkili ve yöneticilerin daha büyük payları vardır. 2007 Ekim’inde Apple’ın perakende bölümü kıdemli başkan yardımcısı Ron Johnson 700 bin hisseyi nakde çevirdi ve vergi hariç 130 milyon dolar aldı. SEC (Securities and Exchange Commission) denetim dosyalarına göre Johnson opsiyonlarını yaklaşık 24 dolardan işleme koydu ve hemen parça başı yaklaşık 185 dolardan sattı. Raporlara göre, Johnson hisse senedi opsiyonlarından 2005’te 22,6 milyon dolar civarında 2004’te ise 10 milyon dolar civarında para kazandı.</p>

    <p class="normal">Apple’ın ayrıca popüler bir hisse satın alma planı da var. Çalışanlar maaşları temelinde indirimli fiyattan tomar tomar hisse senedi satın alabiliyorlar. Hisse senedi son altı ayın en düşük fiyatından hesaplanıyor ve ayrıca biraz hatta çoğu zaman oldukça fazla para kazanmayı garanti edecek şekilde, belirli bir oranda indirim yapılıyor. Apple çalışanlarının fantezi otomobiller aldığı, evlere peşin ödemeler yaptığı ve bankada büyük miktarlarda para biriktirdiği bilgilerine ulaştım.</p>

    <p class="normal">Jobs 1998’de <span class="ideitalik">Fortune</span> dergisine şöyle diyordu: “Apple’da çalışanlara hisse senedi opsiyonlarını çok erken veriyoruz. Silikon Vadisi’nde bunu yapan ilk şirketlerden biri biziz. Ben şirkete geri döndüğüm zaman nakit primlerin çoğunu iptal edip onları opsiyonlarla değiştirdim. Otomobil yok, uçak yok, prim yok. Temel olarak, herkes bir maaş ve opsiyon alıyor… Bu, bir şirketi yönetmek için Hewlett-Packard’ın öncülük ettiği ve Apple’ın yerleşmiş bir hale getirdiğini düşünmek istediğim çok eşitlikçi bir yöntem.”</p>

    <p class="normal">Gerçekten de Apple hisse senedi opsiyonlarının standart bir Silikon Vadisi ücret prosedürü olarak yerleşmesine yardımcı olmuştur. Teknoloji sektöründe büyük bir patlama yaşandığı dönemde opsiyonlar sektördeki bütün şirketlerde standart haline gelmişti. Opsiyonlar o kadar önemliydi ki Jobs 1997’de Apple’a dönünce hemen personelden diğer şirketlere kitlesel bir göç olmasını önlemek için dibe doğru giden opsiyonları yeniden fiyatlandırma konusunda sıkı bir çalışma yaptı. Aynı yılın Ağustos ayında <span class="ideitalik">Time</span> dergisinde yayımlanan bir habere göre “Jobs, moral yükseltmek için teşvik amacıyla verilen hisse senedi opsiyonlarının fiyatını düşürme konusunda yönetim kurulu ile çetin bir savaş verdiğini söylüyor. Yönetim kurulu üyeleri buna karşı çıkınca istifaları için baskı yapmış.”</p>

    <p class="normal">Jobs daha sonra kendi hisse senedi opsiyonlarıyla sorun yaşamaya başladı ki bu sorun bu kitabın yazıldığı sırada henüz çözümlenmiş değildi. SEC, 2006’da, hisse senedi opsiyonlarına geri tarih attığı iddia edilen Apple ve Pixar dahil 160 şirket hakkında hesap cetveli incelemesi başlattı. SEC’e göre şirketler rutin olarak opsiyonları verildikleri tarihten daha önceki –genellikle fiyatın daha düşük olduğu– bir tarihe göre fiyatlandırıyordu. Bu da hisse senedinin değerini artırıyordu. Opsiyonlara geriye dönük tarih atmak teknik olarak yasadışı değil ama bu opsiyonları düzgün bir şekilde bildirmemek, SEC’e göre bir suçtur ve bunun yaygın bir uygulaması olmuştur.</p>

    <p class="normal">SEC’e göre, 2000’lerin başında Jobs’a geri tarih atılan iki büyük hisse senedi opsiyonu verildi. Apple, 2006 Haziran’ında, iki yönetim kurulu üyesi –ABD eski başkan yardımcısı Al Gore ve IBM ve Chrysler’ın eski CFO’su Jerry York– tarafından yönetilen bir iç inceleme başlattı. Aralık 2006’da Gore ve York, Jobs’ın bazı geri tarihlendirme olaylarından haberdar olduğunu kabul etmesine karşın onun “hiçbir suçunun olmadığını” saptayan bir rapor yayınladı. Bununla beraber rapor Jobs’ın hesaplamaların ne anlama geldiğini fark etmediğini söylüyordu. Rapor, geriye dönük tarih atma suçunu artık şirkette olmayan ve isimleri sonradan eski genel danışman Nancy Heinen ve eski CFO Fred Anderson olarak açıklanan iki yetkiliye yüklüyordu. Apple Aralık ayında gelirleri yeniden beyan etti ve 84 milyon dolarlık gider kaydetti. Paydaşlar şirkete dava açtı ama 2007 Kasım’ında dava reddedildi.</p>

    <p class="normal">Tekrar tekrar hisse senedi opsiyonu dağıtılması nedeniyle yıllardır Apple’da bulunan çalışanların şirkete bağlanmış birçok parası bulunmaktadır. Kadrodakilerin çoğunun şirketin çıkarlarını korumaları için bundan daha iyi bir motivasyon olamaz. Sonuç olarak, bazı çalışanlar bana uygun adım yürüyüp gayretli bir şekilde kuralları uygulamaktan memnun olduklarını söylediler. Adının açıklanmasını istemeyen bir kaynak ürün planlarını basına sızdıran iş arkadaşlarını yöneticilere bildirmekten mutluluk duyacağını söyledi. Bu personel 2006’da iPhone’un gecikeceği söylentisini bildiren Engadget bloguna işaret ediyordu. Bu yalan haber Apple’ın hisselerinde yüzde 2,2’lik bir düşüşe –piyasa değerinin 4 milyar dolarlık bir kısmının erimesine– neden olmuştu. Bu kaynağım bana “Bu tür zırvaları durdurmak için kazanılmış bir hakkım, bir çıkarım var” diyordu.</p>

    <p class="normal">Aynı şekilde Eigerman da Apple’ın içinde bir Apple dedikodusu sitesine tüyolar ve resimler gönderen birinin olduğunu bildiğini söyledi. Bu kişinin adını bilmiyordu ama herhangi birinin işini kaybetme ve muhtemelen cezai ya da hukuki davalarla karşılaşma riskine neden girdiğini anlayamıyordu. Sızdırdıkları bilgiler için para alma olasılıkları yoktu. Eigerman, “Bana çok tuhaf geliyor” diyor ve ekliyordu: “Riski çok büyük. Bunu kim yapabilir? Bu psikoloji bana çok garip geliyor.”</p>

    <p class="solbaslik">Ödül ve Cezayı Hazır Tutmak</p>

    <p class="normal">Jobs, ekibini büyük işler başarmaya teşvik etmek için hem ödül hem de ceza kullanır. Taviz vermez ve çıkarılacak iş en yüksek standartlarda olmak zorundadır. En zorlu sorunun bile en sonunda çözülebileceğini bilerek bazen olanaksız görünen şeyler konusunda ısrar eder. John Sculley, Jobs’ın ikna gücünden çok etkilenmişti. Sculley’in yazdıklarına göre: “Steve, ekibinin bu tür işleri başarmasını sağlamak için olağanüstü bir esin veriyor ve zorlu standartlar belirliyordu. Ekibinin sınırlarını, kendileri bile ne kadar çok şey başarabildiklerine şaşıracakları kadar zorluyordu. İnsanlara ellerinden gelenin en iyisini nasıl yaptıracağını bilme konusunda doğuştan gelen bir duyusu vardı. Kendi zaaflarını kabul ederek onları ikna ediyor, kendi ödünsüz etiğini onlar da kabul edene dek onları azarlıyordu; yapılanı onaylayan bir baba gibi onları gururla ve övgüyle okşuyordu.”<sup class="calibre2"><a href="../Text/steve_split_146.html#footnote-100-120" id="footnote-100-120-backlink">[120]</a></sup></p>

    <p class="normal">Sculley, Jobs’ın ekibin başarılarını kutlama biçimini “alışılmadık özel bir yetenek” olarak tanımlıyordu. Jobs dönüm noktalarını kutlamak için şampanyalar patlatırdı ve sık sık ekibini eğitsel gezilerle müze ya da sergilere götürürdü. Pahalı tatil yerlerinde savurgan, alemci “kaçamaklar” organize ederek sürpriz yapardı. Örneğin 1983 Noel’ini kutlamak için San Francisco’nun lüks otellerinden St. Francis Hotel’in büyük balo salonunda bir parti verdi. Jobs’ın ekibi San Francisco Senfoni Orkestrası tarafından çalınan Strauss ezgileriyle gece boyunca vals yaptı. Jobs, ayrıca sanatçıların yapıtlarını imzaladıkları gibi ekibinin de Mac’in kasasının iç tarafına imza atmaları konusunda ısrar etmişti. En sonunda Mac tamamlandığı zaman da ekibinin her üyesine özel plakalar takılmış bir bilgisayar armağan etmişti. Jobs son zamanlarda bu armağanların kapsamını bütün şirketi ya da en azından tam zamanlı kadroyu içine alacak şekilde genişletmiştir. 2007’de bütün Apple çalışanlarına iPod Shuffle vermiş ve Apple’ın 21 bin 600 çalışanının tamamı armağan olarak birer iPhone almıştır.</p>

    <p class="normal">Ancak Jobs aynı zamanda son derece eli sıkı ve gaddar da olabilmektedir. Jobs’ın çalışanların yaptığı çalışmalara “sadece bir parça pislik” diyerek öfkeyle kendilerine geri attığı birçok olay vardır. Sculley, kitabında “Eleştiri doğru olduğunda bile onun davranışına şaşırıyordum”<sup class="calibre2"><a href="../Text/steve_split_147.html#footnote-100-121" id="footnote-100-121-backlink">[121]</a></sup> diyor. Ayrıca bana da şunları söyledi: “İnsanları sürekli olarak yapabilecekleri şeyler konusundaki beklentilerini yükseltmeye zorluyordu. İnsanlar hiçbir zaman yapabileceklerini sanmadıkları işler çıkarıyordu ve bunun nedeni büyük oranda Jobs’ın son derece karizmatik olmakla motive edici olmak arasındaki değişimleriydi. Jobs onlara heyecan verebiliyor, kendilerini çılgınca büyüklükteki harika bir şeyin bir parçası gibi hissetmelerini sağlıyordu. Ama öte yandan, bu kasanın yani Macintosh’un içine girebilecek kadar iyi bir mükemmellik düzeyine ulaştığını düşünene dek yaptıkları çalışmaları reddetme bağlamında son derece acımasız bir tutum sergiliyordu.”<sup class="calibre2"><a href="../Text/steve_split_148.html#footnote-100-122" id="footnote-100-122-backlink">[122]</a></sup></p>

    <p class="solbaslik">Büyük Göz Korkutuculardan Biri</p>

    <p class="normal">Jobs, Stanford Üniversitesi sosyal psikologu Roderick Kramer tarafından, korkulan iş liderleri olarak nitelendirilen “büyük göz korkutucular” kategorisine girmektedir. Kramer’e göre büyük göz korkutucular insanlara korku ve gözdağı yoluyla esin verirler ama bu insanlar basit bir kabadayı değildir. Daha çok, sert baba kişiliği taşırlar ve insanlara korku yoluyla ilham kaynağı oldukları gibi onlara kendilerini memnun etme arzusu vererek de bir motivasyon sağlarlar. Miramax film şirketinden Harvey Weinstein, Hewlett-Packard’dan Carly Fiorina ve Vietnam Savaşı sırasındaki savunma bakanı Robert McNamara da bu kategorideki liderlere örnek olarak gösterilebilir. Büyük göz korkutucular genellikle riski ve getirisi yüksek olan endüstrilerde yoğunlaşmaktadır: Hollywood, teknoloji, finans ve politika.</p>

    <p class="normal">Son 25 yılın yöneticilik tavsiyeleri en çok empati ve şefkat gibi konulara odaklanmaktadır. Öneri kitapları kibarlık ve anlayış yoluyla takım çalışması oluşturulmasını teşvik eder. Sonuç almak için çalışanları korkutma konusunda yazılmış çok şey yoktur. Ama Richard Nixon’ın dediği gibi “insanlar sevgiye değil korkuya tepki verir –Pazar Okulu’nda bunu öğretmezler ama işin doğrusu bu.”</p>

    <p class="normal">Diğer büyük göz korkutucular gibi Jobs da zorlayıcıdır. Çoğu zaman oldukça fazla zorlar ve ikna eder. Acımasız ve gaddar olabilir. İş yaptırmak için “güç” kullanmaktan –insanların içine Tanrı korkusu yerleştirmekten– geri durmaz. Bu tür bir liderlik, birisinin egemenliği eline geçirip köklü değişiklikler yapmasını gerektiren şirket “geri dönüşleri” gibi kriz durumlarında en etkili liderlik tarzıdır. Ama Jobs’ın ortaya koyduğu gibi, bu tarz, ürünleri pazara –çabucak– çıkarma konusunda da çok etkilidir. Kramer pek çok iş liderinin böyle bir gücü çok istediğini saptamıştır. Evet, bu tip liderler çalışanlara adaletli ve şefkatli davranır ve pekala sevilebilirler de. Ama arada bir işleri yaptırmak için arkaya bir tekme yapıştırabilmek de isterler.</p>

    <p class="normal">Jobs sık sık arkaya tekme yapıştırır ve özellikle gençken sık sık çizgiyi aştığı olmuştur. Apple’ın eski başuzmanı Larry Tessler Jobs’ın eşit derecede korku ve saygı uyandırdığını söylemektedir. Jobs 1985’te Apple’dan ayrıldığında şirketteki insanlar bu konuda karışık duygular içindeydi. Tessler, “Jobs herkesi şu ya da bu ölçüde korku ve dehşete itmiş, bir bakıma terör estirmişti ve bu yüzden teröristin gitmiş olması belirli bir rahatlama getirmişti. Diğer yandan bence aynı bu insanlar Steve Jobs’a saygı da duyuyordu ve hepimiz vizyon sahibi adam olmadan, kurucu olmadan, karizma olmadan bu şirkete ne olacak diye kaygı duyuyorduk.”<sup class="calibre2"><a href="../Text/steve_split_149.html#footnote-100-123" id="footnote-100-123-backlink">[123]</a></sup></p>

    <p class="normal">Bunların bir kısmı tamamen şovdur. Jobs astlarını şirketin geri kalanı üzerindeki etkisi nedeniyle herkesin ortasında ezmiştir. General George S. Patton yüzündeki “general ifadesi” konusunda ayna karşısında pratik yapardı. Girişimci Reggie Lewis de sert geçecek olan bazı görüşmeler için ayna karşısında kaş çatma hareketinin daha iyi bir hale getirilmesi için çalışma yaptığını kabul etmiştir. Kurgulanmış öfke politikacılar arasında da yaygındır ve Kramer’ın dediğine göre buna “kirpi öfkesi” denmektedir.</p>

    <p class="normal">Jobs’ta, Kramer’ın “ayırt edici ve güçlü bir liderlik zekası” dediği keskin bir politik zeka vardır. O iyi bir insan sarrafıdır. İnsanları serinkanlılıkla ve objektif olarak eylem enstrümanları olarak, işleri yaptırma yolu olarak değerlendirir. Kramer, Creative Artists Agency şirketini büyük bir güce dönüştüren korkutucu Hollywood ajanı Mike Ovitz tarafından gerçekleştirilen bir iş görüşmesini şöyle anlatıyor: Ovitz görüşme yapılacak adayı kör edici öğle sonrası güneşi altına oturttu ve sürekli sekreterini arayarak ona talimatlar yağdırdı. Ovitz bu ara verme bölümlerini adayı sınamak için önceden planlamıştı. Adayları germek ve bu dikkat dağınıklığının üstesinden nasıl geleceklerini görmek istiyordu. Aynı şeyi Jobs da yapıyor: “İş görüşmelerinde çoğu kez birini kasıtlı olarak bozarım: Önceki işlerinden birini eleştiririm. Ev ödevimi yapar, ne üzerinde çalıştıklarını öğrenir ve ‘Tanrı aşkına, bu gerçekten berbat bir şey olmuş. Yetersiz birinin ürününe benzemiş. Neden bu işi yaptın?...’ derim. İnsanların baskı altında nasıl olduklarını görmek isterim. Sadece teslim olup boyunlarını mı bükecekler yoksa yaptıkları işe sarsılmaz bir inançları, bağlılıkları var mı, onunla gurur duyuyorlar mı, bunları görmek isterim.”<sup class="calibre2"><a href="../Text/steve_split_150.html#footnote-100-124" id="footnote-100-124-backlink">[124]</a></sup></p>

    <p class="normal">Sun şirketinden kıdemli bir İK yöneticisi bir zamanlar <span class="ideitalik">Upside</span> dergisinde Jobs’la yaptığı bir görüşmeyi anlatıyordu. Jobs’a ulaşana kadar, kadın zaten on hafta boyunca üst düzey Apple yöneticileriyle görüşmeler yapmak zorunda kalır. En sonunda ona ulaştığında Jobs hemen onu sıkboğaz etmeye başlar: “Bana özgeçmişimin bu konum için uygun olmadığını söyledi. ‘Sun iyi bir yer ama Sun, Apple değil’ dedi. Daha en başta beni adaylıktan elemiş olması gerektiğini söyledi.”</p>

    <p class="normal">Jobs kadına herhangi bir sorusu olup olmadığını sorar böylece o da Jobs’a şirket stratejisi hakkında bir soru sorar. Jobs ise bu soruyu geri çevirir: “Biz stratejimizi sadece ‘gerektiği kadar bilme’ esasına göre açıklıyoruz.” O da Jobs’a neden bir İK yöneticisi aradıklarını sorar. İşte büyük hata! Jobs yanıtlar: “Çünkü sizin meslekten, berbat olmayan birine hiç rastlamadım. Vasat bir zihniyetten başka bir şeyi olan bir İK insanıyla hiç karşılaşmadım.” Jobs bunun ardından bir telefon kabul eder ve kadın bir enkaz halinde oradan ayrılır.<sup class="calibre2"><a href="../Text/steve_split_151.html#footnote-100-125" id="footnote-100-125-backlink">[125]</a></sup> Eğer kendini savunsaydı çok daha iyi olurdu.</p>

    <p class="normal">Örneğin Apple’ın yıllık satış toplantılarından birinde herkesin içinde Jobs’tan azar işiten bir bayan satış temsilcisinin durumunu ele alalım. Her yıl Apple’ın birkaç yüz satış temsilcisi genellikle şirketin Cupertino merkezinde birkaç günlük bir toplantı yapar. 2000 yılında 180 temsilci Apple’ın Town Hall oditoryumunda oturmuş liderlerinden bir moral konuşması bekliyordu. Apple üç yıldır ilk kez zarar açıklamıştı. Jobs çıkıp hemen bütün satış temsilcilerini işlerine son vermekle tehdit etti. Herkesi. Bir saat süren konuşmasında bu tehdidi en az dört kez tekrarladı. Ayrıca (o dönemdeki diğer şirketi) Pixar’la ilgilenmiş olan bayan satış yöneticisini tek başına ele alarak herkesin içinde ona yüklendi: “İyi bir iş yapmıyorsunuz” diye kükredi. Jobs, kısa bir süre önce diğer şirketi Pixar’ın, Apple’ın rakibi olan Hewlett-Packard ile 2 milyon dolarlık bir satış siparişi imzaladığını söyledi. Bu satış için Apple temsilcisi de rekabet ediyormuş ama satışı almayı başaramamış. Eigerman’ın söylediğine göre “Jobs herkesin önünde kadından dışarı çıkmasını istedi.” Ama kadın kendisini savundu. Bağırmaya bağırmayla karşılık veriyordu. Eigerman şöyle diyor: “Bu kadından çok etkilendim. Öfkelenmişti. Kendisini savunuyordu ama Jobs onu duymuyordu bile. Sonunda ona yerine oturmasını söyledi. Bu satış temsilcisi kadın hâlâ Apple’da ve gerçekten iyi bir iş çıkarıyor… İşte kahraman/işe yaramaz insan treni böyle bir şey!”</p>

    <p class="normal">Belki de en önemlisi, talihsiz temsilcinin alenen aşağılanmasının bütün diğer satış temsilcilerinin kalbine “Tanrı/Steve korkusunu” yerleştirecek olmasıydı. Bu, Apple’da herkesin kişisel olarak hesap verme sorumluluğu olduğu yönünde açık bir mesajdı.</p>

    <p class="normal">İki yıl sonraki yıllık satış toplantısında Jobs son derece canayakın ve kibardı. (Şirket dışında yapılan 2001 yılı satış toplantısına gitmemişti.) Jobs büyük bir iş çıkardıkları için bütün satış temsilcilerine teşekkür etti ve yarım saat boyunca soruları kabul etti. Gerçekten çok kibardı. Diğer göz korkutucular gibi Jobs da gerektiği zaman son derece büyüleyici olabiliyor. Robert McNamara’nın soğuk ve mesafeli olduğu şeklinde bir ünü var ama istediği zaman göz kamaştırıcı bir çekicilik odağı haline dönüşebiliyor. Kramer’a göre, “Büyük göz korkutucular aynı zamanda çok sevimli de olabilirler.”</p>

    <p class="normal">Jobs ise gerçekliği saptırma alanı –etkisi altına giren herkes için gerçeği eğip bükebilecek kadar güçlü bir karizma dairesi– ile ünlüdür. Andy Hertzfeld, bununla Mac geliştirme ekibine girdikten hemen sonra karşılaşmıştır: “Gerçekliği saptırma alanı, karizmatik bir konuşma stili ile yenilmez bir irade ve her gerçeği eldeki hedefe uygun şekilde bükme azminin şaşkınlık verici bir karışımıydı. Eğer bir argüman dizisi, ikna etmeyi başaramadıysa büyük bir ustalıkla diğerine geçerdi. Bazen daha önce farklı düşündüğünü bile söylemeden birdenbire sizin savunduğunuz pozisyonu kendisi alarak size dengenizi kaybettirirdi. Steve yanınızdan ayrıldıktan sonra etkileri azalmasına karşın gerçekliği saptırma alanı, siz açıkça bunun farkında olsanız bile şaşırtıcı bir biçimde etkili olurdu. Çoğu zaman bunu bir şeye dayandırmak için potansiyel teknikler üzerinde tartışırdık ama bir süre sonra çoğumuz bunun doğal bir güç olduğunu kabul ederek vazgeçtik.”</p>

    <p class="normal">Jobs’ın biyografisini yazan Alan Deutschman daha ilk görüşmelerinde Jobs’ın büyüsünün etkisi altına girmişti. “Jobs karşısındakinin ilk adını çok sık kullanıyor. O lazer benzeri bakışlarıyla doğrudan gözlerinizin içine bakıyor. Tıpkı güçlü bir şekilde hipnoz edici film yıldızlarınınki gibi gözleri var. Ama insanı asıl etkileyen, konuşma tarzı –konuşmasının ritminde konu ne olursa olsun konuşmasına kattığı inanılmaz coşkunlukta bir şey var ve bu bulaşıcı bir şey. Onunla röportajım bittikten sonra kendi kendime dedim ki ‘Bu adam hakkında bir makale yazmam gerek, hem de sadece onun çevresinde daha fazla bulunmak için –bu o kadar zevkli ki!’ Steve büyüleyici ve baştan çıkarıcı olmak istediği zaman hiç kimse ondan daha büyüleyici olamaz.”<sup class="calibre2"><a href="../Text/steve_split_152.html#footnote-100-126" id="footnote-100-126-backlink">[126]</a></sup></p>

    <p class="solbaslik">Jobs’la Çalışmak: Sadece Tek Bir Steve Var</p>

    <p class="normal">Korkutucu ünü sayesinde personelin çoğu Jobs’tan uzak durmaya çalışır. Eski ve şimdiki bazı çalışanlar temelde hep aynı hikayeden söz eder: başınızı öne eğik tutun. Eski bir çalışan şöyle diyor: “Pek çok insan gibi ben de ondan olabildiğince uzak durmaya çalışırdım. Onun radarının altında seyretmek ve onun size karşı patlamasından kaçınmak istersiniz.” Yöneticiler bile Jobs’ın yoluna çıkmamaya çalışırlar. Apple’ın ulusal satışlar bölümünün eski müdürü David Sobotta bir defasında bir brifing için başkan yardımcılarından birini almak amacıyla idari kata nasıl gittiğini internet sitesinde şöyle anlatıyor: “Bana hemen Steve’in ofisinin önünden geçmeyen bir rota önerdi. Bu yol seçimini açıklamak için de oranın daha güvenli olduğunu söyledi.”<sup class="calibre2"><a href="../Text/steve_split_153.html#footnote-100-127" id="footnote-100-127-backlink">[127]</a></sup></p>

    <p class="normal">Bunun karşılığında Jobs da şirketin sıradan çalışanları ile arasına bir mesafe koyar. Diğer yöneticileri saymazsak Apple kampüsünde oldukça yalnızdır. Kramer uzakta durmanın çalışanları tetikte tutan bir korku ve paranoya karışımı sağladığını yazmaktadır. Personel onu memnun etmek için sürekli sıkı çalışmaktadır. Bu ayrıca Jobs’ın güvenilirlik kaybetmeden ters kararlar verebilmesine de olanak sağlamaktadır.</p>

    <p class="normal">Ama Jobs’tan kaçmak her zaman kolay değildir. Önceden haber vermeden birdenbire farklı departmanlara damlayıp insanlara ne üzerinde çalıştıklarını sormak gibi bir alışkanlığı vardır. Jobs ara sıra çalışanları över. Ama bunu pek sık yapmaz, aşırıya kaçmaz. Beğeni ve onaylaması, fazla görülmediği için etkisini oldukça büyütecek şekilde ölçülü ve düşüncelidir. Bir çalışan şöyle diyor: “Onun övgüsü gerçekten başınızı döndürür çünkü ondan övgü almak gerçekten çok zordur. Jobs insanların egolarına ulaşmada çok iyidir.”</p>

    <p class="normal">Jobs’tan kaçınma arzusu elbette herkesi kapsamaz. Apple’da Jobs’ın dikkatini çekmeye can atan birçok çalışan vardır. Apple fark edilmek ve terfi almak isteyen atılgan ve hırslı personelden payını tam olarak almıştır.</p>

    <p class="normal">Jobs çoğu zaman işyeri konuşmalarının tam merkezindedir. Steve konusu çok fazla gündeme gelir. Apple’da iyi giden her şeyin başarısı ondan bilinir ama aynı zamanda yanlış giden her konuda da o suçlanır. Herkesin bir hikayesi vardır. Çalışanlar Jobs’ın taşkınlıkları ve ara sıra yaptığı orijinallikler hakkında konuşmayı sever.</p>

    <p class="normal">Çalışanlarına sakalı yasaklayan Teksaslı milyarder Ross Perot gibi Jobs’ın da bazı kendine özgü davranışları vardır. Jobs’ın ofisinde sık sık toplantıları olan eski bir yönetici masasının altında bir çift bez tenis ayakkabısı bulundurur ve ne zaman Jobs’la bir toplantıya çağırılsa deri ayakkabılarını çıkartıp onları giyerdi. Kaynağım bunu “Steve, militan bir vejetaryendir” diyerek açıkladı.</p>

    <p class="normal">Jobs şirket içinde sadece “Steve” ya da “S.J.” olarak anılır. Adı Steve olan başka herkesin adı ve soyadı birlikte söylenir. Apple’da sadece bir tane Steve vardır.</p>

    <p class="normal">Bir de S.A. (Steve’in Arkadaşları) vardır ve bunlar da saygı gösterilmesi ve bazen ihtiyatla yaklaşılması gereken önemli insanlardır: Steve’e ne diyeceklerini asla bilemezsiniz. Personel birbirini S.A. konusunda dikkatli olunması için uyarır. Steve’in Arkadaşları’nın üst düzey yönetim katmanlarından olması gerekmez –bunlar bazen onunla bir bağlantısı olan programcı ya da mühendis gibi iş arkadaşlarınız da olabilir.</p>

    <p class="normal">Apple, Jobs’ın emrinde çok düz bir organizasyondur. Fazla yönetim düzeyi yoktur. Jobs’ın organizasyon hakkında son derece geniş bir bilgisi vardır –kim, nerede, ne yapıyor, bilir. Küçük –sadece on kişilik– bir yönetim ekibi olmasına karşın şirketteki yüzlerce önemli programcı, tasarımcı ve mühendisi tanır.</p>

    <p class="normal">Jobs oldukça meritokratik bir anlayışa sahiptir: Resmi iş ünvanları ya da hiyerarşi ile ilgilenmez. Eğer bir işin yapılmasını istiyorsa genellikle kime gidileceğini bilir ve onunla müdürler aracılığıyla değil doğrudan kendisi bağlantı kurar. Elbette patron kendisi olduğu için böyle şeyler yapabilir ama bu onun hiyerarşi ve formaliteleri reddettiğini gösterir. Sadece telefonu kaldırır ve konuşur.</p>

    <p class="normal">Eleştirmenler Jobs’ı empati ya da şefkati olmayan bir sosyopata benzetir. Buna göre, kadrolar insan değil objedirler, sadece işleri yaptırmada kullanılan araçlardır. Bu eleştirmenler, çalışanların ve iş arkadaşlarının ona neden katlandığını açıklamak için Stokholm Sendromu’nu öne sürerler. Jobs’ın çalışanları onun tutsağıdır ve kendisine âşık olmuşlardır. Charles Arthur, <span class="ideitalik">The Register</span>’da şunları yazmıştır: “Onun yönetim stilini az çok bilenler onun harmanda çöpleri –yani hem (sadece üç tıklamayla herhangi bir müzik parçasına erişebilen bir müzikçalar gibi) olanaksız bir şey üretmek için sürekli tekrarlanan taleplere ve sonradan sundukları çözümün “pislik” olduğunun söylenmesine dayanabilecek kadar psikolojik olarak güçlü olmayan hem de o kadar zeki olmayan kişileri– ayıran bir harman savurma yöntemiyle çalıştığını bilirler. Bu, insanların çoğunun isteyebileceği bir çalışma yöntemi ya da dayanabileceği bir davranış biçimi değildir. Bu nedenle Jobs sosyopat olanlar dışındaki hiçbir yönetici için bir ikon değildir.”</p>

    <p class="normal">Büyük sosyopat yöneticiler ne kadar ileri giderse gitsin Jobs görece daha ılımlıdır, en azından artık orta yaşlı biridir. Film yapımcısı Harvey Weinstein gibi diğer göz korkutucular çok daha yıpratıcıdır. Üniversitede zorla bir dizi reform yapılmasını sağlayan Harvard eski dekanı Larry Summers fakülte ve kadro içinde meydan okuma, kuşkuculuk ve sert sorgulamalarla başlayıp daha da çetin bir hale dönüşen ünlü “sizi tanıma oturumları” uygulamasını başlatmıştı. Jobs ise daha çok, zorlu talepleri olan, memnun etmesi zor bir baba gibidir. Sadece korku ve yıldırma odağı değildir. Astları onun dikkatini çekmek ve övgüsünü almak için çok sıkı çalışır. Eski bir Pixar çalışanı, Kramer’e, Jobs’ı düşkırıklığına uğratmaktan tıpkı babasını düşkırıklığına uğratmaktan korktuğu kadar çok korktuğunu söylemiştir.</p>

    <p class="normal">Jobs’ın emrinde çalışan pek çok insan yıpranabilir ama sonradan düşündüklerinde bu deneyim hoşlarına gider. Kramer, araştırması sırasında büyük göz korkutucularla çalışmış olan insanların çoğu zaman bu deneyimi “son derece eğitsel, hatta dönüştürücü” bulmalarına şaşırdığını söyler. Jobs insanları çok çalıştırır ve büyük streslere sokar ama onlar da harika işler çıkarır. Mac OS X tasarımcısı Cordell Ratzlaff bana şunları söylemiştir: “Steve Jobs’la çalışmaktan zevk aldım mı? Evet aldım. O belki de yaptığım en iyi işti. Coşturucu bir işti. Heyecan vericiydi. Bazen zordu ama onda insanların ellerinden gelenin en iyisini alma yeteneği var. Ondan çok ama çok şey öğrendim. Olumlu yönleri vardı, olumsuz yönleri de vardı ama bu bir deneyimdi.” Ratzlaff 18 ay kadar doğrudan Jobs’la birlikte çalışmıştı ve bundan daha fazla kalmak zor olurdu dedi ve şöyle devam etti: “Bazı insanlar buna daha uzun süre direnebiliyor. Örneğin, Avie Tevanian, Bertrand Serlet. Onu, ikisine de bağırırken gördüm ama onlar bir yolunu bulup bunun üstesinden geliyordu. Çok ama çok uzun bir süredir onunla birlikte olan insanlar da var. Onun yöneticilerinden biri, bir bayan, yıllardır onunla birlikte çalışıyordu. Bir gün onu işten çıkardı: ‘Buraya kadar, artık burada çalışmıyorsun’ dedi.”</p>

    <p class="normal">Dokuz yıl Apple’da çalıştıktan sonra, Jobs’a yakın olan son birkaç kişiden biri olan Peter Hoddie biraz sert bir şekilde istifa ederek ayrıldı. Ama yıprandığı için değil, Apple’da daha fazla kontrolü ele almak istediği için. Emirleri Jobs’tan almaktan bıkmıştı ve şirketin plan ve ürünlerinde daha çok söz sahibi olmak istiyordu. Kavga ettiler ve Hoddie ayrıldı ama sonradan Jobs pişman oldu. Ayrılma konusunu Hoddie ile konuşmak istedi. Hoddie’ye “Buradan öyle kolayca çekip gitmiyorsun,” dedi. “Oturup bu konuyu konuşalım.” Ama Hoddie artık silahını çekmişti. Son gününde Jobs onu ofisinden kampüse çağırdı. Hoddie şöyle diyor: “Steve sonuna kadar büyüleyiciydi. Bana şans diledi. ‘Canın cehenneme’ demedi. Elbette yaptığı her şeyde bazı hesaplar var.”</p>
  </div>

  <div class="calibre1" id="calibre_pb_13"></div>
</body>
</html>
