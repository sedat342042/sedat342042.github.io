<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>steve</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">4. Bölüm<br class="chapter" />
  Elitizm: Sadece A Sınıfı Oyuncularla Çalış, Yetersiz Olanları Gönder</h1>

  <p class="indentmetin">&nbsp;</p>

  <p class="indentmetin">“Bizim işte bir kişi artık hiçbir şey yapamaz. Çevrenizdeki insanlardan bir ekip oluşturmanız gerekir.”</p>

  <p class="indentmetinitalik">&nbsp;</p>

  <p class="indentmetinitalik">—Steve Jobs, Smithsonian Enstitüsü Sözlü ve Görsel Tarih</p>

  <p class="normal">&nbsp;</p>

  <p class="normal">Steve Jobs’ın cehennemden gelen patron, çalışanlara sürekli bağıran ve talihsiz astlarını rasgele işten çıkaran, dehşet saçan bir angaryacı şeklinde bir ünü vardır. Ama Jobs kariyeri boyunca –hem kişisel hem de kurumsal bağlamda– bir yığın verimli ortaklıklar oluşturmuştur. Apple’ı birlikte kurduğu Steve Wozniak’tan başlayıp iMac, iPod ve diğer simgesel tasarımların baş sorumlusu olan Jonathan Ive’a kadar daima harika çalışma arkadaşları seçmiştir.</p>

  <p class="normal">Jobs, alanındaki en yaratıcı insanların bazılarıyla başarılı bir şekilde iş ilişkileri oluşturmuş ve bu ilişkiler çoğu zaman uzun yıllar devam etmiştir. Ayrıca –Disney, Pepsi ve büyük plak şirketleri gibi– dünyanın sayılı markalarıyla da (çoğunlukla) uyumlu ilişkiler kurmuştur. O sadece harika yaratıcı ortaklar seçmekle kalmaz aynı zamanda onların ellerinden gelenin en iyisini açığa çıkarır. Jobs, hem ödül hem de cezayı düşünceli bir şekilde kullanarak birçok üst düzey yetenekli insanı elinde tutmayı ve motive etmeyi başarmıştır.</p>

  <p class="normal">Jobs küçük bir A takımının büyük bir mühendis ve tasarımcı ordusundan çok daha etkili olduğuna inanan bir elitisttir. Her zaman insanlarda, ürünlerde ve reklamda en yüksek kaliteyi aramış ve aramaktadır. Büyüdükçe daha fazla personel alan birçok şirketin aksine, Jobs Apple’ın çekirdeğini, özellikle de seçme tasarımcı, programcı ve yöneticilerden oluşan kilit A takımını görece küçük tutmuştur. Jobs’ın A takımının çoğu Apple’da ve Jobs’la birlikte yıllarca çalışmıştır. Jobs Apple’a geri döndükten sonra şirketin üst yönetiminin çoğu NeXT’ten getirdiği yöneticilerden oluşuyordu. Jobs’ın emrinde çalışmak kolay değildir ama bunu başarabilenler kalıcı olma eğilimindedirler.</p>

  <p class="normal">Jobs’ın stratejisi mümkün olan en iyi programcı, mühendis ve tasarımcıları işe almaktır. Onların sadakatini sürdürmelerini sağlamak için hisse senedi opsiyonlarını kullanır ve küçük çalışma gruplarının kimliğini besler, güçlendirir. Jobs şöyle diyor: “Şirketlerde birlikte çalıştığım insanların kalite düzeyini çok yüksekte tutmayı her zaman görevimin bir parçası olarak kabul etmişimdir. Bu –yani gerçekten şirkete sadece ‘A sınıfı’ oyunculara sahip olma hedefini kazandırmaya çalışmak– bireysel olarak gerçekten katkı yapabileceğim birkaç şeyden biri olarak gördüğüm bir şeydir. Dünyadaki en iyi insanların peşinden gitmek, yaptığım her şeyde, gerçekten karşılığını vermiştir.”<sup class="calibre2"><a href="../Text/steve_split_111.html#footnote-100-88" id="footnote-100-88-backlink">[88]</a></sup></p>

  <p class="normal">Jobs’a göre, kötü bir taksi şoförü ile iyisi arasında ya da iyi ve kötü lokanta aşçısı arasında çok fazla fark yoktur. Jobs, iyi bir taksi şoförünün kötüsünden en fazla iki ya da üç kat daha iyi olabileceğini söyler. Taksicilik mesleğinde iyiyi kötüden ayıran o kadar fazla beceri düzeyi yoktur. Ama endüstriyel tasarım ya da programlama söz konusu olunca iyi ile kötü arasındaki fark çok büyüktür. İyi bir tasarımcı zayıf bir tasarımcıdan yüz, iki yüz kat daha iyidir. Jobs, programcılıkta ise büyük programcıları pek parlak olmayanlardan ayıran çok, pek çok beceri düzeyi olduğuna inanıyor.<sup class="calibre2"><a href="../Text/steve_split_112.html#footnote-100-89" id="footnote-100-89-backlink">[89]</a></sup></p>

  <p class="normal">Jobs en iyisini –en iyi arabayı, en iyi özel jeti, en iyi dolmakalemi ve en iyi çalışanları– isteyen türde bir insandır. Jobs’ın eski özel asistanı Jim Oliver bana şöyle dedi: “O kutuplaştırmaya eğilimli biridir. İnsanlar ya dahidir ya da aptal. Örneğin, sevdiği bir Pilot kalemi vardı. Ona göre diğerlerinin hepsi “süprüntü”ydü.” Mac üzerinde çalışırken Mac ekibinde olmayan herkes –Apple içindekiler bile– “yetersiz”di. Jobs’ın Hindistan’da birlikte seyahat ettikleri yakın bir arkadaşı olan Daniel Kottke şöyle demiştir: “Şirkette çok elitizm vardı. Steve endüstrideki diğer herkesin yetersiz olduğu fikrini iyice benimsemişti.”<sup class="calibre2"><a href="../Text/steve_split_113.html#footnote-100-90" id="footnote-100-90-backlink">[90]</a></sup></p>

  <p class="normal">Jobs’ın ilk ortağı ve belki de daha da önemlisi lise arkadaşı olan Steve Wozniak maddi olanağı satın almaya elvermediği için kendi kişisel bilgisayarını yapan çılgın bir donanım dehasıydı. Wozniak’ın tasarımlarını yapıp satmayı düşünen Jobs’tu ve bir garajda onlu yaşlarındaki arkadaşlarıyla birlikte bilgisayar montajı yapılmasını sağlamıştı. Jobs ayrıca bunların yerel bir elektronik mağazasında satılması işini de ayarlamıştı. Jobs kısa bir süre içinde şirketi büyütmek ve ürünlerini geliştirmek için dışarıdan yetenekli insanları da işe alacaktı. Kendisinden bekleneceği üzere, Jobs Apple’ın ilk bilgisayarlarını tasarlamaları için Silikon Vadisi’ndeki en iyi iki firmayı ikna etmeye çalıştı ama maddi gücü buna yetmedi. O zamandan itibaren hep aynı yöntemi izledi –ilk Mac ekibinden Pixar’daki hikayecilere kadar hep en iyileri işe al ve elinde tut.</p>

  <p class="solbaslik">Pixar: Sanat Bir Takım Oyunudur</p>

  <p class="normal">Jobs’ın bir A Takımı oluşturma tutkusu, en iyi şekilde, 2006’da 7,4 milyon dolara Disney’e sattığı animasyon stüdyosu Pixar’da kendini göstermektedir. Pixar 1995’te ilk uzun metrajlı bilgisayar animasyon filmi olan <span class="ideitalik">Toy Story</span> adlı filmi çıkardı ve film yılın en yüksek brüt kazanca ulaşan filmi oldu ve Oscar aldı. 1995’ten itibaren her yıl birbiri ardına hit filmler yaptı –<span class="ideitalik">A Bug’s Life, Toy Story 2, Monsters Inc., Finding Nemo</span>. Filmler, 3,3 milyar dolar ve birçok Oscar ve Altın Küre ödülü kazandı. Bu, Hollywood’daki hiçbir stüdyonun rakip olamadığı çok önemli bir rekordu. Daha da önemlisi, bu başarı, Hollywood’un geleneksel çalışma yöntemi tepe üstü getirerek elde edilmişti.</p>

  <p class="normal">Pixar’ın merkezi, körfezde, San Francisco’nun karşısında, eski bir liman kenti olan Emeryville’de yeşillikler içindeki bir yerleşkede bulunan mat camlar ve çelikten yapılmış birkaç binadan oluşuyor. Yerleşkenin rahatlatıcı, uyumluluk hissi veren bir atmosferi var. İleri teknolojili 21. yüzyıl işyerlerinin bütün avantajlarını sunuyor: yüzme havuzları, sinema salonları ve odun sobalı bir kafeterya. Her yerde ilginç şeyler var: animasyon karakterlerinin tam boyutlu heykelleri, dönen kitaplıklar biçiminde kapı geçişleri, oyuncak satan bir kabul masası. Şirketin animatörleri, kabinler yerine, her biri kendine özgü biçimde dekore edilmiş, bir dizi sahil kulübesi gibi sıralanmış olan gerçek bahçe kulübelerinde çalışıyorlar –örneğin bir tiki kulübesinin yanı başında yapay bir hendeği olan minik bir Ortaçağ şatosu görebilirsiniz.</p>

  <p class="normal">Pixar, Computer Generated Imagery (CGI) yani bilgisayar ürünü görüntüler alanında öncü olan ve bilgisayar animasyonu üretiminin gerçeğe dönüşmesini sağlayan kilit teknolojilerin bazılarını icat etmiş olan dost canlısı, tatlı dilli Ed Catmull tarafından yönetiliyor. Catmull, Pixar’ın Ocak 2006’da Disney tarafından satın alınmasından bu yana birleşik Pixar ve Disney Animasyon Stüdyoları’nın başkanlığını yürütüyor. Şirketin hikayeciliğinin merkezinde, Pixar’ın Academy ödüllü yaratıcı dehası John Lasseter bulunuyor. Genellikle renkli Hawaii gömlekleri giyen kocaman, babacan bir adam olan Lasseter, Pixar’ın dört gişe filmini yönetti: <span class="ideitalik">Toy Story 1</span> ve <span class="ideitalik">2, A Bug’s Life</span> ve <span class="ideitalik">Cars.</span> Lasseter şimdi Disney’de baş sanat yönetmeni ve kendisine Disney’in paslanmış animasyon bölümüne biraz Pixar’ın büyüsünden yayma görevi verilmiş.</p>

  <p class="normal">Jobs, Apple’da her şeye el atan bir mikro yöneticidir. Ama Pixar’da günlük çalışmaları Catmull ve Lasseter’in becerikli ellerine bırakarak işlerden oldukça uzakta durur. Jobs yıllarca çek kesen ve anlaşmalar yapan oldukça cömert bir hayırsever olarak görünmüştür. Jobs 1995’te <span class="ideitalik">Fortune</span> dergisine şöyle yakınıyordu: “Eğer 1986’da Pixar’ın çalışmalarını devam ettirmenin ne kadara mal olacağını bilseydim o zaman şirketi satın alır mıydım, bilmiyorum.”</p>

  <p class="normal">Pixar’ın <span class="ideitalik">The Incredibles</span> filminin yönetmeni Brad Bird, “Ben bu adamlara Baba, Oğul ve Kutsal Ruh diyorum” diye şaka yaparak şöyle anlatıyor: “Bu harika medyayı icat eden ve insani bir makine olan Pixar’ı tasarımlayan Ed, Baba’dır. Pixar’ın itici yaratıcı gücü olan John Oğul’dur. Ve Kutsal Ruh’un kim olduğunu biliyorsunuz.”<sup class="calibre2"><a href="../Text/steve_split_114.html#footnote-100-91" id="footnote-100-91-backlink">[91]</a></sup></p>

  <p class="normal"><span class="ideitalik">Mavericks at Work</span> adlı kitapları için Pixar’ı ele alan yazarlar Polly LaBarre ve William C. Taylor’a göre, Pixar’ın kültürü film yapımcılarını <span class="ideitalik">sözleşmeli olarak</span> çalıştıran Hollywood’un tersidir. Tinseltown’da<sup class="calibre2"><a href="../Text/steve_split_115.html#footnote-100-196" id="footnote-100-196-backlink">[91*]</a></sup> stüdyolar bir filmi yapmak için gereksinim duydukları yetenekleri, freelance olarak çalıştırır. Yapımcı, yönetmen, oyuncular ve bütün film ekibi bir sözleşme altında çalışır. Herkes sözleşmeli çalışır ve film biter bitmez herkes kendi yoluna gider. Pixar Üniversitesi dekanı Randy S. Nelson, LaBarre ve Taylor’a şunları söylemiştir: “Hollywood modelindeki sorun şu: birlikte nasıl çalışabileceğinizi nihayet fark ettiğiniz gün, genellikle yapımın tamamlandığı gündür.”<sup class="calibre2"><a href="../Text/steve_split_116.html#footnote-100-92" id="footnote-100-92-backlink">[92]</a></sup></p>

  <p class="normal">Pixar bunu tersi bir model üzerinde işlemektedir. Pixar’da yönetmenler, senaryo yazarları ve bütün film ekibi büyük miktarlarda hisse senedi opsiyonları verilmiş olan maaşlı çalışanlardır. Pixar’ın filmlerinin farklı yönetmenleri olabilir ama bu filmlerin hepsinde aynı yazar, yönetmen ve animatörlerden oluşan çekirdek kadro, şirket çalışanı olarak görev yapmaktadır.</p>

  <p class="normal">Hollywood’da stüdyolar öykü fikirlerine –ünlü Hollywood deyimiyle büyük konsepte– fon sağlarlar. Pixar, satış sunumlarına ve öykü fikirlerine fon sağlamak yerine çalışanlarının kariyer gelişimine yatırım yapar. Nelson’un dediği gibi: “Biz fikir merkezli bir işten insan merkezli bir işe büyük bir sıçrama yaptık. Fikir geliştirmek yerine insanları geliştiriyoruz. Fikirlere yatırım yapmak yerine insanlara yatırım yapıyoruz.”</p>

  <p class="normal">Şirketin “insana yatırım” kültürünün merkezinde, resim, animasyon ve film yapımı konularında yüzlerce ders sunan bir hizmetiçi eğitim programı olan Pixar Üniversitesi vardır. Bütün Pixar çalışanları, işleriyle ilgili olsun veya olmasın istedikleri kurslara katılmaya teşvik edilir. Başka stüdyolarda “yaratıcılar”, “teknologlar” ve film ekibi arasında açık bir ayırım vardır. Ama Pixar’ın eşsiz kültürü bunlar arasında bir ayırım yapmaz –filmler üzerinde çalışan herkes sanatçı kabul edilir. Herkes öykü üzerinde birlikte çalışır ve aynı şekilde herkes bir iş haftasının dört saatini kurslara ayırmaya teşvik edilir. Bu derslerde sınıflar şirketin her kademesinden insanlarla dolar: Temizlik görevlileri bölüm başkanları ile yan yana oturur. Nelson, “Ömür boyu öğrenci olanlarla dolu bir öğrenme kültürü yaratmaya çalışıyoruz”<sup class="calibre2"><a href="../Text/steve_split_117.html#footnote-100-93" id="footnote-100-93-backlink">[93]</a></sup> demiştir.</p>

  <p class="normal">Pixar’da “sanat bir takım oyunudur” diyorlar. Bu sıkça tekrarlanan bir mantradır. Hiç kimse bir filmi tek başına yapamaz ve iyi öykücülerden oluşan bir ekip kötü bir öyküyü düzeltebilir ama zayıf bir ekip bunu yapamaz. Eğer bir senaryo iyi değilse bütün ekip onu düzeltmek için hep birlikte çalışır. Yazarlar, animatörler ve yönetmen hep birlikte resmi görevlerine ya da iş ünvanlarına bakmaksızın işe koyuluyorlar. LaBarre şöyle diyor: “Bu model, bütün endüstrilerdeki en köklü insan sorunlarından birini de ortadan kaldırıyor: Çok yetenekli insanları sadece şirketinizde çalışmaya çekmekle kalmayıp aynı zamanda onların hep birlikte harika yapıtlar üretmeye devam etmelerini nasıl sağlayacaksınız?”</p>

  <p class="normal">Bunun yanıtı şu: Pixar, işyerinde besleyici, eğlenceli bir atmosfer yaratmıştır. Hollywood’da film yapımcıları zamanlarının büyük bir bölümünde avantaj sağlamak için çeşitli dolaplar çevirir, meslektaşlarını sırtından bıçaklar ve sürekli olarak işin içinde mi olacakları yoksa dışında mı kalacakları yönünde kaygı duyarlar. Bu aşırı rekabetçi, güvensizlik veren ve insanları tüketen bir durumdur. Pixar’da ise bütün süreç işbirliği, takım çalışması ve öğrenme ile bağlantılıdır. Özellikle filmler zaman sınırının sonuna yaklaştığında elbette bir baskı da oluşur ama işyeri genellikle besleyici ve destekleyicidir. Öğrenme, yaratma ve hepsinden önemlisi, diğer yetenekli insanlarla birlikte çalışma olanağı bir ödüldür. Elbette cömert hisse senedi opsiyonu da işin cabası. Pixar’da animatörler hem zenginleşiyor hem de eğlenceli zamanlar geçiriyorlar. Pixar Üniversitesi’nin tepesinde yazılı Latince ifadede söylendiği gibi, <span class="ideitalik">Alienus Non Diutius</span>, yani “Artık Yalnız Değilsin”.</p>

  <p class="normal">Sonuç olarak, Pixar, Hollywood’daki en iyi animasyon yeteneklerinden bazılarını ayartıp kendi bünyesinde işe almıştır. Andrew Stanton (<span class="ideitalik">Finding Nemo</span>), Brad Bird (<span class="ideitalik">The Incredibles, Ratatouille</span>) ve Pete Docter (<span class="ideitalik">Monsters Inc.</span>) Pixar’daki diğer gözde animatörler arasındadır ve rakip firmalar hırslı bir şekilde bunların peşindedir. Lasseter, yıllarca Disney’den kendi gemilerine binmesi için mükemmel teklifler almış ama Pixar’daki eşsiz yaratıcı çalışma ortamından ötürü bu teklife direnmişti. Disney dahil diğer stüdyoların hiçbiri Pixar’la rekabet edemiyordu. Jobs’ın gururla söylediği gibi: “Pixar, bilgisayar grafiği alanında bütün dünyadaki açık farkla en iyi yeteneklere sahip ve şirkette şimdi bu tür filmler yapmak için bütün dünyanın en iyi animasyon ve sanat yetenekleri de çalışmakta. Dünyada bu tür şeyleri yapabilecek hiç kimse yok. Bu gerçekten olağanüstü bir şey. Biz muhtemelen herkesin neredeyse on yıl önündeyiz.”<sup class="calibre2"><a href="../Text/steve_split_118.html#footnote-100-94" id="footnote-100-94-backlink">[94]</a></sup></p>

  <p class="solbaslik">İlk Mac Ekibi</p>

  <p class="normal">Jobs Apple’da da benzer bir görüş içinde: Kadrodaki yetenekler şirketi rakiplerinin önüne geçiren bir rekabet üstünlüğüdür. Jobs alanlarındaki en iyi insanları bulmaya çalışır ve onları işe alır. Jobs şirkete geri döndükten sonra ürün değerlendirmelerini yaparken Apple ürünlerinin çoğunu “steve’leştirdi” ama bu ürünlerin ekiplerindeki en yetenekli insanları işten çıkarmadı. Tasarımcı Jonathan Ive da bunlar arasındaydı. Jobs 2001’de bir Apple mağazaları zinciri açmak istediğinde yaptığı ilk iş, ama <span class="ideitalik">gerçekten ilk iş</span>, kendisine tavsiyeler vermesi için perakendecilik alanındaki en iyi ismi bulmak oldu. Jobs başına dert almaktan korkuyordu ve bu nedenle bir uzman aramaya başladı. Jobs bunu <span class="ideitalik">Fortune</span> dergisine şöyle anlatır: “Konuyu değerlendirdik ve ‘evet, bu gerçekten zor bir iş ve kellelerimizin koparılıp elimize verilmesi gerçekten hiç de zor olmaz’ dedik. Bu yüzden birkaç şey yaptık. İlk olarak, o sıralarda perakende alanındaki en iyi yöneticinin kim olduğunu sormaya başladım. Herkes, Gap mağazalarını işleten [Millard] Mickey Drexler’ın adını verdi.” Jobs, Drexler’ı Apple yönetim kurulunda oturup şirketin perakende zincirlerinin ayaklarını yerden keserken onlara danışmanlık yapması için işe aldı (mağazaları daha sonra ayrıntılı olarak ele alacağız).</p>

  <p class="normal">Jobs’ın ilk A takımı –Bill Atkinson, Andy Hertzfeld, Burrell Smith ve diğerleri– 1980’de ilk Mac’i yapmak için bir araya toplandı ve Apple şirket merkezinde bir korsan bayrağı altında çalışmaya başladı.</p>

  <p class="normal">Mac ekibinin çekirdek kadrosu, ilk Mac’in ekip lideri Jef Raskin tarafından toplandı ama işe alımların çoğunu bizzat Jobs yaptı. İşteki ünvanına ya da deneyimine bakmaksızın Apple’ın diğer bölümlerinden ve Silikon Vadisi’nden en yetenekli kişileri topladı. Eğer birinin projeye katkı yapacağı sonucuna vardıysa onu ekibe katmak için elinden gelen her şeyi yapıyordu. Örneğin, Mac’in işletim sisteminin kalbi olan Finder bileşenini yaratacak olan programcı Bruce Horn, ilk başta, Jobs tarafından ikna edilene dek Apple’da çalışmak istememişti. Horn daha kısa bir süre önce o zamanlar büyük bir para olan 15.000 dolarlık bir ekstra anlaşma ücreti sözü veren VTI adlı başka bir şirkette çalışmaya başlamıştı. Ondan sonra da Jobs aramıştı.</p>

  <p class="normal">Horn bunu şöyle anlatıyor:</p>

  <p class="normal">Cuma akşamı bir telefon geldi. “Bruce, ben Steve, Apple hakkında ne düşünüyorsun?” Bu Steve Jobs’tu. “Eee, Steve, Apple iyi ama ben VTI’daki bir işi kabul ettim.”</p>

  <p class="normal">“Ne yaptın? Unut onu, yarın sabah buraya geliyorsun, sana gösterebileceğimiz çok daha fazla şey var burada. Sabah 9’da Apple’da ol.” Steve son derece kararlıydı. Oraya öylesine gitmeyi, iş olsun diye konuştuktan sonra da ona kararımı verdiğimi ve VTI şirketine gideceğimi söylemeyi düşündüm.</p>

  <p class="normal">Steve, Gerçekliği Saptırma Alanı’nı<sup class="calibre2"><a href="../Text/steve_split_119.html#footnote-100-197" id="footnote-100-197-backlink">[94*]</a></sup>tam güç çalıştırmaya başladı. Andy’den Rod Holt ve Jerry Manoc’a ve diğer yazılım mühendislerine kadar neredeyse Mac ekibindeki herkesle görüştüm sonra tekrar Steve’e döndüm. Çeşitli tasarımların çizimleri, pazarlama sunumları demoların incelemesiyle geçen iki tam gün –kendimden geçmiştim.</p>

  <p class="normal">Pazartesi günü VTI’daki Doug Fairbairn’i aradım ve ona fikrimi değiştirdiğimi söyledim.<sup class="calibre2"><a href="../Text/steve_split_120.html#footnote-100-95" id="footnote-100-95-backlink">[95]</a></sup></p>

  <p class="normal">Jobs, ekibini topladıktan sonra onlara yaratıcı olma özgürlüğü verdi ve onları Apple’daki artan bürokrasiden korudu çünkü önemsiz bir sapma olduğu düşünülen Mac projesi birkaç kez iptal edilmeye çalışılacaktı. Jobs <span class="ideitalik">Macworld</span> dergisinin ilk sayısına yazdığı bir makalede şöyle diyordu: “Macintosh’un arkasındaki itici güç işi yapan insanlardır. Benim işim ise sadece onlara yer açmak, şirketin geri kalanını etkisiz hale getirip uzak tutmaktır.”<sup class="calibre2"><a href="../Text/steve_split_121.html#footnote-100-96" id="footnote-100-96-backlink">[96]</a></sup> Hertzfeld bunu daha cesur bir şekilde açıklıyordu: “Steve’in yaptığı en önemli iş, projeyi caddenin karşısındaki kötü niyetli yöneticilerden koruyan dev bir ‘pislik’ savıcı şemsiye açmış olmasıydı.”<sup class="calibre2"><a href="../Text/steve_split_122.html#footnote-100-97" id="footnote-100-97-backlink">[97]</a></sup></p>

  <p class="normal">Jobs en iyi yetenekleri toplamada olduğu gibi, beklenen kriterlere uymayanlardan kurtulma konusunda da hızlıydı. Sadece olağanüstü yetenekli kişileri işe alma ve yetersizleri işten çıkarmak Jobs’ın en uzun süre uyguladığı yönetim ilkelerinden biri olmuştur. Jobs 1995’te kendisiyle yapılan bir röportajda şöyle diyordu: “Elinizde dünyadaki en iyi insanlar olmayan bazı çalışanlarınızın bulunması ve onlardan kurtulmak zorunda olmanız acı verici bir durum; ama anladım ki benim işim bazen tam olarak bunu yapmak –beklenen kriterlere uymayan bazı insanlardan kurtulmak– ve bunu her zaman insancıl bir yolla yapmaya çalıştım. Ama her şeye karşın bu yapılmak zorunda ve bu hiçbir zaman eğlenceli bir görev olmuyor.”<sup class="calibre2"><a href="../Text/steve_split_123.html#footnote-100-98" id="footnote-100-98-backlink">[98]</a></sup></p>

  <p class="solbaslik">Küçük Güzeldir</p>

  <p class="normal">Jobs küçük ekiplerle çalışmaktan hoşlanır. İlk Mac’in ekibinin, odaklanmaktan uzaklaşmaması ve yönetilemez hale gelmemesi için yüz kişiyi aşmamasını istiyordu. Jobs, yetenekli çalışanlardan oluşan küçük takımların daha büyük gruplardan çok daha verimli olduklarına inanır. Jobs, Pixar’da şirketin asla birkaç yüz çalışandan daha fazla büyümemesini sağlamaya çalışmıştı. Apple ile Pixar’ı karşılaştırması istendiğinde, Pixar’ın başarısını daha küçük bir hacimde olmasına bağlamıştır. Jobs 1998’de <span class="ideitalik">Fortune</span> dergisine şöyle diyordu: “Apple’da çok hayranlık verici bazı insanlar var ama Pixar’ın tümüyle şimdiye dek gördüğüm en olağanüstü insanların bir araya geldiği bir kadrosu var. Bilgisayar ürünü bitkiler –3D çimenler, ağaçlar ve çiçekler– konusunda doktorası olan biri var. Görselleri filme yerleştirmede dünyanın en iyisi olan başka biri var. Ayrıca Pixar’ın, Apple’dan daha ileri düzeyde disiplinli bir yapısı var. Ama asıl önemli olan Pixar’ın çok daha küçük olması. Pixar’ın 450 çalışanı var. Eğer iki bin çalışana ulaşırsanız Pixar’ın şu anda sahip olduğu kalitede insan koleksiyonuna asla sahip olamazsınız.”</p>

  <p class="normal">Jobs’ın felsefesi, kendisi, Wozniak ve birkaç genç arkadaşının bir garajda elle bilgisayar montajı yaptıkları eski günlere dayanmaktadır. Jobs’ın bugün Apple’da küçük geliştirme ekiplerini tercih etmesi de bir bakıma aynı şeydir: 21 binden fazla çalışanı olan büyük bir şirketin içinde bir garaj başlangıcı canlandırmasının yapılması.</p>

  <p class="normal">Jobs, 1997’de Apple’a geri dönmesiyle birlikte, şirketi yeniden ayağa kaldırmak için bir A takımı oluşturma işine koyuldu. Görevlendirdiği üst düzey yöneticilerin bazıları daha önce NeXT’te onunla birlikte çalışmıştı. Donanım işinin başına getirdiği Jon Rubinstein, yazılımın başına geçen Avie Tevanian ve kendisine satışın yönetimini verdiği David Manovich de bunlar arasındaydı. Jobs’ın bir mikro yönetici olduğu şeklinde bir ünü var ama NeXT’te bu kurmaylara güvenmeyi öğrenmiş. Artık eskisi gibi her kararı denetlemiyor. Pixar’da neredeyse her işi Catmull ve Lasseter’a devretmişti. Apple’da ise günlük yönetim işlerini, tam bir operasyonlar ve lojistik uzmanı olan ve genellikle Apple’ın iki numarası olarak kabul edilen COO Tim Cook’a bırakıyor. 2005’te kanser ameliyatından sonra Jobs altı haftalık hastalık iznine ayrıldığında Cook vekaleten CEO’luk görevini üstlenmişti. Apple’ın perakende zincirleri ile ilgili yapılacak işlerin neredeyse tamamını, perakende bölümünün başında bulunan Ron Johnson yönetmekte; CFO Peter Oppenheimer ise finans işlerini yapıyor ve Wall Street ile ilgileniyor. Apple’daki görev ve sorumluluk devri, Jobs’ın en çok sevdiği şeyi yapma –yeni ürünler geliştirme– konusuna daha fazla zaman ayırmasına olanak sağlıyor.</p>

  <p class="solbaslik">Jobs’ın İşi</p>

  <p class="normal">Jonathan Ive ve Jon Rubinstein gibi ortaklarla birlikte çalışan Jobs’ın eşsiz bir rolü vardır. Jobs, devre kartları tasarımı ya da kod yazma işi yapmıyor ama ekibinin çalışmasına güçlü bir şekilde damgasını vuruyor. Jobs vizyon sağlayan gelişmeye öncülük eden ve en önemli kararların pek çoğunu veren bir liderdir. Jobs’ın ilk Mac projesindeki katkıları konusunda eski CEO John Sculley, “O aslında hiçbir şey yaratmadı, her şeyi o yarattı” diye yazmıştır. Sculley’e göre, Jobs ona bir defasında şöyle demişti: “Macintosh benim içimde ve onu dışarı çıkartmam ve bir ürüne dönüştürmem gerekiyor.”<sup class="calibre2"><a href="../Text/steve_split_124.html#footnote-100-99" id="footnote-100-99-backlink">[99]</a></sup></p>

  <p class="normal">Jobs, ekip yöneticisi, yaratıcı ortaklarının çalışmalarını kabul ya da reddeden bir hakem rolü oynar, bir çözüm üzerinde çalışırlarken onlara kılavuzluk eder. Bir kaynağım bana Ive’ın bir ara kendisine Jobs’ın girdileri olmadan yaptığı işi yapamayacağı sırrını açtığını söyledi. Ive yaratıcı bir deha olabilir ama Jobs’ın yol gösteren eline ihtiyaç duymaktadır.</p>

  <p class="normal">Silikon Vadisi’nin deyimiyle, Jobs bir “ürün seçici”dir. Ürün seçici, Silikon Vadisi’nin risk sermayedarları tarafından, yeni yola çıkan şirketlerdeki kilit ürün sorumlularını tanımlamak için kullanılan bir terimdir. Tanımı gereği, işe yeni başlayan bir şirket ilk ürününde başarılı olmak zorundadır. Aksi halde batar. Ama bütün yeni şirketler bir ürünle yola çıkmaz. Bazı yeni şirketlerin, içlerinde birçok yetenek ve fikir barındıran bir grup mühendisi vardır ve henüz ne tür bir ürün geliştirmek istediklerine karar vermemişlerdir. Bu, Silikon Vadisi’nde her zaman karşılaşılan bir durumdur ama böyle bir şirketi başarıya ulaştırmak için o ürünün ne olması gerektiğine karar verme konusunda becerisi olan birinin olması gerekir. Bu kişinin her zaman CEO ya da bir başka tepe yöneticisi olması gerekmediği gibi yönetim ya da pazarlamada uzmanlıklarının olması da zorunlu değildir. Bu tür insanların yeteneği, bir yığın fikir arasından doğru ürünü seçebilmektir.</p>

  <p class="normal">Bir risk sermayedarı ve teknoloji danışmanı olan Geoffrey Moore, “Birçok ürün fışkırır ama başta bir çar olması gerekir” diyor. Moore, ileri teknoloji ürünleri genel kullanıma kazandırma konusunu ele alan, Silikon Vadisi’nin pazarlama incili olarak saygı gören <span class="ideitalik">Crossing the Chasm</span> adlı çoksatan kitabın yazarıdır. Moore şöyle devam ediyor: “Yeni şirketin başarı ya da başarısızlığı ilk ürününe bağlıdır. Burası bir hit ürünler alanıdır. Yeni şirketlerin bir hit ürünü olması gerekir yoksa başarısız olurlar. Eğer doğru ürünü seçerseniz çok kazanırsınız.”<sup class="calibre2"><a href="../Text/steve_split_125.html#footnote-100-100" id="footnote-100-100-backlink">[100]</a></sup></p>

  <p class="normal">Moore, Jobs’ın mükemmel bir ürün seçici olduğunu söylüyor. Moore’un yeni şirketlerin risk sermayesi ararken yaptıkları sunum toplantılarında baktığı en önemli şeylerden biri o şirketin ürün seçicisidir. Ürün seçimi bir kurulla olmaz –bir karar verici olarak rol oynayabilecek bir bireyin olması zorunludur.</p>

  <p class="normal">General Motor’un başkan yardımcısı, efsanevi “otomobil çarı” Bob Lutz buna iyi bir örnektir. Eski bir Chrysler, Ford ve BMW yöneticisi olan Lutz, Dodge Viper, Plymouth Prowler ve BMW 2002 gibi bir dizi farklı, tasarım güdümlü gözde otomobillerle ün kazanmıştır. Rakiplerinin bir kurul tarafından tasarımlanmış görünümlü araçlarından kolayca ayırt edilebilen araçlar yaratan en iyi “otomobilci” örneğidir. Bir başka örnek de hit olan Razr modeli cep telefonundan sorumlu eski bir Motorola yöneticisi olan Ron Garriques’tir. Garriques, 2007’de –sorunlar yaşayan şirketine yeni dönmüş olan– Michael Dell tarafından, Dell’in tüketici ürünleri bölümünü yönetmek ve kuşkusuz gözde ürünler seçmek üzere işe alındı.</p>

  <p class="normal">Moore “Bu çok zor bir durum” diyor, “Başarısız olursanız bu çok açıkça belli oluyor. Bunu her yaptığınızda her şeyi riske etmek zorundasınız. Wimbledon’da merkez kortta oynamak gibi bir şey. Bunu yapmak için çok güçlü olmanız gerekiyor. Herkes, düzeltilmeden, ödün vermeden ya da sulandırmaya maruz kalmadan bu ürün seçimi işini şirkete kabul ettirme gücüne ya da iradesine sahip değil. Bir kurul tarafından seçince de bir işe yaramaz.”</p>

  <p class="normal">Jobs Apple’da iki ya da üç yılda bir hit bir ürünü –iMac, iPod, MacBook, iPhone– başarılı bir şekilde seçmiş ve geliştirilmesine kılavuzluk etmiştir. Moore “Apple bir hit güdümlü şirkettir; birbiri ardınca hit ürünler çıkarmıştır” diyor.</p>

  <p class="normal">Geçen yüzyılın büyük bir bölümünde, IBM başkanı Thomas Watson Jr’dan Walt Disney’e kadar benzer, güçlü iradeli ürün çarları tarafından işletilen birçok şirket vardı. Ama Akio Morita yönetimindeki Sony gibi, işin başında ürün çarlarının bulunduğu başarılı şirketlerin sayısı son yıllarda iyice azalmıştır. Çağımız şirketlerinin pek çoğu bir kurul tarafından yönetiliyor. Braun markasının uzun yıllar önplanda kalmasına önemli katkılar yapmış olan tasarım dehası Dieter Rams şöyle yakınmıştır: “Bugünkü sorun, bu tür girişimcilerin artık olmaması. Bugün sadece Apple var, bir dereceye kadar da Sony.”<sup class="calibre2"><a href="../Text/steve_split_126.html#footnote-100-101" id="footnote-100-101-backlink">[101]</a></sup></p>

  <p class="solbaslik">Kavgacı Ortaklar</p>

  <p class="normal">Jobs, ürün geliştirme süresince makinelerin soğutulmasında fan kullanılıp kullanılmaması gerektiği konusundan, kullanılan yazı tiplerine kadar birçok önemli karara dahil olur. Ama ülkenin kralı Jobs olmasına karşın Apple’da alınan kararlar tepeden inme değildir. Jobs’ın yaratıcı düşüncesinin merkezini tartışma ve savlar oluşturur. Jobs, kendi fikirlerine meydan okuyan ve çoğu zaman sert bir biçimde meydan okuyabileceği fikirler üreten ortaklar ister. Jobs kararları göğüs göğüse yapılan bir zihinsel muharebe sonucunda alır. Bu çetin, kavgacı ama bir o kadar da gayretli ve yaratıcı bir savaştır.</p>

  <p class="normal">Örneğin, 1984’te ilk Mac’in fiyatlandırılmasını ele alalım. Jobs haftalarca Mac’in fiyatlandırılması konusunda Sculley ile boğuşmuştur. Sadece birkaç toplantı değil, konuyu haftalarca gece gündüz tartıştılar. Mac’in fiyatlandırması büyük bir sorunu temsil ediyordu. Apple’ın gelirleri düşüşteydi ve Mac’in geliştirilmesi pahalıya mal olmuştu. Sculley Ar-Ge yatırımını telafi etmek ve rakipleri stratejik olarak reklamda da geride bırakmaya yetecek kadar para kazanmak istiyordu. Ama eğer Mac çok yüksek fiyatlandırılırsa alıcıları ürkütebilir ve büyük hacimde bir satış yapamazdı. Her iki yönetici de tartışmaların kendilerini nereye götüreceğini görmek için şeytanın avukatlığını yaparak savın karşı tarafını –tez ve antitez– savunuyordu. Sculley ağır bir söz kullanmaktan kaçınarak Jobs’la yaptıkları tartışmalara “atışma” diyordu. Sculley sonradan bu konuyla ilgili olarak şunları yazacaktı: “Steve ve ben bir konumu almaktan ve sonra da evirip çevirerek diğer savı kabul etmekten zevk alıyorduk. Sürekli olarak birbirimizin yeni fikir, proje ve meslektaşlar hakkındaki düşünceleri konusunda atışıyorduk.”</p>

  <p class="normal">2007 yazında iPhone piyasaya sürüldüğünde de muhtemelen benzer bir “atışma” vardı. iPhone başlangıçta 600 dolara mal oluyordu ama çıkışından sonraki iki ay içinde fiyat 400 dolara düştü. Haklı olarak aldatıldıklarını düşünen ilk müşterilerden büyük tepkiler geldi. Tepkiler o kadar güçlüydü ki Jobs ender görülen bir özür açıklaması yaptı ve ilk müşterilere 100’er dolarlık geri ödeme yapıldı.</p>

  <p class="normal">Jobs, iPhone’un fiyatını, tüketicilerden gelen ilk alım tepkisi Apple’ın beklentilerini aştığı –bir milyondan fazla satmıştı– ve yakındaki büyük tatil döneminde satışları hızla artırma fırsatı görüldüğü için indirmişti. iPod dahil tüketici elektroniği ürünlerinin çoğu için tatil döneminde yılın geri kalan bütün dilimi kadar satış olmaktadır. Jobs Apple’ın internet sitesinde müşterilere yazdığı bir notta şöyle diyordu: “iPhone çığır açan bir üründür ve bu tatil sezonunda bir ‘atağa kalkma’ şansımız var. iPhone şu ana kadar rakiplerinin önündedir ve artık daha da fazla tüketicinin satın almaya güç yetirebileceği bir ürün haline gelecektir. iPhone ‘çadırı’ içine olabildiğince yeni kullanıcı toplamak, hem Apple’ın hem de bütün iPhone kullanıcılarının lehinedir.”</p>

  <p class="normal">Apple’da her gün Jobs’la yapılan toplantılar çoğu zaman tartışmalara –uzun ve kavgalı tartışmalara– dönüşebilir. Jobs zihinsel tartışmalardan zevk alır. Üst düzey bir tartışma –hatta savaş– olsun ister çünkü bir sorunun kökenine inmenin en etkili yolu budur. Ve Jobs bulabileceği en iyi insanları işe alarak tartışmaların olası en yüksek düzeyde geçmesini sağlamaktadır.</p>

  <p class="normal">Jobs’la yapılan bir toplantı zorlu bir sınav haline gelebilir. Söylenen her şeye, bazen son derece kaba bir şekilde meydan okuyacaktır. Ama bu bir sınavdır. İnsanları fikirlerini savunmaya zorlar. Eğer yeterince sağlam fikirleri varsa konumlarını savunacaklardır. Riskleri ve insanların kan basınçlarını yükselterek savundukları konuyu bilip bilmediklerini ve güçlü bir argümana sahip olup olmadıklarını anlamaya çalışır. Ne kadar sağlam dururlarsa haklı olmaları o kadar olasıdır. Eski bir Apple programcısı olan Peter Hoddie bana şunları söylemiştir: “Eğer ‘evet efendimci’ biriyseniz Steve karşısında hiçbir şansınız yoktur çünkü o kendi bilgisinden oldukça emindir ve karşısında kendisine meydan okuyacak birine ihtiyacı vardır. Steve bazen ‘bunu şöyle yapmamız gerekir’ der ama bu herhangi birinin kendisine meydan okuyup okumayacağını görmek için bir denemedir. Apple’da aradığı türden insanlar var.”<sup class="calibre2"><a href="../Text/steve_split_127.html#footnote-100-102" id="footnote-100-102-backlink">[102]</a></sup></p>

  <p class="normal">Jobs karşısında bilgiçlik taslamak son derece zordur. Hoddie’nin söylediğine göre, “Eğer neden söz ettiğinizi bilmiyorsanız o bunu anlar. Steve gerçekten zeki biri. Son derece de bilgili. Gezegendeki en iyi insanların bazılarıyla da bağlantısı var. Eğer neden söz ettiğinizi bilmiyorsanız o bunu anlayacaktır.”</p>

  <p class="normal">Hoddie bana işlemci tedarikçisi Intel’de geliştirilme aşamasında olan yeni bir çip teknolojisi hakkında Jobs’la yaptıkları bir tartışma ile ilgili anısını anlattı. Hoddie ara sıra sırf Jobs’ı başından savmak için bilgiçlik taslarmış. Ama bu tartışmalarından sonra ertesi gün Jobs, Hoddie’yi bir köşeye çekip Intel hakkında daha önce söyledikleri konusunda onu sıkıştırmış. Meğer Jobs o tartışmalarından sonra Intel’in başkanı Andy Grove’u arayarak Hoddie’nin sözünü ettiği teknoloji hakkında bilgi almış. Neyse ki o zaman Hoddie’nin söyledikleri boş değilmiş. Hoddie, gülerek, “Telefonu kaldırıp Andy ile konuşabilecek birine blöf yapılmaz” dedi.</p>

  <p class="normal">Jobs 30 yıllık kariyeri boyunca lise arkadaşı Steve Wozniak’la başlayan bir dizi yaratıcı ortaklık yürütmüştür. Bu listede, donanım dehası Burrell Smith’ten programlama alanının Alan Key, Bill Atkinson ve Andy Hertzfeld gibi bilgelerine kadar uzanan ilk Mac’in tasarım ekibini de kapsar. Bu sıralarda, Jobs’ın tasarım dehası Jonathan Ive ile birlikte çalıştığı on yıllık süre içinde, Apple endüstriyel tasarım alanında dünyaya öncülük etmiştir. Apple’daki ortakları ise iMac’ten iPod’a kadar bir dizi gözde donanımın çıkarılmasını yönetmiş olan Jon Rubenstein ve şimdiye kadarki en başarılı para makinesi zincirler olan (daha sonra ayrıntılı olarak ele alacağımız) Apple mağazalarının beyni olan Ron Johnson gibi isimleri de içine alır. Pixar’da ise Ed Catmull ve John Lasseter’ın birlikte yaptığı çalışmalar bir film yapım devi yaratmıştır.</p>

  <p class="solbaslik">“Think Different” (Farklı Düşünün)</p>

  <p class="normal">Jobs’ın en verimli ortaklıklarından biri, uzun boylu, sakallı bir hippi reklamcı olan Lee Clow ve Clow’un TBWA/Chiat/Day adlı ajansı ile gerçekleşmiştir. Jobs’ın Clow ve ajansıyla olan ortaklığı onlarca yıl devam etti ve Macintosh’u tanıtan “1984” televizyon reklamından dünyanın her yanındaki bilboardlara yapıştırılan iPod silueti reklamına kadar, reklamcılığın en unutulmaz ve etkili kampanyalarından bazılarını üretti.</p>

  <p class="normal">Merkezi Los Angelas’ta bulunan TBWA/Chiat/Day ajansı dünyadaki en yaratıcı reklam şirketlerinden biri olarak kabul ediliyor. Los Angelaslı bir reklam emektarı olan Guy Day ve 1960’ların ortalarında güneşli Güney California’ya yerleşen hırslı bir New Yorklu olan Jay Chiat’ın birlikte kurduğu şirket artık uzun yıllardır orada sanat yönetmenliği yapan Lee Clow tarafından yönetilmektedir. Şirket tartışmalı hatta bazen umursamaz reklamcılık yaklaşımı ile bir zamanlar “hırçın” kabul ediliyordu ama olgunlaştı ve artık Nissan, Shell ve Visa gibi ciddi, değerli müşterilere sahip olmakla övünüyor.</p>

  <p class="normal">Şirket Apple için çoğu zaman yalın reklamcılık hamleleri olmaktan çok kültürel olaylar olarak kabul edilip çok beğenilen ve ödül alan kampanyalar üretmiştir. “Think Different”, “Switchers” (Değiştirenler) ve “I’m a Mac” (Ben Bir Mac’im) gibi reklam kampanyaları yoğun tartışma, eleştiri, parodi ve taklit etme malzemeleri haline geldi. Bir kampanyanın YouTube’da yüzlerce parodisi yapılıyor ve geceleri yayınlanan komedi programlarında skeçleri yapılıyorsa bu reklamlar reklam alanından kültürel alana terfi etmişler demektir.</p>

  <p class="normal">Jobs’ın bu reklam şirketine bağlılığı, 1980’lerin başında, –o zamanlar Chiat/Day olarak bilinen– ajans Apple bilgisayarları için bir dizi popüler reklam yapınca başladı. Ajans, reklam tarihindeki en ünlü reklamlardan biri haline gelecek olan kampanya üzerinde çalışmaya 1983’te başladı. Bu, Ocak 1984’te Amerikan futbolu şampiyonluk maçı olan “Super Bowl”un üçüncü çeyreği boyunca Macintosh’u tanıtan bir televizyon reklamıydı.</p>

  <p class="normal">Reklam iptal edilen diğer bir reklamın sloganıyla başlıyordu: “1984 neden ‘1984’ gibi olmayacak” –George Orwell’in distopya romanına bir gönderme yapılıyordu. Bu yabana atılacak bir slogan değildi ve bu nedenle ajans bunu Apple’a sundu. Ve elbette Mac’in pazara sürülmesinde son derece uygun bir slogan oldu. Ajans, Londra’da bir stüdyoda hazırlanmak üzere reklamın çekim işini <span class="ideitalik">Blade Runner</span> filminin çekimlerini yeni tamamlamış olan İngiliz yönetmen Ridley Scott’a verdi. Dazlak İngilizlerden oluşan bir kadro kullanan Scott, bir salondaki dev bir televizyon ekranından propaganda pompalayan bir Büyük Birader’in kitleleri teslimiyete zorladığı kasvetli bir Orwellci gelecek portresi çizdi. Birdenbire, Macintosh tişörtü giyen bir kadın atlet salona dalıyor ve elindeki bir balyozu fırlatarak ekranı parçalıyordu. Altmış saniyelik reklam hiç Mac’i göstermiyordu. Ekrana bir bilgisayar bile yansımıyordu ama mesaj açıktı: Mac ezilmiş bilgisayar kullanıcılarını IBM’in hegemonyasından kurtaracaktı.</p>

  <p class="normal">Reklam Apple yönetim kuruluna yayınlanmasına sadece bir hafta kala gösterildi ve kurul dehşete düştü. Reklamın Super Bowl’dan geri çekilmesi emrini verdiler ama Chiat/Day yayın aralığını zamanında satamadı ve reklam yayınlandı.</p>

  <p class="normal">İyi de oldu: reklam, izleyicilerden ve basından maçın kendisinden bile daha fazla ilgi gördü. Sadece iki kez yayınlanmasına karşın (Super Bowl sırasında ve reklam ödüllerine aday seçilebilir olmasını sağlamak için daha önceden gecenin bir yarısında pek izlenmeyen bir televizyon kanalında), reklam birçok haber bülteninde ve <span class="ideitalik">Entertainment Tonight</span> programında defalarca yayınlandı. Apple reklamı 43 milyonu aşkın insanın izlediğini tahmin ediyordu; bu, o zamanki CEO John Sculley tarafından yapılan bir hesaplamaya göre milyonlarca dolar değerinde ücretsiz reklam anlamına geliyordu.</p>

  <p class="normal"><span class="ideitalik">Advertising Age</span> dergisi yazarı Bradley Johnson 1994’te yaptığı bir değerlendirmede şöyle yazacaktı: “Bu reklam reklamcılığı değiştirdi; bu ürün, reklam işini değiştirdi; teknoloji, dünyayı değiştirdi. Super Bowl’u bir futbol oyunu olmaktan çıkarıp reklamcılıkta yılın Süper Olayı haline dönüştürdü ve haber olarak reklam yapma çağını başlattı.”<sup class="calibre2"><a href="../Text/steve_split_128.html#footnote-100-103" id="footnote-100-103-backlink">[103]</a></sup></p>

  <p class="normal">“1984” reklamı Jobs’ın tipik özelliklerini yansıtmaktadır. Cesur ve pervasızdı ve zamanın reklamlarından hiçbirine benzemiyordu. Reklam, doğrudan bir ürün tanıtımı olmak yerine karakterleri ve anlatımı olan ve yüksek prodüksiyon değerlerine bağlı kalınarak çekilen bir mini filmdi. Bunu düşünen, yazan ya da yöneten Jobs değildi ama Lee Clow ve Jay Chiat ile iş yapma ve onlara yaratıcı olma fırsatı tanıma konusunda oldukça zeki bir tutum sergilemişti.</p>

  <p class="normal">“1984” reklamı, Cannes’daki Grand Prix dahil olmak üzere, Chiat/Day ajansına en az 35 ödül ile yeni anlaşmalar ve yeni müşterilerden milyonlarca dolar kazandırdı. Ayrıca, reklamın çekiciliğini artırmak için ürün özelliklerini geri plana atan yaşam biçimi reklamcılığı dönemini başlattı. Özellikle bilgisayar endüstrisinde hiç kimse bu tarz bir reklam yapmayı düşünmüyordu ve halkla böyle orijinal, alışılmadık bir biçimde iletişim kurmak isteyen şirket sayısı da çok azdı. Jobs 1985’te Apple’dan ayrıldı ve şirket onun ayrılışının üzerinden uzun bir süre geçmeden ajansını değiştirdi. Ama 1996’da Jobs geri dönünce, Apple’ı “yeniden odaklayacak” bir kampanya yaratması için ajansı geri getirdi.</p>

  <p class="normal">Jobs, Apple’ın odaklanma eksikliğinden kaygı duyuyordu ve Chiat/Day ajansından Apple’ın temel değerlerine hitap edecek bir kampanya yaratmasını istedi. Clow bunu şöyle anlatıyor: “Bizden gelip Apple’ın odaklanmış halini tekrar kazanması için ne gerektiği konusunda konuşmamızı istediler. Bu gerçekten zor değildi; sadece Apple’ın köklerine geri dönmeleri gerekiyordu.”<sup class="calibre2"><a href="../Text/steve_split_129.html#footnote-100-104" id="footnote-100-104-backlink">[104]</a></sup></p>

  <p class="normal">Genellikle tişört, şort ve sandal giyme alışkanlığı olan Clow, “Think Different” fikrinin Mac kullanıcı tabanını –şirketin en karanlık günlerinde sadık müşteriler olarak kalan yaratıcıları, tasarımcıları ve sanatçıları– düşünerek ortaya çıktığını söylemiştir: “Herkes bu kampanyanın yaratıcı olmak ve sürüden farklı düşünmek çerçevesinde olması gerektiği fikrini hemen benimsedi. Daima dünyayı değiştirme yolları arayan herhangi birini ele alma önerimizle birlikte konsept gelişmeye başladı ve böylece Gandi ve Edison isimleri konuşulmaya başlandı.”<sup class="calibre2"><a href="../Text/steve_split_130.html#footnote-100-105" id="footnote-100-105-backlink">[105]</a></sup></p>

  <p class="normal">Kampanya çok çabuk belirginleşti ve Muhammed Ali, Lucille Ball ve Desi Arnaz, Maria Callas, Cesar Chavez, Bob Dylan, Miles Davis, Amelia Earhart, Thomas Edison, Albert Einstein, Jim Henson, Alfred Hitchcock, John Lennon ve Yoko Ono, Rahip Martin Luther King Jr., Rosa Parks, Picasso, Jackie Robinson, Jerry Seinfield, Ted Turner ve Frank Lloyd Wright dahil olmak üzere 40 kadar ünlü ikonoklastın bir dizi siyah beyaz fotoğrafı üzerine şekillendi. Apple, bu “uyumsuz, asi, baş belası… çılgın insanları” öven reklamı dergilere ve bilboardlara koydu ve televizyonda yayınlattı.</p>

  <p class="normal">Reklam, “Dünyayı değiştirenler, dünyayı değiştirebileceklerini düşünecek kadar çılgın olan insanlardır” diyordu.</p>

  <p class="normal">Reklam Apple tarihinin son derece önemli bir döneminde ortaya çıkıyordu. Şirketin –çalışanları açısından olduğu kadar müşterileri açısından da– değerlerini ve misyonunu halka açıklaması gerekiyordu. “Think Different” kampanyası Apple’ın değerlerini haykırıyordu; yaratıcılığını, eşsizliğini ve tutkularını. Bu yine büyük, cesur bir ifadeydi –Apple, kendisini ve Apple kullanıcılarını insanlığın en kutlu bazı lider, düşünür ve sanatçılarıyla özdeşleştiriyordu.</p>

  <p class="normal">Fotoğraflar, kimliklerini açıklayan bir etiket olmadan veriliyordu; bu, ajansın 1984’te ünlü atletlerin rol aldığı bir Nike kampanyası için kullandığı bir stratejiydi. Bu tür etiketlerin olmaması bakanı subjenin kim olduğunu tahmin etmeye zorluyordu. Bu strateji, reklamlara daha kuşatıcı ve daha ilgi uyandırıcı bir nitelik kazandırıyordu. Bilenleri ödüllendiriyordu. Eğer reklamın kimi ele aldığını biliyorduysanız siz de kulüpten biri, uzmanlık alanının içerisinden biri olarak görülüyordunuz.</p>

  <p class="normal">Jobs en başından itibaren işin içindeydi ve Buckminster Fuller ve Ansel Adams gibi kendi kişisel kahramanlarının adını listeye koydurmuştu. Ayrıca Yoko Ono, John Lennon’ın dul eşi ve Albert Einstein’ın hukuki varisi vb.den izin alma konusunda her yerdeki bağlantılarını ve korkunç ikna gücünü de devreye sokmuştu. Ama ajansın, reklamlardan birinde Jobs’ın kendisine de yer verme önerisini geri çevirmişti.</p>

  <p class="solbaslik">Rakipleri Reklamda Yaya Bırakın</p>

  <p class="normal">Reklam, Jobs için her zaman son derece önemli olmuştur ve teknolojinin ardından ikinci sıradadır. Jobs’ın uzun süredir açıkça ifade ettiği tutkusu herkesin kolayca alıp kullanabileceği bilgisayarlar yapmaktır ki bu da Jobs’a göre onların halka duyurulmasını gerektirmektedir. Jobs şöyle demiştir: “Benim düşüm, dünyadaki her bireyin Apple bilgisayarının olmasıdır. Bunu yapmak için büyük bir pazarlama şirketi haline gelmek zorundayız.”<sup class="calibre2"><a href="../Text/steve_split_131.html#footnote-100-106" id="footnote-100-106-backlink">[106]</a></sup> Jobs Apple’ın reklamcılığıyla son derece büyük bir gurur duymaktadır. Macworld’deki açılış konuşmalarında çoğu zaman yeni reklamların açılışını yapar. Eğer bir ürün sunumu yapıyorsa genellikle yeni ürüne eşlik eden bir reklam olur ve bunun halka ilk gösterimini her zaman Jobs yapar. Eğer reklamın son derece güzel bir özelliği varsa bundan zevk aldığı açıkça belli olur ve onu iki kez gösterir.</p>

  <p class="normal">Jobs, bilgisayarlar için, teknoloji delilerine özgü bir görünümü olmayan eşsiz bir portre çizme konusunda PC endüstrisindeki herkesten daha çok çaba harcamıştır. 1970’lerin sonlarında, Jobs Apple’ın ilk bilgisayarlarını sıradan insanlara çekici göstermeye yardımcı olması için Silikon Vadisi’nin reklamcılık öncüsü olan Regis McKenna ile anlaşmıştı. Reklamın tüketicilere neden bu PC’lerden birine gereksinim duyduklarını anlatması gerekiyordu. Ev bilgisayarları için doğal bir talep yoktu; bunu reklamların yaratması gerekecekti. McKenna bilgisayarları ev ortamlarında gösteren rengarenk reklam taslakları hazırladı. Reklamlar basit, anlaşılması kolay bir dille yazılmıştı ve her şeyden önce farklı bir pazarı –bilgisayar hobisi olan tutkunları– hedef alan rakiplerin reklamlarında egemen olan teknolojik jargon bu reklamlarda yoktu.</p>

  <p class="normal">Apple II’nin ilk dergi reklamında, özel okullarda yetiştiği her halinden belli olan genç bir adamın bir mutfak masasında bilgisayarla oynadığı sırada bulaşıkları yıkayan eşinin kendisini sevgi dolu bir ifadeyle seyrettiği bir ortam resmi vardı. Reklamın cinsel politikası eski kafalı olabilir ama Apple’ın PC’lerinin kullanışlı ve yararlı makineler olduğu mesajını veriyordu. Mutfağın tasarımı ise bilgisayarların iş yükünü hafifletici diğer bir makine olarak görünmesini sağlıyordu.</p>

  <p class="normal">Reklamın Jobs için önemi ilk günlerde Apple’ın yönetimine getirmek için yaptığı CEO seçiminden de açıkça belli olmaktadır: John Sculley; PepsiCo’dan, şirketi <span class="ideitalik">Fortune</span> 500 listesine yükseltmek için reklamın gücünden yararlanmış olan bir pazarlama yöneticisi. Sculley 10 yıl Apple’ın CEO’luk görevini yerine getirdi ve bazı stratejik hatalar yapmasına karşın Apple’ı büyütmek için pazarlamayı kullanma konusunda etkileyici bir başarı elde etti. 1983 Nisan’ında göreve geldiğinde Apple’ın gelirleri 1 milyar dolardı. On yıl sonra ayrıldığında ise Apple 10 milyar dolarlık bir şirket olmuştu.</p>

  <p class="normal">Apple 1983’te Amerika’nın en hızlı büyüyen şirketlerinden biriydi ama büyümeyi yönetebilecek deneyimli bir yöneticiye ihtiyacı vardı. Apple yönetim kurulu, sadece 26 yaşında olan Jobs’ın işi kendi başına yürütemeyecek kadar genç ve deneyimsiz olduğu yargısına vardı ve bu yüzden Jobs, aylarca, birlikte çalışabileceği daha yaşlı bir yönetici bulmaya çalıştı.</p>

  <p class="normal">PepsiCO’nun, Coca-Cola’yı tarihinde ilk kez bir numaralı marka olma ünvanından etmelerinde önemli bir rol oynayan “Pepsi Generation” reklam kampanyasını başarıyla yürüten 38 yaşındaki başkanı Sculley’i seçti. Jobs şirketi yönetmesi için birkaç ay boyunca deneyimli bir yönetici ve sıradışı bir pazarlamacı olan Sculley’e kur yaptı.</p>

  <p class="normal">Sculley 1970’lerin “Kola Savaşları” boyunca bilinçli televizyon reklamcılığına büyük miktarlarda para harcayarak Pepsi’nin pazar payını büyük miktarlarda artırmıştı. “Pepsi Challenge” gibi pahalı ve çekici kampanyalar Pepsi’yi yenilgiye mahkum bir konumdan Coca-Cola ile eşit konumda bir meşrubat devi haline dönüştürmüştü. Jobs Sculley’in aynı reklam hamlelerini gelişmekte olan kişisel bilgisayar pazarında da uygulamasını istiyordu. Jobs özellikle birkaç ay içinde pazara sunulacak olan Macintosh için kaygı duyuyordu. Reklamın bu ürünün başarısındaki temel etkenlerden biri olacağını düşünüyordu. Mac’in –sadece elektronik tutkunu çılgınlara değil– genel olarak halka çekici gelmesini istiyordu ve tuhaf ve tanıdık gelmeyen bir ürün olarak, bu alanda reklam kilit bir rol oynayacaktı. Sculley teknoloji alanında hiç mi hiç deneyimli değildi ama bu önemli de değildi. Jobs onun pazarlama deneyiminden yararlanmak istiyordu. Bir “Apple Generation” yaratmak istiyordu.</p>

  <p class="normal">Sculley, Jobs’la işbirliği içinde Apple’ı yönetiyordu. Pazarlama deneyimlerini yeni oluşan ama hızla gelişen PC pazarına uygulayarak Jobs’a kılavuzluk ve öğretmenlik yapmaya başlamıştı. Sculley ve Jobs’ın Apple’daki stratejisi hızla satış yapmak ve daha sonra da rakipleri reklam alanında geride bırakmaktı. Sculley, <span class="ideitalik">Odyssey</span> adlı otobiyografisinde “Apple, milyar dolarlık bir şirket olarak, kullanmadığı büyük avantajlara sahip olduğunu henüz fark etmemişti” diyor ve şöyle devam ediyor: “50 milyon dolarlık ya da hatta 200 milyon dolarlık satışı olan ve biraz olsun etki bırakmak isteyen bir şirket için bu tür bir televizyon reklamı kampanyasına yatırım yapmak neredeyse olanaksızdır.”<sup class="calibre2"><a href="../Text/steve_split_132.html#footnote-100-107" id="footnote-100-107-backlink">[107]</a></sup></p>

  <p class="normal">Jobs ve Sculley hemen Apple’ın reklam bütçesini 15 milyon dolardan 100 milyon dolara çıkardı. Sculley hedeflerinin Apple’ı “her şeyden önce bir ürün pazarlama şirketi” haline getirmek olduğunu söylüyordu. Pek çok eleştirmen Apple’ın reklam becerisini küçük ve önemsiz kabul ederek görmezden geldi: Sadece bir parlama; içerik yok. Ama Apple’da pazarlama her zaman şirketin kilit stratejilerinden biri olmuştur. Apple, reklamı kendisine rekabette farklı bir konum kazandırmak için son derece önemli ve etkili bir araç olarak kullanmıştır. Sculley şöyle yazmıştır: “Steve ve ben gizli bir formülümüz olduğu kanaatindeydik –devrimsel teknoloji ile pazarlamanın bileşimi.”<sup class="calibre2"><a href="../Text/steve_split_133.html#footnote-100-108" id="footnote-100-108-backlink">[108]</a></sup></p>

  <p class="normal">Sculley’in fikirleri Jobs üzerinde çok etkili olmuş ve bugün Apple’da uyguladığı pazarlama tekniklerinin çoğunun temelini bunlar oluşturmuştur.</p>

  <p class="normal">Sculley, PepsiCo’da yaşam tarzı reklamcılığının –insanların kafalarına kalpleri aracılığıyla ulaşmaya çalışan duygusal açıdan yüklü reklamların– ilk ve en başarılı örneklerinin verilmesinde önemli bir rol oynamıştı. Diğer gazlı içecekler karşısında Pepsi’nin önemsenmeyebilecek olan kendine özgü özelliklerini pazarlamaya çalışmak yerine “imrenilecek bir yaşam tarzı” yansıtan reklamlar yaratmıştı.</p>

  <p class="normal">Sculley’in “Pepsi Generation” reklamları ideal hale getirilmiş boş zaman etkinliklerinde bulunan –bir bahçede köpek yavrularıyla oynayan ya da piknikte karpuz yiyen– sağlıklı Amerikalı çocukları ekranlara taşıyordu. Bunlar, efsanevi orta Amerika’da geçen, yaşamın büyülü anlarından bazı sahneleri çok saf bir biçimde betimliyordu. Bunlar, –İkinci Dünya Savaşı sonrası ekonomisinde en hızlı gelişen, en zengin tüketiciler olan– nüfus patlaması kuşağına çekici gelecek biçimde tasarlanıyordu. Bunlar ilk “yaşam tarzı” reklamlarıydı.</p>

  <p class="normal">Pepsi reklamları Hollywood’lu film yapımcıları tarafından en yüksek yapım değerlerine bağlı kalınarak çekilen mini filmler olarak ele alınıyordu. Başka şirketler bir reklam filmi çekimine 15.000 dolar harcarken Pepsi tek bir spot için 200.000 ve 300.000 dolar harcıyordu.<sup class="calibre2"><a href="../Text/steve_split_134.html#footnote-100-109" id="footnote-100-109-backlink">[109]</a></sup></p>

  <p class="normal">Jobs da bugün Apple’da tam olarak aynısını yapıyor. Apple yaşam tarzı reklamlarıyla ünlü. Hiçbir zaman reklamlarını diğerleri gibi hız ve beslemelerle, fonksiyon ve özelliklerle doldurmuyor. Bunun yerine, yaşam tarzı pazarlamasına yöneliyor. Böylece bu reklamlar kendilerine Apple ürünlerinin bir ikramı olan “imrenilecek bir yaşam tarzı” içerisindeki son derece modern gençlerin bir portresini çiziyor. Apple’ın oldukça başarılı iPod reklam kampanyası kulaklarındaki müziğe kendini kaptırmış gençleri gösteriyor. iPod’un disk kapasitesinin sözü bile edilmiyor.</p>

  <p class="normal">Sculley ayrıca Macworld gibi büyük, gösterişli pazarlama etkinliklerini, bu etkinlikleri haber yaparak mükemmele ulaştırıyordu. Sculley “Pepsi Challenge” –süpermarketlerde, büyük mağazalarda ve önemli spor karşılaşmalarında Pepsi’nin Coca-Cola ile yarıştırıldığı gözü kapalı yapılan bir tat testi– uygulamasını icat etmişti. Bu meydan okumalar çoğu zaman o kadar gösterişli oluyordu ki yerel televizyon ekiplerinin bile ilgisini çekiyordu. Bir akşam yerel bir televizyon kanalının haberlerinde yayınlanan bir spot bütün otuz saniyelik reklamların ötesinde bir değer taşıyordu. Sculley riski artırdı: çoğu zaman yoğun bir ilgi toplayan büyük spor karşılaşmalarında ünlülerle yapılacak meydan okuma uygulamaları düzenlenecekti. Sculley kitabında şöyle yazacaktı: “Her şeyden önce, pazarlama gerçekten bir tiyatrodur. Bir oyun sergilemeye benzer. İnsanları motive etmenin yolu onların ürününüzle ilgilenmesini sağlamak, onları eğlendirmek ve ürününüzü inanılmaz derecede önemli bir olay haline getirmektir. “Pepsi Generation” kampanyası bunların tümünü Pepsi’yi destansı bir büyüklüğe ulaştırıp yaşamdan daha büyük bir marka yaratarak gerçekleştirdi.”<sup class="calibre2"><a href="../Text/steve_split_135.html#footnote-100-110" id="footnote-100-110-backlink">[110]</a></sup></p>

  <p class="normal">Jobs da her yıl düzenlenen Macworld Expo’da yeni ürünleri tanıtırken aynı tekniği kullanır. Jobs, Macworld’de yaptığı ve kendi ticari markası olan “bir şey daha” açılış konuşmalarını büyük medya olaylarına dönüştürmüştür. Bunlar dünya basını için sergilenen pazarlama tiyatrolarıdır.</p>

  <p class="solbaslik">Bir Şey Daha:</p>

  <p class="solbaslik">Koordine Pazarlama Kampanyaları</p>

  <p class="normal">Macworld konuşması, bir generali bile etkileyecek bir dakiklik ve kusursuzlukla yürütülen çok daha büyük, koordine kampanyaların sadece bir parçasıdır. Kampanyalar söylenti ve sürprizi geleneksel pazarlama ile birleştirir ve etkili olmaları için cansiperane bir gizliliğe dayanır. Dışarıdan bakıldığında biraz kaotik ve kontrolsüz görünebilir ama sıkı bir şekilde planlanmış ve koordine edilmişlerdir. Süreç şöyle işler.</p>

  <p class="normal">Gizli bir ürün duyurusunun haftalarca öncesinde Apple’ın PR bölümü basın ve VIP davetiyelerini gönderir. Bu davetiye “özel bir olay” için yer ve zamanı belirtir ama bu olayın doğası ya da tanıtımı yapılabilecek herhangi bir yeni ürün hakkında pek bilgi vermez. Bu bir tür ortalığı kızıştırmadır. Jobs aslında “Bir sırrım var ne olduğunu siz tahmin edin” demektedir.</p>

  <p class="normal">Birdenbire herkes konuşmaya başlar. Jobs’ın ne duyuracağı konusunda tahminler yürüten bir blog gönderileri ve basın makaleleri patlaması yaşanır. Önceki yıllarda, bu tür tahminler sadece özel Apple siteleri ve hayran forumları ile sınırlıydı ama son zamanlarda yaygın medya da söylentileri haber yapmaya başlamıştır. <span class="ideitalik">Wall Street Journal</span>, <span class="ideitalik">New York Times</span>, CNN ve <span class="ideitalik">International Herald Tribune</span> Jobs’ın ürün sunumlarını dört gözle bekleyen soluk soluğa makaleler yazmıştır. Jobs’ın iPhone’u tanıttığı Macworld 2007 öncesinde oluşan “söylenti tüccarlığı” o kadar ileri boyutlara varmıştı ki olay bütün kablolu ve normal televizyon kanallarının gece haberlerinde yer aldı; bu hiçbir endüstrideki hiçbir şirket için olmamış bir durumdur. Hollywood bile film prömiyerlerinde böyle bir ilgi yaratamaz.</p>

  <p class="normal">Dünya çapındaki bu tür bir tanıtım, yüz milyonlarca dolarlık ücretsiz gösterim değerindedir. iPhone’un Ocak 2007’de pazara sürülmesi o zamana dek yapılmış olan en büyük tanıtım oldu. San Francisco’da sahnede duran Jobs, aynı zamanda Las Vegas’ta çok daha büyük bir kalabalıkla gerçekleştirilmekte olan Consumer Electronics Show’u (CES) tek başına gölgede bıraktı. CES ekonomik açıdan Macworld’den çok daha önemli ama Jobs ve iPhone onun gürültüsünü kolayca bastırdı. Jobs’ın iPhone sunumu, Microsoft Vista’nın tüketici sürümü dahil çok daha büyük şirketlerin duyurularını da gölgede bırakarak yılın en büyük teknoloji olayı haline geldi. Harvard İşletme Fakültesi profesörü David Yoffie, iPhone söylentileri ile ilgili haberlerin ve ardından gelen hikayelerin 400 milyon dolarlık ücretsiz reklam değerinde olduğunu tahmin etmektedir. Yoffie, “Şimdiye dek başka hiçbir şirket bir ürünün pazara sürülmesi sırasında böyle bir ilgi görmedi” diyor ve ekliyor: “Bu, eşi benzeri görülmüş bir olay değildir.”<sup class="calibre2"><a href="../Text/steve_split_136.html#footnote-100-111" id="footnote-100-111-backlink">[111]</a></sup></p>

  <p class="normal">Bu o kadar başarılıydı ki iPhone piyasaya çıkmadan önce Apple reklama bir kuruş bile harcamadı. Jobs şirket çalışanlarına hitaben yaptığı bir konuşmada şöyle diyordu: “iPhone için gizli bir pazarlama programımız yoktu. Hiçbir şey yapmadık.”</p>

  <p class="normal">Eğer ürün planları önceden biliniyor olmasaydı elbette böyle bir ilgi olmazdı. Bütün hüner sıkı bir şekilde uygulanan gizlilikte yatıyor. San Francisco Mascon Center’daki Apple standı 6 metre yüksekliğinde siyah bir perde ile örtülür. Perdenin tek girişi olur ve burası da içeri girmeye çalışanları dikkatli bir şekilde kontrol eden bir güvenlik görevlisi tarafından korunur. Dikdörtgen biçimindeki standın çapraz köşelerinde iki güvenlik görevlisi daha olur ve bunlar da yanları kontrol eder. Perdenin içindeki sergileme stantlarının üstündekiler dahil içerideki her şey sarılıp sarmalanır. Standın orta kısmında bulunan ana sunum sahnesi bile her yandan kumaşlarla tamamen kapatılır. Tavandan sarkan bütün reklam afişleri her tarafından kapatılır. Bu afişlerin örtüleri son derece özenli bir makara sistemi ile donatılmış ve Jobs duyurusunu yaptıktan sonra hepsi birden açılabilecek şekilde hazırlanmıştır. Üst katta giriş kısmında da yine kalın siyah bezlerle kaplanmış büyük reklam afişleri vardır. Afişler de 7/24 güvenlik görevlileri ile korunur. Bir keresinde, güvenlik görevlileri fotoğraf çeken birkaç blog yazarı yakalamış ve onları hafıza kartlarını silmeye zorlamıştı. Tom McNichol <span class="ideitalik">Wired</span> dergisinde şöyle yazmıştı: “Bilgi sınırlaması getirme arzusu, bazen paranoyaya kadar uzanıyor.”</p>

  <p class="normal">Apple’ın PR bölümü, tanıtımdan birkaç hafta önce katı açıklama yapmama anlaşmaları altında, yeni aygıtı en etkili teknolojik ürün eleştirmenlerinden üçüne, <span class="ideitalik">Wall Street Journal</span>’dan Walt Mossberg, <span class="ideitalik">New York Times</span>’dan David Pogue ve <span class="ideitalik">USA Today</span>’den Edward Baig’e gönderir. Her zaman bu üç eleştirmene gönderir çünkü üçünün de ürünleri yerin dibine batırma ve göğe çıkarma konusunda kanıtlanmış sicilleri vardır. Kötü bir eleştiri bir aleti bitirebilir ama iyi bir eleştiri de onun rekorlar kırmasını sağlayabilir. Mossberg, Pogue ve Baig ürünün tanıtım tarihinde yayınlanmak üzere değerlendirme yazılarını hazırlarlar.</p>

  <p class="normal">Bu arada Apple’ın PR bölümü ulusal haber ve iş dergileri ile bağlantı kurarak onlara ürünün “yapım aşaması”nın sahne arkası görüntülerine gizli bir bakış önerisi sunar. Bu “yapım aşaması” genellikle hiçbir şey açıklamaz –çoğu ayrıntı gizlenir– ancak hiç yoktan iyidir ve dergiler Jobs’ın bu teklifini kabul eder. Kapağa Jobs’ın resmini koymak dergilerin satışlarını artırır. Jobs eski rakipleri birbirine düşürür. <span class="ideitalik">Time</span> dergisini <span class="ideitalik">Newsweek</span> ile ve <span class="ideitalik">Fortune</span> dergisini de <span class="ideitalik">Forbes</span> ile yarıştırır. En kapsamlı haberi yapma sözünü veren özel haberi kapar. Jobs bu oyunu defalarca oynamıştır ama her defasında sonuç almıştır. Jobs bunu uygulamaya ilk Mac ile başlamıştı ve bunlara gizlice bakma anlamında “dikizleme” diyordu. Bir gazeteciye yeni bir ürün hakkında önceden bilgi vermek genellikle daha olumlu bir değerlendirme yapmasını garanti altına alıyordu. Jobs 2002’de pazara yeni bir iMac sürdüğünde özel sahne arkası öyküsünü <span class="ideitalik">Time</span> elde etmiş ve karşılığında Jobs ön kapağı elde etmiş ve içeride de ürün yedi sayfalık gösterişli bir habere konu olmuştu. Ayrıca makinenin Macworld’deki tanıtım zamanıyla mükemmel paralellik gösteren bir zamanlama ile yayınlanmıştı.</p>

  <p class="normal">Jobs konuşma sırasında her zaman en büyük haberi en sona saklar. En sonunda sanki sonradan aklına gelmiş gibi “bir şey daha var” der.</p>

  <p class="normal">Jobs ürünü açıklar açıklamaz Apple’ın pazarlama makinesi reklam parıltılarını yaymaya başlar. Macworld’deki örtülü reklam flamaları açılır ve birdenbire Apple internet sitesinin ana sayfası yeni ürünü gösterir. Daha sonra dergilerde, gazetelerde, radyo ve televizyonlarda planlı bir kampanya başlar. Birkaç saat içinde bütün ülkedeki bilboardlara ve otobüs duraklarına yeni posterler asılır. Reklamların tümü tutarlı bir mesaj ve stil yansıtır. Mesaj basit ve doğrudandır: iPod hakkında bilmeniz gereken tek şey “cebinizde bin şarkı” olacağıdır. “Çok zayıf olamazsınız ya da fazla güçlü” sloganı ise Apple’ın MacBook dizüstü bilgisayarları ile ilgili açık bir mesaj vermektedir.</p>

  <p class="solbaslik">Gizliliğin Sırrı</p>

  <p class="normal">Jobs’ın Apple’ı gizliliğe takıntı derecesinde düşkündür. Neredeyse gizli bir devlet ajansı kadar ağzı sıkıdır. Apple çalışanları, CIA ajanları gibi en yakın sırdaşlarına eşlerine, sevgililerine ya da anne babalarına bile ne üzerinde çalıştıklarını söylemezler. Çalışanlar kesinlikle dışarıdan birileriyle çalışmaları hakkında konuşmazlar. Pek çoğu şirkete ismiyle bile atıfta bulunmaz. <span class="ideitalik">Macbeth</span>’e “İskoç oyunu” diyen<sup class="calibre2"><a href="../Text/steve_split_137.html#footnote-100-198" id="footnote-100-198-backlink">[111*]</a></sup> batıl inançlı tiyatrocular gibi bazı Apple çalışanları da şirketlerine “meyve şirketi” der.</p>

  <p class="normal">Okulun dışında konuşmak insanı işinden eden bir suçtur. Ama çalışanların çoğu da zaten hiçbir şey bilmez. Apple kadroları katı bir “gerekeni bilme” ilkesi çerçevesinde bilgilendirilirler. Programcılar hiç görmedikleri ürünler için yazılım programları yazar. Bir mühendis grubu yeni bir ürün için bir güç kaynağı tasarlarken diğer bir grup ekran üzerinde çalışmalar yapar. Gruplardan hiçbiri nihai tasarımı görmez. Şirkette hücre tipi bir yapılanma vardır. Her grup diğerinden yalıtılmıştır; tıpkı bir gizli servis ya da bir terör örgütü gibi.</p>

  <p class="normal">Eskiden, Apple’ın dışına öyle hızlı bilgi çıkıyordu ki efsanevi ticari yayın <span class="ideitalik">MacWeek</span>’e, MacLeek<sup class="calibre2"><a href="../Text/steve_split_138.html#footnote-100-199" id="footnote-100-199-backlink">[111**]</a></sup> adı takılmıştı. Mühendislerden müdürlere kadar herkes basına bilgi veriyordu. Jobs’ın dönüşüyle birlikte 21 bin Apple çalışanı gibi şirketin düzinelerce tedarikçisi de son derece ağzı sıkı bir duruma geldi. Etrafı koklayan düzinelerce gazeteci ve blog yazarı olmasına karşın şirketin planları ya da çıkmak üzere olan ürünler hakkında çok fazla yararlı bilgi sızmamakta.</p>

  <p class="normal">Ocak 2007’de Apple’a bir yargıç tarafından “Asteroid” kod adlı henüz çıkmamış bir ürünle ilgili ayrıntıları yayınlayan iki internet sitesinin 700.000 dolarlık avukatlık masraflarını ödeme cezası verildi. Apple, kadrosundan bilgiyi sızdıran kişinin adını öğrenme girişimi olarak bu siteleri mahkemeye vermiş ama davayı kaybetmişti.</p>

  <p class="normal">Bazıları Jobs’ın siteleri basını kontrol altında tutmak amacıyla dava ettiği tahminlerinde bulunuyordu. Dava, basına karşı bir gözdağı verme, söylentileri yayınlamaktan çekinmesi için bir korkutma taktiği olarak görüldü. Tartışmaların çoğu basın özgürlüğü ve blog yazarlarının da kendilerine kalkan olan yasaların koruması altındaki profesyonel gazetecilerle aynı haklara sahip olup olmadığı çerçevesinde gelişti. İşte bu nedenle, Electronic Frontier Foundation davayı üslenip onu bir “kutsal dava” –basın özgürlüğü davası– haline dönüştürdü. Ama Jobs’ın bakış açısıyla, davanın basın özgürlüğüyle hiçbir ilgisi yoktu. Blogculara kendi çalışanlarını korkutmak için dava açmıştı. Basını susturmaktan çok basına bilgi sızdıran –ya da daha sonra böyle bir şey yapmayı düşünebilecek olan– personeli susturmak istiyordu. Apple’ın söylenti pazarlaması yöntemi yüz milyonlarca dolar değerindeydi ve Jobs sadece sızıntıları kontrol altında tutmak istiyordu.</p>

  <p class="normal">Jobs’ın bazı gizlilik önlemleri biraz aşırıya kaçar. Örneğin, Jobs Apple’ın perakende çabalarını yönetmesi için Target şirketinden Ron Johnson’u göreve getirdiğinde Apple’ın perakende mağazalar açmayı planladığını kimse sezmesin diye ondan birkaç ay için takma isim kullanmasını istemişti. Bu nedenle Johnson Apple’ın telefon rehberinde, otellerde kayıt yaptırmak için kullandığı farklı bir isimle listelenmişti.</p>

  <p class="normal">Apple’ın pazarlama bölüm başkanı Phil Schiller ne üzerinde çalıştığını eşine ve çocuklarına söylemesine izin verilmediğini söylemiştir. Hevesli bir iPod tutkunu olan onlu yaşlardaki çocuğu babasının işte neler yaptığını öğrenme konusunda çaresizlikten deliye dönüyordu ama baba işinden olmamak için ağzını sıkı tutmak zorundaydı. Jobs’ın kendisi bile bu kısıtlamalara bağlı kalmak zorundaydı. Örneğin bir ara, denemek için eve bir iPod hi-fi müzikçalar götürmüş ama onu siyah bir bezle sarmıştı. Ve onu sadece etrafta hiç kimse yokken dinlemişti.</p>

  <p class="normal">Apple’ın saplantılı gizliliği Jobs’ın kontrol altında tutma merakının getirdiği bir tuhaflık değildir; bu, Apple’ın son derece etkili pazarlama mekanizmasının temel bir öğesidir. Apple Jobs’ın yeni bir ürünü tanıtmak için her sahneye çıkışında bedava reklamdan milyonlarca dolar kazanır. Birçok insan Apple’da neden blog yazarlarının olmadığını merak eder. Bunun nedeni Apple’da gevşeyen çenelerin gemiyi batıracak olmasıdır. Ama Jobs’ın şirketi Disney’e satmasından önceki dönem de dahil olmak üzere, Pixar’da düzinelerce blogcu vardı. Pixar’ın blogcuları Pixar’ın bütün projeleri ve iş yaşamlarının bütün yönleri hakkında rahatça dedikodu yaparlar. Fark, Pixar’ın filmlerinin basında yer almak için sürpriz bir açılışa gerek duyulmamasıdır. Yeni filmler Hollywood ticari basınında zaten düzenli olarak yer almaktadır. Jobs sadece işleri kontrol altında tutmak isteyen bir kontrol budalası değildir; bu çılgınlığı aynı zamanda bir yöntemdir.</p>

  <p class="solbaslik">Kişilik Artısı</p>

  <p class="normal">Jobs, Apple’a bir kişilik kazandırma konusunda çok başarılı olmuştur. Reklam yoluyla kendisinin ve Apple’ın savunduğu değerleri halka göstermiştir. 1970’lerin sonlarında teknolojik bir devrim vardı. Daha sonrası ise yaratıcı olma ve farklı düşünme dönemidir. Jobs’ın kişiliği, Apple’ı insancıl ve birinci sınıf olarak pazarlamasını sağlar. Jobs’ın kişiliği, Apple’ın reklamcılığının hammaddesidir. Chiat/Day gibi bir ajans bile hiçbir zaman Bill Gates’i bu kadar iyi gösteremez.</p>

  <p class="normal">Apple’ın reklamcılığı şirketi bir değişim, bir devrim ve bir cesur düşünme sembolü olarak gösterme konusunda iyi bir iş başarmıştır. Ama şirket bunu incelikli ve dolaylı bir şekilde yapar. Apple pek böbürlenmez. Hiçbir zaman “Biz gerçekten devrimciyiz” demez. Bu mesajı reklamlarındaki hikaye anlatıcılığını kullanarak verir; çoğu zaman altyazı biçiminde.</p>

  <p class="normal">Örneğin iPod’un siluetli reklamlarını düşünün. Kampanyada kullanılan betimlemeler yeni ve tazeydi; daha önce karşılaşılan hiçbir şeye benzemiyordu. <span class="ideitalik">Advertising Today</span> ve <span class="ideitalik">Hoopla</span> kitaplarının yazarı reklamcı gazeteci Warren Berger bana telefonla yaptığım bir röportajda şunları söyledi: “Onlar grafik tasarım konusunda hep böyle yenilikçi oldular. Görüntü çok basit ve çok ikonik. Öyle ayırt edici ki kendine özgü bir görünümü var.”<sup class="calibre2"><a href="../Text/steve_split_139.html#footnote-100-112" id="footnote-100-112-backlink">[112]</a></sup></p>

  <p class="normal">Berger yaratıcı reklamlar elde etmenin en iyi yolunun en yaratıcı ajansla çalışmak olduğunu söyledi. Chiat/Day dünyadaki en yaratıcı birkaç ajanstan biridir ama asıl iş markanın özelliklerinin ne olduğunu iletmekten geçmektedir. Berger, bana “Lee Clow ve Jobs birbirlerini o kadar iyi anladılar ki kısa süre içinde dost oldular,” dedi ve şöyle devam etti: “Clow Apple’ın kültürünü, kafa yapısını gerçekten kavramıştı. Ne yapmaya çalıştıklarını gerçekten anlamıştı. Jobs da Clow’a tam bir yaratıcı özgürlük verdi. Clow’un ne kadar çılgınca görünürse görünsün yarattığı her şeyi kendisine göstermesine izin verdi. Bu durum gerçekten insanların sınırları zorlamasını sağlar. IBM asla böyle yapmazdı. Jobs’ın Chiat/Day ajansına verdiği özgürlüğü asla vermezdi.”</p>

  <p class="normal">2006’da, Hewlett-Packard, tıpkı Apple’dan gelmiş olabilecek gibi bilgisayarları değil insanları merkez alan çok güzel reklamlar yapmaya başladı. HP’nin “Bilgisayar Yeniden Kişisel” adlı televizyon reklamı kampanyasının spotlarından birinde hip-hop yıldızı Jay Z izleyicilere hareket eden elleri arasında özel bir 3D efekt ile hayali olarak kendi bilgisayarının içeriğini gösterir. Yüzü hiç görünmez.</p>

  <p class="normal">Hewlett-Packard, süperstar ajanslardan bir diğeri olan Goodby Silverstein ajansı ile çalışmaya başlamıştı. Reklamlar ilginçti ve çok iyi hazırlanıyordu ama bunlar hiçbir zaman Apple’ın reklamlarının kişiliğinin gücüne sahip olamadı çünkü <span class="ideitalik">şirket</span> güçlü bir kişiliğe sahip değildi. Reklamlar HP şirketini Jay Z gibi ünlülerle ne kadar kişileştirmeye çalışırsa çalışsın hâlâ bir şirket izlenimi veriyordu. Apple ise bir şirketten çok fenomendir. Hewlett-Packard hiçbir zaman bu kadar büyülü olamaz çünkü bir kişiliği yoktur. Jobs 1985’te ayrılınca aynı şey Apple’a da olmuştu. Berger, bu konuda bana şöyle dedi: “Steve ayrılınca Apple yeniden bir şirket haline geldi. Reklamlar iyiydi ama o büyüsü kalmamıştı. Apple artık aynı şirket değildi sanki. Artık bir fenomen değildi. Bir devrim hissi vermiyordu. Sadece işleri dengede tutmaya çalışıyordu.”</p>

  <p class="normal">Apple, “Think Different” ve iPod siluetleri gibi büyük, cesur, marka yaratan reklamlar arasına daha geleneksel ürün reklamları da karıştırır. Bu ürün tanıtımları, bir Apple bilgisayar satın almanın neden mantıklı olduğunu anlatan “I’m a Mac/I’m a PC” (Ben bir Mac’im/Ben bir PC’yim) kampanyasında olduğu gibi belirli ürünler üzerinde yoğunlaşır.</p>

  <p class="normal">Kampanyalar rakip Mac ve Windows platformlarını iki insan olarak canlandırıyordu. Yıldızı yükselmekte olan aktör Justin Long doğası gereği kusursuz Mac’i temsil ederken komedyen ve yazar John Hodgeman ise modası geçmiş, hep kazaya uğrayan PC’yi temsil ediyordu. Bu kampanyanın reklamlarından birinde Hodgeman nezle olmuştur. Bir virüs kapmıştır. Long’a yani Mac’e de bir mendil uzatır ama Mac mendili kibarca geri çevirir çünkü Mac’ler büyük oranda bilgisayar virüslerine karşı bağışıklık taşımaktadır. Bu reklam otuz saniye içinde zekice ve ekonomik bir biçimde bilgisayar virüsleri hakkında bir mesaj iletiyordu. Reklamlar unutulmaz ve dramatik bir durum yaratır –bu reklam ise bu durumu HP’nin bilgisayarlarının içeriğini gösteren bireylerinden daha iyi başarmaktadır.</p>

  <p class="normal">Bu kampanya da “Think Different” gibi büyük bir etki yarattı. Büyük bir ün ve tanınırlık kazandı ve bolca taklidi yapıldı –ki bu kampanyanın kültürel etkisinin iyi bir ölçüsüdür.</p>

  <p class="normal">Berger şöyle diyordu: “Onlar böyle kültürün içine işleyen şeyler yaratıyor. Kısa bir süre içinde insanlar bu konudan söz etmeye başlıyor ve böylece başkalarına da kendi reklamlarını yaptırmış oluyorlar. Aynı tasarımı, aynı motifleri diğer reklamlarda da, dergi ve gazete reklamlarında da görüyorsunuz. Bütüncül bir grafik tasarım havası var; birdenbire diğer reklamcılar da bunu benimsedi. Örneğin, ‘Think Different’ posterleri. İnsanlar bunları duvarlarına astı. Reklamlar bir fenomen haline geldi. İnsanlara bunu başkalarına iletmek için para vermeniz gerekmiyor.”</p>

  <p class="normal">Apple’ın reklamcılığını herkes beğenmiyor elbette. Pazarlama konusunda en çok satanlar arasındaki birkaç kitabın yazarı Seth Godin Apple’ın reklamlarının çoğu zaman sıradan olduğunu söylüyor. Bana telefonda New York’taki ofisinden “Apple reklamlarının çoğu beni düşkırıklığına uğrattı,” dedi. “Etkili değillerdi. Apple reklamları yeni kullanıcılar edinmekten çok var olanları baştan çıkarmaya yöneliktir. Eğer Mac’iniz varsa Apple reklamlarını seversiniz çünkü bunlar ‘Ben senden daha zekiyim’ diyor. Eğer bir Mac sahibi değilseniz ‘Sen aptalsın’ diyor.”<sup class="calibre2"><a href="../Text/steve_split_140.html#footnote-100-113" id="footnote-100-113-backlink">[113]</a></sup></p>

  <p class="normal">“I’m a Mac/I’m a PC” reklamları dayanılmaz ölçüde kendini beğenmiş bir yaklaşım olarak tanımlanmıştır. Birçok eleştirmen, Justin Long’un bilinçli olarak oynadığı, bazı insanları rahatsız eden bir duruşu ve kendine güveni olan havalı Mac karakterine dayanamıyordu. Kirli sakal ve günlük rap tarzı giysiler de bu rahatsızlığı artırıyordu. Hedef kitlenin çoğu kendisini sevimli bir şekilde beceriksizlikler yapan zavallı PC ile daha çok özdeşleştiriyordu.</p>

  <p class="normal">İngiliz komedyen Charlie reklamlarla ilgili bir eleştiride “Mac’lerden nefret ediyorum” diye yazıyordu: “Mac’lerden hep nefret etmişimdir. Mac kullanan insanlardan da nefret ediyorum. Hatta Mac kullanmayıp da bazen keşke Mac kullanıyor olsaydım diyen insanlardan da nefret ediyorum... PC’lerin bir büyüsü vardır; Mac’ler ise buna yapmacıklık bulaştırıyor. Mac kullanmak için oturduğumda aklıma gelen ilk şey ‘Mac’lerden nefret ediyorum’ olur ve sonra da düşünürüm, ‘Neden bu istek uyandıran, iğrenç süsün faresinde sadece bir tane düğme var?’”</p>

  <p class="normal">Booker, kampanyanın en büyük hatasının “tüketicilerin her nasılsa seçtikleri teknoloji ile ‘kendilerini tanımladıkları’ anlayışını sürdürmek” olduğunu söylüyordu.</p>

  <p class="normal">Booker, şöyle devam ediyor: “Eğer gerçekten kişiliğiniz hakkında ‘bir şeyler söyleyen’ bir cep telefonu seçmeniz gerektiğine inanıyorsanız canınızı sıkmayın. Zaten bir kişiliğiniz yok demektir. Sizdeki belki zihinsel bir hastalık –ama asla kişilik değil.”<sup class="calibre2"><a href="../Text/steve_split_141.html#footnote-100-114" id="footnote-100-114-backlink">[114]</a></sup></p>

  <p class="normal">2000’lerin başında yürütülen “Switchers” kampanyası ise bunun aksine Apple müşterilerini kaybedenler olarak betimlediği için eleştiriliyordu. Oscar ödüllü yönetmen Errol Morris tarafından çekimleri yapılan kampanya, kısa bir süre önce Windows bilgisayarlarından Mac bilgisayarlarına geçen sıradan insanları ele alıyordu. Doğrudan Morris’in kamerasına bakarak değiştirme nedenlerini, Windows’ta yaşadıkları sorunları açıklıyor ve coşkuyla Mac ile yaşadıkları aşk derecesindeki ilişkiden söz ediyorlardı. Sorun şuydu: Bu kişilerin çoğu sorunlarından kaçıyor görünüyordu. Başa çıkamamışlar ve vazgeçmişlerdi.</p>

  <p class="normal">Gazeteci Andrew Orlowski bu konuda şunları yazmıştır: “Apple Macintosh bilgisayarlarına terfi ettirmek için bundan daha belirgin bir yaşamda kaybedenler koleksiyonu oluşturamazdı. Mesaj çelişkili bir sinyaller yığını. Mac’i en başarılı kişilerin bilgisayarı olarak betimledikten sonra şimdi de bunun yaşamın en büyük kaybedenleri için bir tür sığınmacı kampı olduğunu ima ediyor.”<sup class="calibre2"><a href="../Text/steve_split_142.html#footnote-100-115" id="footnote-100-115-backlink">[115]</a></sup></p>

  <p class="normal">“Think Different” kampanyası ise reklam kültürüne kesinlikle inanmamış olan insanları, ticaretle ilgisi olmayan kişilikleri kullandığı için eleştiriliyordu. Bu kampanya, ticari anlayışa etkin bir biçimde karşı çıkmış olan maddecilik karşıtı Gandi ve Dalai Lama’yı bile kapsıyordu. Bu insanlar asla bir reklamda herhangi bir ürünü desteklemezdi –ve Apple burada onları ürünleri desteklemek için kullanıyordu. Birçok eleştirmen Apple’ın bu küstahlığı yaptığına inanamıyor ve şirketin çizgiyi aştığını düşünüyordu.</p>

  <p class="normal">Clow, Apple’ı savunurken <span class="ideitalik">New York Times</span>’a Apple’ın kampanyanın öznelerini kullanmak değil onurlandırmak niyetinde olduğunu söylemiştir: “Biz, bu insanlar Apple kullanıyor ya da eğer bir bilgisayar kullanmış olsalardı bu Apple olurdu demeye çalışmıyoruz. Bunun yerine, her zaman bu marka hakkında söylediklerimizin bir parçası olması gereken yaratıcılığın duygusal kutlamasını yapmaya çalışıyoruz.”<sup class="calibre2"><a href="../Text/steve_split_143.html#footnote-100-116" id="footnote-100-116-backlink">[116]</a></sup></p>

  <p class="normal">O zamanlar bir Apple sözcüsü olan Allen Olivio ise şöyle diyordu: “Biz bu insanları asla herhangi bir ürünle ilişkilendirmiyoruz; sorun, Apple bunları kullanıyor mu yoksa kutsuyor mu sorunudur. Albert Einstein bir bilgisayar kullanırdı demek çizgiyi aşmak olurdu. Neden bir bilgisayara gerek duysun ki? Ama onun dünyaya farklı baktığını söylemek farklı bir şey.”<sup class="calibre2"><a href="../Text/steve_split_144.html#footnote-100-117" id="footnote-100-117-backlink">[117]</a></sup></p>

  <p class="normal">Reklam eleştirmeni Berger, “Think Different” kampanyasını sevdiğini söylüyor: “Amerikan kültürü çok ticaridir. Bu olay çok karmaşık bir hale getiriliyor. Quentin Tarantino Burger King’den söz ediyor. Apple, Rosa Parks’ın bir posterini yapıyor. Bizim kültürümüz böyle. İnsanlar her şeyi istedikleri açıdan kullanmakta özgürdür.”</p>

  <div class="calibre1" id="calibre_pb_12"></div>
</body>
</html>
