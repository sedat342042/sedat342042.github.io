<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>steve</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">1. Bölüm<br class="chapter" />
  Odaklanma: “Hayır” Demek Apple’ı Nasıl Kurtardı?</h1>

  <p class="indentmetin">“Sağlam bir temeli olan bir düzenleyici arıyorum. Duvarları yıkma, köprüler kurma ve ateşler yakma arzusu içindeyim. Harika bir deneyimim, büyük bir enerjim var ve şu ‘vizyon denen şey’den de bir parça var ve en başından başlamaktan korkmuyorum.”</p>

  <p class="indentmetin">&nbsp;</p>

  <p class="indentmetinitalik">—Steve Jobs’ın Apple’daki CV’sinden, Mac’in internet sitesi</p>

  <p class="normal">&nbsp;</p>

  <p class="normal">1997’nin güneşli bir Temmuz sabahında Steve Jobs 20 yıl önce yatak odasında ortaklaşa kurduğu şirkete geri döndü.</p>

  <p class="normal">Apple bir ölüm döngüsünün içine girmişti. Şirket iflastan sadece altı hafta uzaktaydı. Apple sadece birkaç yıl içinde dünyanın en büyük bilgisayar şirketlerinden biri olma konumundan “en başından kaybetmeye mahkum” bir şirket konumuna gelmişti. Nakit ve pazar payı bağlamında çok kan kaybediyordu. Kimse bilgisayarlarını satın almıyor, hisseler yerlerde sürünüyor ve basın şirketin eli kulağındaki batışı konusunda tahminlerde bulunuyordu.</p>

  <p class="normal">Şirketin üst düzey yöneticileri şirket merkezinde sabahın erken saatlerinde yapılacak bir toplantıya çağırıldı. Şirketin 18 aydır görevde olan o zamanki CEO’su Gilbert Amelio ayaklarını sürüyerek içeri girdi. Şirkete bazı onarımlar, yamalar yapmış ama buluşçu ruhunu yeniden ateşlemeyi başaramamıştı. “Benim için gitme vakti” dedi ve sessizce odadan ayrıldı. Hiç kimsenin herhangi bir tepki vermesine fırsat olmadan aylak bir serseri görünümüyle Steve Jobs odaya girdi. Şort ve spor ayakkabı giymişti ve birkaç günlük kirli sakalı vardı. Kendini küt diye bir sandalyeye attı ve yavaşça ağını örmeye başladı. “Söyleyin bakalım, bu yerin nesi var?” dedi. Hiç kimsenin herhangi bir yanıt vermesine fırsat olmadan patladı: “Ürünler. Ürünler BERBAT! Onların artık hiçbir çekiciliği yok.”<sup class="calibre2"><a href="../Text/steve_split_030.html#footnote-100-11" id="footnote-100-11-backlink">[11]</a></sup></p>

  <p class="solbaslik">Apple’ın Düşüşü</p>

  <p class="normal">Apple’ın düşüşü hızlı ve dramatik oldu. Apple, 1994’te dünya çapındaki milyonlarca dolarlık kişisel bilgisayar pazarının yaklaşık olarak yüzde 10’una egemendi. IBM devinin ardından dünyadaki en büyük ikinci bilgisayar üreticisiydi.<sup class="calibre2"><a href="../Text/steve_split_031.html#footnote-100-12" id="footnote-100-12-backlink">[12]</a></sup> Apple, 1995’te o zamana dek sattığı en çok sayıdaki bilgisayarın yüklemesini –dünya çapında 4,7 milyon Mac– yaptı ama daha fazlasını istiyordu. Microsoft gibi olmak istiyordu. Power Computing, Motorola, Umax ve diğer bazı bilgisayar üreticilerine Macintosh işletim sisteminin lisansını verdi. Apple yönetimi, bu “klon” makinelerin toplamdaki Mac pazarını büyüteceğini düşünüyordu. Ama işe yaramadı. Mac pazarı görece hareketsiz kaldı ve klon üreticiler sadece Apple’dan satışlarını aldı.</p>

  <p class="normal">1996’nın ilk çeyreğinde Apple 69 milyon dolarlık bir zarar bildirdi ve 1.300 çalışanını işten çıkardı. Şubat’ta yönetim kurulu CEO Michael Spindler’ı görevden aldı ve yerine kârlılık artışı sanatkarı olarak ün yapmış olan çip endüstrisi emektarı Gil Amelio’yu getirdi. Ama Amelio’nun işe başlamasından sonraki 18 ay içinde etki ve popülaritesinin olmadığı ortaya çıktı. Apple 1,6 milyar dolar kaybetti pazar payı yüzde 10’dan 3’e çakıldı ve hisse senetleri dibe vurdu. Amelio binlerce çalışanı işten çıkardı ama <span class="ideitalik">New York Times</span>’a göre 7 milyon dolarlık maaş ve ek ödemelerin tadını çıkarıyordu ve 26 milyon dolarlık hissesi vardı. Apple’ın yönetim ofislerini cömert bir biçimde yeniden donattı ve kısa bir süre sonra 7 milyon değerinde bir altın paraşüt sözleşmesi<sup class="calibre2"><a href="../Text/steve_split_032.html#footnote-100-192" id="footnote-100-192-backlink">[12*]</a></sup> yaptığı ortaya çıktı. <span class="ideitalik">New York Times</span> Amelio’nun Apple’ına “kleptokrasi” diyordu.<sup class="calibre2"><a href="../Text/steve_split_033.html#footnote-100-13" id="footnote-100-13-backlink">[13]</a></sup></p>

  <p class="normal">Ama Amelio bazı doğru işler yaptı. Para kaybettiren bir yığın proje ve ürünü iptal etti ve kayıpları önlemek için şirketi budadı. En önemlisi, Jobs’ın şirketi NeXT’in modern ve sağlam işletim sisteminin, çok zayıflayan ve eskiyen Macintosh işletim sisteminin yerini alabileceği umuduyla bu şirketi satın aldı.</p>

  <p class="normal">NeXT’in alınması tesadüfen oldu. Eski bir Apple yöneticisi Jean Louis Gassée tarafından yeni yeni geliştirilmeye başlanan işletim sistemi BeOs’u almaya çalışıyordu. Ama onlar pazarlık yaparken NeXT’in satış temsilcisi olan Garret L. Rice birdenbire Apple’ı aradı ve kendi işletim sistemlerine bir bakmalarını önerdi. Apple mühendisleri NeXT’i hiç düşünmemişlerdi bile.</p>

  <p class="normal">Konuya ilgi duyan Amelio Jobs’tan NeXT işletim sisteminin tanıtımını yapmasını istedi.</p>

  <p class="normal">Aralık 1996’da Amelio’ya, NeXT’in etkileyici bir sunumunu yaptı. BeOs’un tersine NeXT hazırdı, bitmişti. Jobs’ın müşterileri, geliştiricileri ve donanım ortakları vardı. Ayrıca NeXT’in ileri düzeyde ve son derece değerli komple bir programlama araçları seti vardı ki bunlar diğer şirketlerin bu sistem için yazılım hazırlamasını kolaylaştırıyordu. Amelio şöyle diyor: “Onun adamları ağ kurma ve –her şeyden daha önemli olan– internet gibi temel konuları düşünmeye çok zaman ayırmışlardı. Apple’ın yapmış olduğu her şeyden daha iyiydi, NT’den daha iyi ve potansiyel olarak Sun şirketinin yaptığından daha iyiydi.”<sup class="calibre2"><a href="../Text/steve_split_034.html#footnote-100-14" id="footnote-100-14-backlink">[14]</a></sup></p>

  <p class="normal">Görüşmeler sırasında Jobs çok ılımlıydı. Abartıdan kaçınıyordu. Bu, Amelio’nun söylediğine göre, “Özellikle Steve Jobs için ferahlatıcı bir şekilde dürüst bir yaklaşımdı. Hızlı tren gibi gelmediğini görünce rahatlamıştım. Yaptığı sunumda düşünmek, soru sormak ve tartışmak için ayrılmış bölümler vardı.”<sup class="calibre2"><a href="../Text/steve_split_035.html#footnote-100-15" id="footnote-100-15-backlink">[15]</a></sup></p>

  <p class="normal">İkili, anlaşmayı Jobs’ın Palo Alto’daki evinin mutfağında birer bardak çay ile tavına getirdi. İlk sorun hisse senedi fiyatını temel alan fiyat konusundaydı. İkinci sorun Jobs’ın NeXT’teki çalışanlarının sahip olduğu hisse senedi opsiyonlarıyla ilgiliydi. Amelio, Jobs’ın çalışanlarını kollamasından etkilenmişti. Hisse senedi opsiyonları geleneksel olarak Silikon Vadisi’ndeki en önemli ödeme biçimlerinden biriydi ve ileride 5. Bölüm’de ele alacağımız gibi, Jobs bunu çoğu zaman kilit personeli işe almak ve işte tutmak için kullanıyordu. Ama 2006 Kasım’ında SEC Apple dahil olmak üzere 130 şirkette araştırma başlattı. Bu, Jobs’ı değerlerini şişirmek amacıyla opsiyonları uygunsuz bir şekilde geçmişe dönük olarak tarihlendirme suçlamalarıyla karşı karşıya bırakan bir araştırmaydı. Jobs yasayı bilerek ihlal ettiğini kabul etmedi; SEC soruşturması ise halen devam ediyor.</p>

  <p class="normal">Jobs Amelio için şaşırtıcı ama kendisi için standart bir taktik olan bir teklif yaptı: Yürüyüşe çıkma teklifi.</p>

  <p class="normal">Amelio şöyle diyor: “Steve’in enerji ve coşkunluğunun çekimine kapılmıştım. Ayaktayken ne kadar hareketli olduğunu, ayakta ve hareket halindeyken bütün zihinsel becerilerinin nasıl canlandığını ve ifade gücünün ne kadar daha etkili hale geldiğini anımsıyorum. Tekrar eve doğru yöneldiğimizde artık karara bağlanmış bir anlaşmamız vardı.”<sup class="calibre2"><a href="../Text/steve_split_036.html#footnote-100-16" id="footnote-100-16-backlink">[16]</a></sup></p>

  <p class="normal">İki hafta sonra, 20 Aralık 2006’da, Amelio Apple’ın NeXT’i 427 milyon dolara satın aldığını duyurdu. Jobs ise geçiş sürecine yardımcı olmak için Amelio’ya “özel danışman” olarak Apple’a geri dönüyordu. Bu neredeyse 11 yıldır Jobs’ın Apple kampüsüne ilk gelişiydi. Jobs 1985’te o zamanki CEO John Sculley ile girdiği iktidar mücadelesinde başarısız olmasının ardından Apple’dan ayrılmıştı. Jobs işten atılmadan istifa etmiş ve Apple’ı oyunun dışında bırakma ümidiyle ona doğrudan rakip olarak NeXT şirketini kurmuştu. Şimdi ise Apple’ı kurtarmak için çok geç kalınmış olabileceğini düşünüyordu.</p>

  <p class="solbaslik">Karşınızda iCEO</p>

  <p class="normal">Jobs, ilk başta Apple’da bir rol üstlenmeye isteksizdi. Zaten başka bir şirketin CEO’suydu –<span class="ideitalik">Toy Story</span> adlı ilk filmiyle olağanüstü başarılı bir başlangıç yapan Pixar şirketinin CEO’suydu. Jobs, Hollywood’daki başarısı nedeniyle Apple ile yeniden teknoloji işine dönmeye pek istekli değildi. Çok çabuk eskiyen teknoloji ürünlerini canlandırmaya çalışmaktan bıkmıştı. Daha uzun ömürlü işler yapmak istiyordu. Örneğin iyi bir film. İyi bir hikaye anlatımı onlarca yıl etkili olur. 1997’de Jobs <span class="ideitalik">Time</span> dergisine şöyle diyordu:</p>

  <p class="normal">“Bugünkü herhangi bir bilgisayara 20 yıl sonra sistem önyüklemesi yapabileceğinizi sanmıyorum. Ama Snow White (Pamuk Prenses) 28 milyon sattı ve o tam 60 yıllık bir ürün. İnsanlar çocuklarına artık Heredot ya da Homer okumuyor ama herkes film izliyor. Bugünkü mitlerimiz filmler. Bu mitleri ise kültürümüze Disney yerleştiriyor ve Pixar’ın da böyle yapacağını umuyorum.”<sup class="calibre2"><a href="../Text/steve_split_037.html#footnote-100-17" id="footnote-100-17-backlink">[17]</a></sup></p>

  <p class="normal">Belki daha da önemlisi, Jobs Apple’ın bir geri dönüş yapabileceğinden emin değildi. Aslında kuşkusu öyle büyüktü ki 1997 Haziran’ında NeXT satışında kendisine dip fiyattan verilen 1,5 milyon hisseyi –bir tek sembolik hisse dışında hepsini– sattı. Apple’ın gelecekte bir tane hisseden fazla bir değer taşıyacağını sanmıyordu.</p>

  <p class="normal">Ama 1997 Temmuz’unun başında, bir Silikon Vadisi şirketinin şimdiye dek uğradığı en büyük zarar olan 750 milyon dolar civarındaki zarar dahil olmak üzere bir dizi berbat çeyrek finansal sonuçların<sup class="calibre2"><a href="../Text/steve_split_038.html#footnote-100-18" id="footnote-100-18-backlink">[18]</a></sup> ardından Apple yönetim kurulu Amelio’dan istifa etmesini istedi.</p>

  <p class="normal">Yaygın kanı, Jobs’ın dikkatle planlanmış bir yönetim kurulu darbesi ile Amelio’yu sırtından hançerleyerek ayağını kaydırdığı yönündedir. Ama Jobs’ın şirketi devralmayı planladığına ilişkin herhangi bir kanıt yoktur. Aslında bunun tam tersi daha doğru gibi görünmektedir. Bu kitap için kendileriyle görüşme yapılan bazı kişiler Jobs’ın ilk başta Apple’a dönmekle ilgilenmediğini –Pixar ile çok fazla meşgul olduğunu ve Apple’ın kurtarılabileceğine çok az inancı olduğunu– söylediler.</p>

  <p class="normal">Eğer Amelio’nun aksi iddialarını göz ardı edersek, kendi otobiyografisi bile Jobs’ın Apple’da dizginleri ele geçirmeye ilgi duymadığını açıkça göstermektedir. Amelio şöyle yazmıştır: “O, anlaşmanın asla dikkatinin bir kısmını Apple’a vermekten daha fazlasını içermesini istememişti.”<sup class="calibre2"><a href="../Text/steve_split_039.html#footnote-100-19" id="footnote-100-19-backlink">[19]</a></sup> Amelio, kitabında daha önce Jobs’ın NeXT’in satışında nakit ödeme istediğine dikkat çekiyordu; Jobs hiç Apple hissesi istemiyordu. Ama Amelio büyük oranda hisse ile ödeme yapma konusunda ısrar etti çünkü Jobs’ın öylece çekip gitmesini istemiyordu. Kendi ifadesi ile “taşın altına elini koyması”<sup class="calibre2"><a href="../Text/steve_split_040.html#footnote-100-20" id="footnote-100-20-backlink">[20]</a></sup> için Jobs’ın Apple’a bağlanmasını istiyordu.</p>

  <p class="normal">Amelio gerçekten birkaç yerde Jobs’ı kendi yerine geçmek için kendisinin uzaklaştırılması konusunda planlar yapmakla suçluyor ama kesin bir kanıt sunmuyor. Görevden alınışını Jobs’ın manevralarına bağlamak, Apple yönetim kurulunun kendisine duyduğu güveni yitirdiği yönünde daha açık sözlü açıklamalar yapmaktan daha rahatlatıcıdır.</p>

  <p class="normal">Amelio’yu görevden aldıktan sonra Apple yönetim kurulunun yönelebileceği başka hiç kimse yoktu. Jobs zaten Amelio’nun özel danışmanı rolü ile şirkete tavsiyelerde bulunuyordu (özellikle bunun hiçbir Makyavelci yönü yok). Yönetim kurulu Jobs’tan görevi devralmasını istedi. O da –geçici olarak– kabul etti. Jobs altı ay sonra “geçici” (<span class="ideitalik">interim</span>) CEO ya da iCEO ünvanını, şaka yollu olarak Apple’ın içini (<span class="ideitalik">inside</span>) kastettiğini söyleyerek kabul etti. Apple yönetim kurulu, daimi bir atama için aday aramaya devam ederken, Ağustos’ta Jobs’ı resmen geçici CEO olarak ilan etti. Wags, Apple’ın NeXT’i satın aldığı zaman Jobs’ı da ele geçirmesi yerine, Jobs’ın Apple’ı ele geçirdiğini ama bunu, ödemeyi yapanın da Apple olmasını sağlayacak şekilde zekice ayarladığını ifade etmektedir.</p>

  <p class="normal">Jobs görevi devralınca Apple 40 kadar farklı ürünü –inkjet yazıcılardan Newton elbilgisayarına kadar her şeyi– sattı. Bunların çok azı pazar lideriydi. Bilgisayar serileri özellikle kafa karıştırıcıydı. Birkaç ana ürün dizisi vardı –Quadra’lar, Power Mac’ler, Performa’lar ve PowerBook’lar– ve her birinin bir sürü farklı modeli vardı. Ama kafa karıştırıcı ürün isimleri dışında bu modelleri birbirinden ayıran fazla özellik yoktu –Performa 5200CD, Performa 5210CD, Performa 5215CD ve Performa 5220CD.</p>

  <p class="normal">Jobs sonradan şöyle diyecekti: “Buraya geldiğimde binbir çeşit ürün buldum. Bu şaşırtıcıydı. Ve insanlara peki bir 4400 yerine neden 3400’ü tavsiye etmem gerekir diye sormaya başladım. Bir insan neden bir 7300’e değil de 6500’e geçmelidir? Üç hafta sonra bile bunu anlayabilmiş değildim. Eğer bunu ben anlayamadıysam… müşterilerimiz nasıl anlayacaktı?”<sup class="calibre2"><a href="../Text/steve_split_041.html#footnote-100-21" id="footnote-100-21-backlink">[21]</a></sup></p>

  <p class="normal">Kendisiyle görüştüğüm, 1990’ların ortalarında Apple’da çalışan bir mühendis şirket merkezinde bir duvara tutturulmuş poster şeklinde bir akış diyagramı gördüğünü anımsıyor. Posterdeki başlıkta MAC BİLGİSAYARINIZI NASIL SEÇECEKSİNİZ? yazıyormuş ve seçenekler konusunda müşterilere yol göstermek üzere hazırlanmış. Ama sadece Apple’ın ürün stratejisinin ne kadar kafa karıştırıcı olduğunu gösteriyormuş. Mühendis şöyle diyor: “Mac’inizi seçmek için bir poster gerekiyorsa bir şeylerin yanlış gittiğini anlarsınız.”</p>

  <p class="normal">Apple’ın organizasyon yapısı da benzer bir düzensizlik içindeydi. Apple, binlerce mühendisi ve bundan bile fazla müdürü olan büyük, hantal bir <span class="ideitalik">Fortune</span> 500 şirketi haline gelmişti. Jobs görevi devraldığında Apple’daki Advanced Technology Group’un yöneticisi olan Don Norman şöyle diyor: “Apple, Jobs’tan önce parlak, enerjik, kaotik ve işlevsel olmayan bir durumdaydı.” Kısaca ATG olarak bilinen grup, Apple’ın tarihsel önemi olan Ar-Ge bölümüydü ve bazı önemli teknolojilere öncülük etmişti.</p>

  <p class="normal">Telefonla yaptığım görüşmede bana şunları söyledi: “1993’te Apple’a girdiğimde her şey harikaydı. Yaratıcı, yenilikçi çalışmalar yapabiliyordunuz. Ama kaotikti. Bunu bir organizasyonda yapamazsınız. Birkaç yaratıcı insana ihtiyacınız olur ve diğerleri işin gerçekleşmesini sağlar.”<sup class="calibre2"><a href="../Text/steve_split_042.html#footnote-100-22" id="footnote-100-22-backlink">[22]</a></sup> Norman’a göre, Apple’ın mühendisleri ciddi çalışma ve ürünlerin işe yaraması konusunda değil yaratıcılık ve buluşçuluk konusunda ödüllendiriliyordu. Bütün gün icatlar yapabiliyor ama söylediklerini nadiren gerçekleştiriyorlardı. Bu, bir yönetici olarak Norman’ı çılgına çevirebilirdi. Emirler veriliyordu ama inanılmaz bir biçimde altı ay sonra hiçbir şey yapılmış olmuyordu. Norman, “Bu bir saçmalıktı” dedi.</p>

  <p class="normal">Apple’ın en büyük yazılım ortaklarından biri olan Adobe’den John Warnock, Jobs geri dönünce bu durumun çabucak değiştiğini söyledi. Warnock şöyle diyor: “Jobs çok güçlü bir iradeyle gelir; ya onu desteklersiniz ya da yolunun üstünden çekilirsiniz. Apple’ı bu şekilde yönetmeniz gerekir –doğrudan doğruya ve zorlayıcı bir biçimde. Bunu gelişigüzel yapamazsınız. Steve bir soruna savaş açtığında son derece şiddetle saldırır. Sanırım NeXT’i yönettiği yıllar boyunca olgunlaştı ve artık o kadar yumuşak başlı değil.”<sup class="calibre2"><a href="../Text/steve_split_043.html#footnote-100-23" id="footnote-100-23-backlink">[23]</a></sup></p>

  <p class="solbaslik">Steve’in Araştırması</p>

  <p class="normal">Jobs, Apple’a iCEO olarak döndüğü günlerde hemen işe koyuldu. Taahhüt altına girdikten sonra Jobs, Apple’ı düzeltmek için acele etti. Hemen Apple’ın ürettiği her bir ürün hakkında son derece kapsamlı bir araştırma başlattı. Şirketi parça parça ele alarak şirket varlıklarını belirledi. Şirkete dönüşünden sonra birkaç ay Jobs’ın yardımcılığını yapan Jim Oliver şöyle diyor: “Olup biten her şeyin bir değerlendirmesini yapması gerekiyordu. Bütün ürün gruplarına konuşmalar yaptı. Araştırma gruplarının kapsam ve hacmini öğrenmek istiyordu. ‘Her şeyin doğruluğunun ortaya çıkarılması gerekir. Örneğin, bir şirket kütüphanesine gerçekten ihtiyacımız var mı?’ diyordu.”</p>

  <p class="normal">Jobs büyük bir konferans odasında bir workshop başlattı ve ürün ekiplerinin her birini çağırdı. Herkes toplanır toplanmaz hemen işe koyuldu. Apple’ın QuickTime multimedya yazılımının baş mimarı olacak kadar ilerleyen başarılı programcı Peter Hoddie’nin söylediğine göre, “Herhangi bir giriş konuşması bile yapmadı, hayır kesinlikle yapmadı. Biri notlar almaya başladı. Steve ise söyle dedi: ‘Not almanıza gerek yok. Eğer önemliyse zaten onu unutmazsınız.’”</p>

  <p class="normal">Mühendisler ve programcılar ne üzerinde çalışmakta olduklarını ayrıntılarıyla açıkladılar. Ürünlerinin nasıl çalıştığını, nasıl satıldığını ve bir sonraki aşama olarak ne yapmayı planladıklarını açıklayarak ürünlerini derinlemesine tanıttılar. Jobs dikkatle dinledi ve bir sürü soru sordu. Jobs işe güçlü bir şekilde bağlanmıştı. Sunumların sonunda bazen varsayımsal sorular soruyordu: “Eğer para sorun olmasaydı ne yapardınız?”<sup class="calibre2"><a href="../Text/steve_split_044.html#footnote-100-24" id="footnote-100-24-backlink">[24]</a></sup></p>

  <p class="normal">Jobs’ın bu değerlendirme toplantıları birkaç hafta sürdü. Sakin ve yöntemli bir uygulamaydı. Jobs’ın adını çıkaran patlamalardan hiçbiri yoktu. Oliver şöyle diyor: “Steve şirketin odaklanması gerektiğini ve her bir grubun böyle yapmak zorunda olduğunu söylüyordu. Bu değerlendirmeler oldukça resmi bir havada gerçekleşiyordu. Çok sakin geçiyordu. Steve ‘Apple ciddi bir finansal sıkıntı içinde ve ekstra bir şey yapmamız mümkün değil’ diyordu. Bu konuda bayağı ılımlı ama katıydı.”</p>

  <p class="normal">Jobs tepeden inme bir kesinti yapmadı. Her bir ürün grubundan nelerin kesilmesi ve nelerin sürdürülmesi gerektiğini belirlemesini istedi. Eğer grup bir projeyi sürdürmek istiyorsa bunu Jobs’a kabul ettirmek zorundaydı –ve bu zorlu bir satış olacaktı. Anlaşılabilir bir şekilde gruplardan bazıları marjinal ama belki de stratejik ya da pazardaki en iyi teknoloji olan projeleri sürdürmeyi savundular. Ama Jobs sıklıkla bir kazanç getirmiyorlarsa bırakılmaları gerektiğini söylüyordu. Oliver, grupların çoğunun Jobs’ın “Yeterli değil” karşılığını verdiği birkaç kişiyi günah keçisi olarak verdiklerini anımsıyor.</p>

  <p class="normal">Oliver Jobs’ın “Eğer Apple hayatta kalacaksa daha fazla kesinti yapmamız gerekir,” dediğini anımsıyor: “Bağırıp çağırma yoktu. İnsanlara ‘aptallar’ deme olayları yoktu. Durum sadece ‘Odaklanmak ve iyi olabileceğimiz şeyler yapmak zorundayız’ olayıydı.” Oliver, Jobs’ın birkaç kez beyaz bir tahta üzerine Apple’ın yıllık gelirlerini gösteren basit bir grafik çizdiğini görmüştü. Grafik bir yılda 12 milyar dolardan 10 milyar dolara sonra da 7 milyar dolara sert düşüşü gösteriyordu. Jobs Apple’ın 12 milyar dolarlık kârlı bir şirket ya da 10 milyar dolarlık kârlı bir şirket olamayacağını ama 6 milyar dolarlık kârlı bir şirket olabileceğini ifade ediyordu.<sup class="calibre2"><a href="../Text/steve_split_045.html#footnote-100-25" id="footnote-100-25-backlink">[25]</a></sup></p>

  <p class="solbaslik">Apple’ın Varlıkları</p>

  <p class="normal">Sonraki birkaç hafta boyunca, Jobs bazı önemli değişiklikler yaptı.</p>

  <p class="normal">Üst Yönetim. Apple’ın yönetim kurulu üyelerinin çoğunun yerine, Oracle şirketinin önemli isimlerinden ve aynı zamanda bir arkadaşı olan Larry Ellison dahil olmak üzere teknoloji endüstrisinden müttefikleri getirdi. Jobs’ın NeXT’teki yaverlerinden bazıları da çoktan Apple’da üst düzey konumlara yerleştirilmişti: David Manovic satışın başına; John Rubinstein donanımın başına; Avadis “Avie” Tevanian ise yazılımın başına getirilmişti. Jobs yönetici kadronun geri kalanını da değiştirmeye koyuldu ama bir istisna dışında. Amelio tarafından kısa bir süre önce işe alınmış ve eski adamlarından biri olarak kabul edilemeyecek olan CFO Fred Anderson’ı yerinde bıraktı.</p>

  <p class="normal">Microsoft. Jobs, Microsoft ile Apple arasında uzun süredir devam eden ve şirkete zarar veren bir patent davasını çözüme kavuşturdu. Microsoft’un Windows’ta Mac’e kazık attığı yönündeki suçlamaları geri çekmek karşılığında Jobs, Gates’i Mac için son derece önemli olan Office paketini geliştirmeye devam etmeye ikna etti. Mac, Office paketi olmadan yaşayamazdı. Jobs ayrıca Gates’in, şirketi 150 milyon dolarlık bir yatırımla açıkça desteklemesini sağladı. Yatırım büyük oranda sembolikti ama Wall Street bunu sevdi: Apple hisseleri yüzde 30 değer kazandı. Karşılığında Gates, Jobs’ın Internet Explorer’ı Mac üzerinde varsayılan web tarayıcı yapmasını sağladı; bu da Microsoft internet üzerindeki egemenlik konusunda Netscape ile büyük bir savaş içinde olduğu için önemli bir ayrıcalık olmuştu.</p>

  <p class="normal">Jobs, Gates ile kişisel görüşmeler başlattı ve daha sonra Gates bir anlaşmayı görüşmek üzere Microsoft’un CFO’su Gregory Maffei’i gönderdi. Maffei, Jobs’ın evine gitti ve Jobs yemyeşil olan Palo Alto’daki evinden çıkıp dışarıda bir yürüyüş yapmayı önerdi. Jobs yalınayak çıkmıştı. Maffei şöyle diyor: “Bu olay iki şirket arasındaki ilişkilerde son derece radikal bir değişiklikti. [Jobs] içten ve etkileyiciydi. ‘Bunlar bizim değer verdiğimiz konular ve önemli olan da bu’ diyordu. Ve bu yaklaşım listeyi kısaltabilmemizi sağladı. Amelio ile de çok zaman geçirmiştik ve onların çok fikri vardı ama bir başlangıca yol açmayan türdendi. Jobs ise çok daha yetenekliydi. 23 bin koşul sıralamıyordu. Resmin bütününe bakıyor ve neye ihtiyacı olduğunu belirliyordu. Ve onun Apple yetkililerini bir araya getirip anlaşmayı satabilme kredibilitesi olduğunu anladık.”<sup class="calibre2"><a href="../Text/steve_split_046.html#footnote-100-26" id="footnote-100-26-backlink">[26]</a></sup></p>

  <p class="normal">Marka. Jobs, ürünler berbat olduğu halde Apple markasının hâlâ büyük olduğunu fark etti. Apple markasının şirketin temel varlıklarından biri, belki de en temel varlığı olarak kabul ediyordu ama markanın yeniden canlandırılması gerekiyordu. Jobs 1998’de <span class="ideitalik">Time</span> dergisine şöyle dedi: “Büyük markalar hangileri? Levi’s, Coke, Disney, Nike. İnsanların çoğu Apple’ı da bu kategoriye koyacaktır. Apple kadar iyi olmayan bir marka oluşturmak için bile milyarlarca dolar harcayabilirsiniz. Ama Apple bu inanılmaz varlıkla hiçbir şey yapmamaktaydı. En önemlisi, Apple ne? Apple, grubun dışında düşünen insanlarla ilgili bilgisayarları dünyayı değiştirmelerine yardımcı olması için, sadece bir işi yapması için değil bir fark yaratan şeyler yaratmalarına yardımcı olması için kullanan insanlarla ilgili bir markadır.”<sup class="calibre2"><a href="../Text/steve_split_047.html#footnote-100-27" id="footnote-100-27-backlink">[27]</a></sup></p>

  <p class="normal">Jobs üç büyük reklam ajansı arasında Apple hesabına bir “yarışma” düzenledi. Onlara büyük, cesur bir yeniden markalaşma kampanyası hazırlayıp sunum yapmalarını söyledi. Yarışmanın galibi, orijinal Mac için Apple’ın efsanevi 1984 Super Bowl reklamını yaratmış olan TBWA/Chiat/Day oldu. Sonuç olarak TBWA Jobs’la yakın bir işbirliği içinde “Think Different” (Farklı Düşünün) kampanyasını yarattı. (4. Bölüm’de “Think Different” hakkında daha fazla bilgi verilmektedir.)</p>

  <p class="normal">Müşteriler. Jobs, Apple’ın diğer büyük bir varlığının müşterileri –o sırada 25 milyon civarında olan Mac kullanıcıları– olduğu sonucuna vardı. Bunlar, bazıları dünyanın her yerindeki bütün şirketlerin müşterileri arasında bile en sadık olan müşterilerdi. Bu müşteriler, Apple’ın makinelerini satın almaya devam etmeleri halinde yatırım geri dönüşü için güçlü bir temel olacaklardı.</p>

  <p class="normal">Klonlar. Jobs, klon işini öldürdü. Bu hamle şirket içinde bile oldukça tartışmalıydı ama Apple’ın birdenbire rakipleri oyunun dışına iterek bütün Mac pazarını yeniden eline geçirmesini sağladı. Müşteriler artık Power Computing, Motorola ya da Umax şirketlerinden, daha ucuz bir Mac alamıyordu. Tek rakip Windows’tu ve Apple farklı bir öneriydi. Klonları öldürmek klon üreticilerinden daha ucuz Mac’ler satın almaya alışmış olan Mac kullanıcılarının pek hoşuna gitmedi ama Apple için doğru, stratejik hamle buydu.</p>

  <p class="normal">Tedarikçiler. Jobs, ayrıca Apple’ın tedarikçileriyle de yeni anlaşmalar yaptı. O sıralarda hem IBM hem de Motorola Apple’a çip sağlıyordu. Jobs onların birbirinin kuyusunu kazmalarını sağlamaya karar verdi. Onlara Apple’ın sadece biriyle yola devam edeceğini ve seçeceği taraftan büyük indirimler beklediğini söyledi. Her iki tedarikçiyi de bırakmadı ama Apple her iki şirket için de tek büyük PowerPC çipi müşterisi olduğu için istediği indirimleri elde etti ve daha da önemlisi çiplerin garantileri gelişmeye devam etti. Jobs <span class="ideitalik">Time</span> dergisine şöyle diyordu: “Bu, büyük bir tankeri döndürmeye benziyordu. İptal ettiğimiz birçok berbat anlaşma vardı.”<sup class="calibre2"><a href="../Text/steve_split_048.html#footnote-100-28" id="footnote-100-28-backlink">[28]</a></sup></p>

  <p class="normal">Ürün hattı. Jobs’ın yaptığı en önemli iş Apple’ın ürün hattını radikal bir biçimde basitleştirmekti. Şirketin yönetim kurulunun yanındaki mütevazı ofisinde (Amelio’nun gösterişli bir şekilde döşenmiş ofislerinden nefret ettiği ve oraları kullanmayı reddettiği söylenir) bir tahtaya ikiye ikilik basit bir tablo çizdi. Üst tarafa “Müşteri” ve “Profesyonel”, yana ise “portatif” ve “masaüstü” yazdı. İşte Apple’ın yeni ürün stratejisi buydu. Sadece dört makine: Hem tüketicileri hem de profesyonel kullanıcıları hedefleyen iki notebook ve iki masaüstü.</p>

  <p class="normal">Ürün hattını küçültmek son derece cesur bir hareketti. Multimilyar dolarlık bir şirketi tekrar iskelete döndürmek çok güçlü sinirlere sahip olmayı gerektiriyordu. Sadece dört makineye odaklanmak için her şeyi bırakmak radikal bir karardı. Bazıları bunun çılgınca, hatta intihar olduğunu düşünüyordu. Apple yönetim kurulu eski başkanı Edgar Woolard Jr. <span class="ideitalik">Business Week</span>’e şöyle diyordu: “Bunu duyunca ağzımız açık kaldı. Ama zekice bir karardı.”<sup class="calibre2"><a href="../Text/steve_split_049.html#footnote-100-29" id="footnote-100-29-backlink">[29]</a></sup></p>

  <p class="normal">Jobs Apple’ın iflastan sadece birkaç aylık kısa bir süre uzağında olduğunu ve şirketi kurtarmanın tek yolunun ateşli bir şekilde şirketin en iyi yaptığı işe odaklanmak olduğunu biliyordu; bu, müşteriler ve yaratıcı profesyoneller için kullanışlı bilgisayarlar üretmekti.</p>

  <p class="normal">Jobs yüzlerce yazılım projesini ve neredeyse bütün donanım işlerini iptal etti. Amelio zaten Apple’da –prototip bilgisayardan yeni donanıma kadar– neredeyse 300 projeyi öldürmüş ve binlerce çalışanın işine son vermişti ama orada durmak zorundaydı. Oliver şöyle diyor: “Bir CEO sadece bu kadar çok kesinti yapabilir. Bunları yapınca Amelio’nun üzerinde büyük bir baskı oluştu. Bu, Steve’in geri kalan 50 projeyi ele alıp bunları ona düşürmesini de çok daha kolay hale getirdi.”</p>

  <p class="normal">Monitörler, yazıcılar ve –en tartışmalı olanı– Newton elbilgisayarı gitti ve bu Newton severlerin Apple’ın otoparkında afişler ve hoparlörlerle protestolar düzenlemelerine neden oldu. Bir afişte NEWTON BEŞ PARA ETMEZ DİYEMEM yazılıydı, diğer birinde ise NEWTON BENİM PİLOTUM<sup class="calibre2"><a href="../Text/steve_split_050.html#footnote-100-193" id="footnote-100-193-backlink">[29*]</a></sup> deniyordu.</p>

  <p class="normal">Newton’un bitirilmesi, geniş ölçüde, önceki Apple CEO’larından biri olan ve 1980’lerin sonunda Jobs’ı Apple’dan uzaklaştırmış olan John Sculley’e karşı bir intikam eylemi olarak kabul edilir. Newton, Sculley’in bebeğiydi ve şimdi öç almak için Jobs onu bıçaklıyordu. Hepsinden önemlisi, Newton Bölümü ilk kazancını almıştı ve ayrı bir şirket haline dönüşmek üzereydi. Elbilgisayarları alanındaki bütün yeni endüstri hızla gelişiyordu ve kısa bir süre sonra Palm Pilot’ın egemenliği altına girecekti.</p>

  <p class="normal">Ama Jobs için Newton dikkat dağıtıcı bir üründü. Apple bilgisayar işindeydi ve bu bilgisayarlar üzerine odaklanması gerektiği anlamına geliyordu. Lazer yazıcılar için de aynı durum söz konusuydu. Apple lazer yazıcılar işindeki ilk şirketlerden biriydi ve pazardan büyük bir dilim kapmıştı. Pek çok insan Jobs’ın bu işten çıkarak milyonlarca doları ortada bıraktığını düşünüyordu.</p>

  <p class="normal">Ama Jobs’a göre Apple üst düzey bilgisayarlar satmalıydı: Tıpkı lüks otomobillerde olduğu gibi tasarımı iyi, sağlam makineler. Jobs bütün otomobillerin aynı işi –A noktasından B noktasına gitme işini– yaptığını ileri sürerdi ama birçok insan bir BMW almak için Chevrolet’den çok yüksek miktarda fazla para ödemiştir. Jobs bu benzetmenin mükemmel olmadığını kabul ediyordu (otomobiller herkesin benziniyle çalışır ama Macintosh’lar Windows yazılımıyla çalışamaz) ama Apple’ın müşteri tabanının Apple’a iyi marjlar kazandırmaya yetecek kadar büyük olduğunu savunuyordu.</p>

  <p class="normal">Jobs’a göre kilit nokta burasıydı. Apple üzerinde kelepir fiyatına bilgisayar satma baskısı vardı –ve her zaman olmuştu. Ama Jobs Apple’ın hiçbir zaman dibe doğru yarışan ticari ürün pazarında rekabet edemeyeceğinde ısrar ediyordu. Dell, Compaq ve Gateway arasında yarım düzine bilgisayar üreticisi vardı ve hepsi de temelde aynı ürünü üretiyordu ve aradaki tek fark fiyatlarıydı. Apple, olası en ucuz bilgisayarla Dell ile boy ölçüşmek yerine daha fazla birinci sınıf ürünler geliştirmeye yetecek kazancı elde etmek için birinci sınıf ürünler üretecekti. Hacim, fiyatları aşağı çekecekti.</p>

  <p class="normal">Ürünlerin sayısını düşürmek operasyonel açıdan iyi bir hamleydi. Daha az ürün daha az envanter demekti ki bu da şirketin kâr hanesinde hızlı bir etki bırakırdı. Jobs bir yılda Apple’ın envanterini 400 milyon doların üzerindeki bir rakamdan 100 milyon doların altına indirmeyi başardı.<sup class="calibre2"><a href="../Text/steve_split_051.html#footnote-100-30" id="footnote-100-30-backlink">[30]</a></sup> Önceden satılmayan makineler konusunda milyonlarca dolarlık kayıt düşmek zorunda kalıyordu. Jobs ürün sayısını minimuma indirerek şirketi batırabilecek türde, yüksek bir zarar riskini en aza indirdi.</p>

  <p class="normal">Ürün sayısını azaltma ve yeniden organize etme, uzun, yorucu saatler geçiren Jobs için hiç de kolay olmadı. Jobs <span class="ideitalik">Fortune</span> dergisine 1998’de şöyle diyordu: “Hayatım boyunca hiç böyle yorulmamıştım. Eve akşam saat on civarında geliyordum ve doğruca yatağa atlıyordum ertesi sabah ise saat altıda zorla kalkıp duş alıyor ve işe gidiyordum. Bunu sürdürebilmemde en büyük övgüyü eşim hak ediyor. Beni destekledi ve bir kocanın yokluğunda aileyi bir arada tuttu.”<sup class="calibre2"><a href="../Text/steve_split_052.html#footnote-100-31" id="footnote-100-31-backlink">[31]</a></sup></p>

  <p class="normal">Bazen yaptığının doğru olup olmadığını düşünüyordu. Zaten Pixar’ın CEO’suydu ve Pixar <span class="ideitalik">Toy Story</span> başarısının tadını çıkarıyordu. Apple’a dönmesinin Pixar şirketi, ailesi ve ünü üzerinde bir baskı yaratacağını biliyordu. <span class="ideitalik">Time</span> dergisine şöyle diyordu: “Bazen işin içine girmekle doğru mu yaptım acaba diye düşünmedim dersem yalan olur. Ama ben yaşamın zekice bir şey olduğuna inanırım –yani hiçbir şey rastlantı değildir.”<sup class="calibre2"><a href="../Text/steve_split_053.html#footnote-100-32" id="footnote-100-32-backlink">[32]</a></sup></p>

  <p class="normal">Jobs en çok başarısız olmaktan korkuyordu. Apple çok zor bir durumdaydı ve onu kurtaramayabilirdi. Jobs zaten tarih kitaplarında kendisine bir yer edinmişti; şimdi ise bunun zarar görmesini istemiyordu. <span class="ideitalik">Fortune</span> dergisine 1998’de verdiği bir röportajda esin kaynağı olarak kahramanı Bob Dylan’a baktığını söylüyordu. Jobs’ın Dylan’a hayran olduğu konulardan biri onun hareketsiz kalmayı reddetmesiydi. Başarılı sanatçıların çoğu kariyerlerinin bir noktasında körelirler: İlk başta kendilerini başarıya ulaştıran şeyi yapmaya devam ederler ama gelişim göstermezler. Jobs’ın dediğine göre “eğer başarısız olma riskini göze alırlarsa hâlâ sanatçıdırlar. Dylan ve Picasso daima başarısız olma riskini göze alıyorlardı.”</p>

  <p class="solbaslik">“Steve’lenme”</p>

  <p class="normal">Jobs koltuğu devraldıktan sonra binlerce çalışanın toplu olarak işten atılmalarına ilişkin yayınlanmış herhangi bir haber olmamasına karşın gerçekte kitlesel işten çıkarmalar oldu. Hepsi değilse de çoğu, projeler iptal edildikten sonra kadroları işten çıkaran üretim müdürleri tarafından gerçekleştirildi. Ama bu çok sessiz bir şekilde yapıldı ve gazetelerden saklandı.</p>

  <p class="normal">Jobs’ın şanssız bazı çalışanları asansörlerde köşeye sıkıştırdığı ve şirketteki rolleri hakkında onları sınadığı ve eğer yanıtlar tatmin edici değilse hemen oracıkta işten atıldıkları şeklinde –muhtemelen uydurma– öyküler anlatılır. Bu olaylar “Steve’lenme” olarak tanımlanmaya başladı. Bu terim artık teklifsizce iptal edilen herhangi bir proje için kullanılan bir teknoloji jargonu haline gelmiştir: “Online örgü modeli üreticim Steve’lendi.”</p>

  <p class="normal">Jim Oliver herhangi bir çalışanın asansörlerde kişisel olarak “Steve’lendiği” konusuna pek inanmıyor. Jobs birilerini hemen olduğu yerde işten çıkarmış olabilir ama bu Oliver orada değilken olmuştur –oysa Oliver üç ay boyunca kişisel asistanı olarak hemen her yerde Jobs’ın yanındaydı. Eğer Jobs herhangi bir çalışanı işten çıkardıysa bile Oliver bunun bir defadan fazla olduğundan kuşku duyuyor. Oliver şöyle diyor: “Ama elbette bu tür hikayeler yayıldı ve insanları pür dikkat çalışır hale getirdi. Bu hikayeler anlatılıp duruyor ama Jobs’ın bunu yaptığı kişiyi hiç görmedim.”<sup class="calibre2"><a href="../Text/steve_split_054.html#footnote-100-33" id="footnote-100-33-backlink">[33]</a></sup></p>

  <p class="normal">Oliver duyduklarına bakınca Jobs’ın öngörülemez, kötü huylu bir umutsuz vaka olduğunu düşünüyordu ve onu oldukça sakin biri olarak bulunca hoş bir şekilde şaşırmıştı. Gerçekten birkaç öfke parlamalarına da tanık olmuştu ama bunlar “çok nadir” ve çoğu zaman önceden üzerinde düşünülmüş durumlardı. Oliver, “Aleni azarlamalar açık bir şekilde hesaplanıyordu” diyor. (Jobs’ın gerçekten bir kutuplaştırma eğilimi vardı. Örneğin sevdiği bir Pilot kalemi vardı ve diğer hepsi “süprüntü”ydü. İnsanlar da ya dahiydi ya da aptal.)</p>

  <p class="normal">Jobs Newton’ı bitirmiş olabilir ama iyi mühendis oldukları yargısına vardığı Newton ekibinin çoğunun elinde tuttu. Basit ürün matrisindeki makinelerden birini üretmek için onlara ihtiyacı vardı; bu ürün daha sonra iBook olarak adlandırılacak olan tüketici portatif kategorisiydi. Jobs, ürün araştırmasını gerçekleştirirken bir yandan da insanlarla ilgili bir çalışma yürütüyordu. Şirketin varlıkları ürünlerden ibaret değildi, çalışanlar da şirketin varlıkları arasındaydı. Ve bazı cevherler vardı. Jobs, sonradan, Jonathan Ive ve tasarım ekibi hakkında şunları söyleyecekti: “On ay önce yaşamım boyunca gördüğüm en iyi endüstriyel tasarım ekibini buldum.” Ive zaten Apple’da çalışıyordu –birkaç yıldır Apple’daydı ve tasarım grubunun başına geçecek kadar yükselmişti. (Ive ile ilgili ayrıntılı bilgiyi 3. Bölüm’de bulabilirsiniz.)</p>

  <p class="normal">Jobs, oyunu yönetenler arasında olmasalar bile ürün ekiplerindeki yetenekli insanları bulmak için dikkatli bir çalışma yapıyordu. Peter Hoddie yazılım hakkında birçok şey söylediği QuickTime sunumundan sonra Jobs’ın kendisine adını sorduğunu söylüyor. Hoddie “Bunun iyi mi yoksa kötü mü olduğu konusunda herhangi bir fikrim yoktu ama adımı unutmadı” diyor. Daha sonra Hoddie QuickTime’ın kıdemli mimarı oldu.</p>

  <p class="normal">Jobs’ın planı basitti: kırp ki temel A takımı –yani eski NeXT yöneticilerinden oluşan çekirdek kadro ve şirketin en iyi programcı, mühendis, tasarımcı ve pazarlamacıları– yine yenilikçi ürünler geliştirmeye ve onları iyileştirmeye ve güncellemeye devam edebilsin. Jobs 1998’de yapılan bir röportajda bunu şöyle açıkladı: “Eğer dört büyük ürün platformu yaratabilirsek, işte bütün gereksinim duyduğumuz şey bu. Bu platformlar için bir B ya da bir C takımı oluşturmak yerine A takımımızı bunların her birinin başına getirebiliriz. Bunları çok daha hızlı yürütebiliriz.”<sup class="calibre2"><a href="../Text/steve_split_055.html#footnote-100-34" id="footnote-100-34-backlink">[34]</a></sup> İleriki bölümlerde göreceğimiz gibi, Jobs’ın kariyeri boyunca izlediği kilit stratejilerden biri, bulabildiği en yetenekli kişileri toplamaktı.</p>

  <p class="normal">Jobs, Apple’ın organizasyon şemasının daha verimli ve anlaşılması kolay hale gelmesini sağladı. Yeni idari akış şeması son derece basitti: Jon Rubinstein mühendisliği yönetiyordu, Avie Tevanian yazılımı yönetiyordu, Jonathan Ive tasarım grubunun başındaydı, Tim Cook operasyonları ve Mitch Mandich dünya çapındaki satışları yönetiyordu. Jobs hat boyunca açık bir emir komuta zinciri konusunda ısrar ediyordu: şirketteki herkes kime bağlı olduğunu ve kendisinden ne beklendiğini biliyordu. Jobs, <span class="ideitalik">Business Week</span> dergisine şöyle diyordu: “Organizasyon açık ve net, anlaşılması kolay ve daha hesap sorulabilir. Sadece her şey daha basitleşti. Bu, her zaman benim ilkelerimden biri olmuştur –odaklanma ve basitlik.”<sup class="calibre2"><a href="../Text/steve_split_056.html#footnote-100-35" id="footnote-100-35-backlink">[35]</a></sup></p>

  <p class="solbaslik">Dr. No</p>

  <p class="normal">Jobs’ın dramatik odaklanması işe yaradı. Sonraki iki yıl boyunca Apple büyük bir başarı dizisi olduğu kanıtlanan dört makineyi pazara sundu.</p>

  <p class="normal">Birincisi, hızlı bir profesyonel makine olan Power Macintosh G3, 1997 Kasım’ında piyasaya sürüldü. Bu şimdi büyük oranda unutulmuş durumda ama G3 Apple’ın temel hedef kitlesi –profesyonel kullanıcılar– arasında büyük bir ilgi görmüş ve ilk yılda son derece saygı duyulacak bir satış rakamı olan bir milyon sayısına ulaşmıştı. G3’ü renkli iBook ve parlak titanyum PowerBook izledi ve her ikisi de büyük başarı elde etti. Ama en büyük başarıyı meyve renkleri olan gözyaşı damlası şeklindeki iMac elde etti. iMac altı milyon adet satılarak bütün zamanların en çok satan bilgisayarı oldu. iMac kültürel bir fenomen haline geldi ve diş fırçasından saç kurutma makinesine kadar baş döndürücü bir yarı saydam plastik ürünler dizisi çıkmasına neden oldu. iMac’in başarısı Bill Gates’i bile şaşırttı. Şöyle diyordu: “Apple’ın şimdi elde ettiği tek şey renklerde liderlik. Buna yetişmemizin uzun zaman alacağını sanmıyorum.”<sup class="calibre2"><a href="../Text/steve_split_057.html#footnote-100-36" id="footnote-100-36-backlink">[36]</a></sup> Gates iMac’in alışılmadık renklerinin ötesinde bilgisayarın tüketicilerin gözdesi olmasını sağlayan özellikleri göremiyordu; bu özellikler, kolay kurulum, kullanıcı dostu bir yazılım ve farklı bir kişilikti.</p>

  <p class="normal">Jobs Apple’ı iyi yapabileceği az sayıda, seçme bir ürün dizisi üzerine odaklandırmıştı. Ama bu odaklanma ürünlerin her biri üzerinde de uygulanıyordu. Çoğu zaman tasarım aşamasında ve ilk çıkışlarından sonra yeni ürünlere eklenen özelliklerin giderek artmasından kaçınmak için Jobs dar bir odaklanma konusunda ısrar eder. Birçok cep telefonu birçok özelliğin olmasının en güzel örneklerini vermektedir. Her şeyi açık yaparlar ama ses düzeyini ayarlamak ya da sesli mesajları dinlemek gibi en temel özellikler telefonların aşırı karmaşık olmaları nedeniyle bazen çok zor hale gelir. Birçok karmaşık seçimle tüketicinin kafasını karıştırmamak için Jobs’ın Apple’daki ilkelerinden biri şudur: “Odaklanmak ‘hayır’ demektir.”</p>

  <p class="normal">Odaklanma ayrıca başka herkes evet derken güvenle hayır deme özelliğine de sahip olmaktır. Örneğin, Jobs iMac’i çıkardığında o zamanlar bilgisayarlardaki standart bir ekipman olan disket sürücü yoktu. Şimdi aptalca gelebilir ama o zaman bu konuda müşterilerden ve basından protesto çığlıkları yükseldi. Birçok uzman disket sürücü olmamasının iMac’i ölüme mahkum edecek yaşamsal bir hata olduğunu söyledi. 1998 Mayıs’ında, Hiawatha Bray <span class="ideitalik">Boston Globe</span> gazetesinde şöyle yazmıştı: “iMac temiz, zarif, disket sürücüsüz –ve ölüme mahkum.”<sup class="calibre2"><a href="../Text/steve_split_058.html#footnote-100-37" id="footnote-100-37-backlink">[37]</a></sup></p>

  <p class="normal">Hoddie, Jobs’ın kendisinin de bu karardan yüzde 100 emin olmadığını ama disketlerin demode olacağı konusundaki içgüdüsüne güvendiğini söylüyor. iMac bir internet bilgisayarı olarak tasarlanmıştı ve Jobs kullanıcıların dosya aktarmak ve yazılım indirmek için interneti kullanacağını düşünüyordu. Ayrıca iMac pazardaki USB kullanan ilk bilgisayardı; USB, yan donanımları bağlamak için Intel’den başka hiç kimsenin kullanmadığı (ve Intel’in icat ettiği) yeni bir standarttı. Ama disketi bırakma ve USB kullanma kararı iMac’e ileri görüşlü bir pırıltı kazandırdı. Amaçlanan bu olsa da olmasa da iMac’in geleceğin ürünü gibi bir görünümü olmuştu.</p>

  <p class="normal">Jobs Apple’ın ürün dizisini de çok basit ve odaklanmış halde tutar. 1990’ların sonları ve 2000’lerin başlarında Apple en fazla yarım düzine ana ürün dizisi çıkardı. İki ana masaüstü ve dizüstü bilgisayar, birkaç monitör, iPod ve iTunes. Daha sonra bunlara Mac mini, iPhone, AppleTV ve yün çorap ve kolbandı gibi birkaç iPod aksesuarı eklendi. Jobs’ın sıkı bir odaklanmayı sürdürme ısrarı ile teknoloji endüstrisindeki diğer şirketlerin tutumunu, özellikle de yüzlerce ürünle pazarı sıkı bir bombardımana tutan Samsung ve Sony gibi devleri bir karşılaştırın. Sony bunca yıl boyunca altı yüz farklı Walkman modeli sattı. Sony CEO’su Sir Howard Stringer dar bir ürün dizisi olan şirketlere imrendiğini ifade etmiştir. “Bazen keşke sadece üç ürünümüz olsaydı diyorum” şeklinde yakınmıştır.<sup class="calibre2"><a href="../Text/steve_split_059.html#footnote-100-38" id="footnote-100-38-backlink">[38]</a></sup></p>

  <p class="normal">Sony daha başlangıçta birkaç farklı modeli olamadan bir ürün –herhangi bir ürün– çıkaramaz. Bu genellikle müşteriler açısından iyi kabul edilir. Geleneksel anlayış daha fazla seçeneğin her zaman iyi olduğu şeklindedir. Ama her farklılığın şirkete zaman, enerji ve kaynak maliyeti vardır. Sony gibi bir dev bu olanaklara sahip olabilir ama Apple’ın sadece bir ürünü çıkarabilmek için bile pazara sürdüğü çeşitlerin sayısını sınırlandırması ve odaklanması gerekiyordu.</p>

  <p class="normal">Elbette iPod’un çıkışıyla birlikte Apple’ın da artık Sony gibi farklı ürün çeşitleri var. En basitleri olan Shuffle’dan 100 ile 350 dolar arasındaki bütün 50’li fiyatlarda satışa sunulan en kaliteli video iPod ve iPhone’a kadar yarım düzineden fazla modeli var. Ama bu noktaya gelmek Apple’ın birkaç yılını aldı –hepsi ilk sürümde olmadı.</p>

  <p class="solbaslik">Kişisel Odaklanma</p>

  <p class="normal">Jobs kişisel düzlemde kendi uzmanlık alanlarına odaklanır ve diğer bütün konuları başkalarına devreder. Apple’da iyi bildiği her şeye el atar: yeni ürünler geliştirme, pazarlamayı denetleme ve etkili konuşmalar yapma. Jobs, Pixar’da bunun tam tersiydi. Film yapım sürecini yetenekli yardımcılarına devretmişti. Jobs’ın Pixar’daki temel rolü Hollywood ile anlaşmalar yapmaktı ve bu konuda üstün bir biçimde sergilediği bir yeteneği vardı. Bu alanları bu şekilde ayırabiliriz.</p>

  <p class="normal">Jobs’ın İYİ OLDUĞU konular:</p>

  <p class="normal">1. Yeni ürünler geliştirme</p>

  <p class="normal">Jobs inovatif yeni ürünler yaratmak ya da yaratılmasına destek olmak konusunda ustadır. Jobs’ın tutkusu Mac’ten iPod ve iPhone’a kadar yeni ürünler icat etmektir.</p>

  <p class="normal">2. Ürün sunumları</p>

  <p class="normal">Steve Jobs Apple’ın halka dönük yüzüdür. Şirket yeni bir ürün çıkardığında bunu dünyaya tanıtacak olan kişi Jobs’tur. Bunun için haftalarca hazırlık yapar.</p>

  <p class="normal">3. Anlaşmalar yapma</p>

  <p class="normal">Jobs usta bir uzlaşmacıdır. Pixar’ın filmlerinin dağıtımı konusunda Disney ile harika anlaşmalar yaptı ve beş büyük plak şirketinin beşini de iTunes aracılığıyla müzik satmaya ikna etti.</p>

  <p class="normal">Jobs’ın İYİ OLMADIĞI konular:</p>

  <p class="normal">1. Film yönetme</p>

  <p class="normal">Apple’da Jobs’ın bir mikro yönetici olduğu ve her şeye karıştığı şeklinde bir ünü var ama Pixar’da her şeyden elini çekmişti. Jobs film yönetmenliği yapamaz, bu nedenle denemez bile. (4. Bölüm’de Pixar şirketini ayrıntılı olarak ele alacağız.)</p>

  <p class="normal">2. Wall Street ile ilgilenme</p>

  <p class="normal">Jobs’ın Wall Street’e fazla bir ilgisi yoktur. Uzun yıllar boyunca şirketin finans işlerini CFO’su Fred Anderson’a emanet etti. 2006 ve 2007’deki Apple hisseleri skandallarına dek Anderson şirketin finans işleriyle ilgilenmesinden ötürü kendisine imreniliyor, saygı duyuluyordu.</p>

  <p class="normal">3. Operasyonlar</p>

  <p class="normal">Jobs, aynı şekilde, ustalık gerektiren operasyon işlerini de geniş bir çevre tarafından sağ kolu olarak kabul edilen COO’su Tim Cook’a bırakır. (Jobs kanser tedavisi görürken Cook geçici CEO olarak görevi devralmıştı.) Apple, Cook’un yönetimi altında son derece ekonomik ve etkili operasyonlar yapmıştır. Jobs Apple’ın endüstrinin operasyonel altın standardı olarak kabul edilen Dell’den daha etkili olmasıyla övünmektedir. (Bu konuyu 6. Bölüm’de daha ayrıntılı bir şekilde ele alacağız.)</p>

  <p class="normal">4. Odaklanmış olarak kalma</p>

  <p class="normal">Yıllar geçtikçe Jobs’ın üretmediği ürünlerin listesi oldukça uzadı: elbilgisayarlarından web tabletlerine ve en basit, en düşük özellikli bilgisayarlara kadar. Jobs, <span class="ideitalik">Wall Street Journal</span> gazetesine şöyle diyordu: “Biz birçok şeye bakıyoruz ama ben yaptığımız kadar yapmadığımız ürünlerle de gurur duyuyorum.”<sup class="calibre2"><a href="../Text/steve_split_060.html#footnote-100-39" id="footnote-100-39-backlink">[39]</a></sup></p>

  <p class="normal">Apple laboratuvarları hiç kapıdan dışarı çıkmamış bir yığın prototip bilgisayarla doludur. Jobs’ın üretmemekle en çok gurur duyduğu ürün 1998’de üretimini durdurduğu Newton’ın ardılı olan PDA’dır, yani kişisel dijital asistan. Jobs PDA konusunda yoğun bir <span class="ideitalik">düşünme</span> süreci yaşadığını kabul eder ama Apple’ın buna hazır olduğu sırada –2000’lerin başında– PDA’ların zamanının artık çoktan geçtiği sonucuna varmıştır. Adres kaydı ve takvim fonksiyonları olan cep telefonları PDA’ları hızla geride bırakmıştı. Jobs, <span class="ideitalik">Wall Street Journal</span>’a şöyle diyordu: “Bir PDA üretme konusunda korkunç bir baskı vardı ve bu konu üzerine eğildik ve sonuç olarak ‘Durun bakalım bir dakika, bu tür şeyleri kullanan insanların yüzde 90’ı onlardan sadece bilgi almak istiyor ve onlara düzenli olarak bilgi girişi yapmaları gerekmiyor ve cep telefonları bunu yapacak’ dedik.”<sup class="calibre2"><a href="../Text/steve_split_061.html#footnote-100-40" id="footnote-100-40-backlink">[40]</a></sup> Haklıydı: iPhone’a bakın. (İyi uyum sağlayamayan Palm ise artık uçurumun kıyısında.)</p>

  <p class="normal">Apple’a büyük şirketlere, sözde girişim pazarına satış yapma çağrıları da olmuştur. Jobs buna direnmiştir çünkü şirketlere satış yapmak –ne kadar büyük potansiyeli olan bir pazar olursa olsun– Apple’ın odak noktasının dışındadır. Jobs’ın dönüşünden bu yana Apple tüketiciler üzerine odaklanmıştır. Jobs şöyle der: “Apple’ın kökleri şirketler için değil insanlar için bilgisayarlar üretmekti. Dünyanın başka bir Dell ya da Compaq şirketine daha ihtiyacı yok.”<sup class="calibre2"><a href="../Text/steve_split_062.html#footnote-100-41" id="footnote-100-41-backlink">[41]</a></sup></p>

  <p class="normal">Daha az sayıda satsanız bile 3.000 dolarlık bir makine satma işinde, 500 dolarlık bir makine satmaktan çok daha büyük kârlar vardır. Apple, pazarın orta ve üst düzeylerini hedefleyerek işteki en iyi kâr marjlarının bir kısmının tadını çıkarır: bu marj yaklaşık yüzde 25’tir. Dell’in kâr marjları sadece yüzde 6,5 civarındayken Hewlett-Packard şirketininki ise yaklaşık yüzde 5’lik oranıyla Dell’den bile düşüktür.</p>

  <p class="normal">2007 yazında ABD pazarındaki yüzde 30 gibi büyük payıyla Dell dünyadaki en büyük PC üreticisiydi. Apple çok daha küçük 6,3’lük pazar payıyla üçüncü sıradaydı.<sup class="calibre2"><a href="../Text/steve_split_063.html#footnote-100-42" id="footnote-100-42-backlink">[42]</a></sup> Ama 2007’nin üçüncü çeyreğinde Apple 818 milyon dolarlık rekor bir kâr açıklarken <span class="ideitalik">beş katından fazla</span> makine satan Dell sadece 2,8 milyon dolarlık bir kâr elde etti. Evet, Apple’ın kârının büyük bir bölümü iPod satışlarından geliyordu ve Dell bir yeniden yapılanma süreci geçiriyordu ama Apple’ın 3.500 dolarlık üst düzey MacBook Pro modeli dizüstü bilgisayarın satışından kazandığı paranın (875 dolara kadar çıkabiliyor), Dell’in 500 dolarlık bir sistemden kazandığından (yaklaşık 25 dolar) çok daha fazla olduğu açıktır. Dell’in 2006’da bir butik oyun makinesi üreticisi olan Alienware’i satın almasının nedeni de budur.</p>

  <p class="normal">Apple’ın yıllardır PC şirketleri ile aynı pazarda rekabet etmediği ama yıllardır bir şirket olarak sağlıklı oluşunun sattığı makinelerin değeriyle değil de sayısıyla ölçüldüğü açıktır. PC pazarında başarı geleneksel olarak nitelik değil nicelikle ölçülmektedir. Uzmanlar ve endüstri gözlemcisi Gartner Inc., pazar payı 2000’li yıllarda düşük tek rakamlı oranlara düştüğü için Apple’a tekrar tekrar donanım işinden çıkması çağrısında bulundular. Ama Apple şimdilerde biraz değişmeye başlamış olsa da satılan makine sayısının fazla olmasının değil pazarın en kârlı segmentini elde etmenin peşinde.</p>

  <div class="calibre1" id="calibre_pb_6"></div>
</body>
</html>
