<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kayıp Sembol</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" id="filepos640839"><span class="calibre6"><span class="bold"><span class="calibre12">62. BÖLÜM</span></span></span></p>

  <p class="calibre2"><span class="italic">İkinci Sokak’ın altındayım.</span></p>

  <p class="calibre2">Taşıyıcı bant karanlıkta Adams Binası’na doğru ilerlerken, Langdon gözlerini kapatmıştı. Başının üstündeki tonlarca toprağı ve içinde seyahat ettiği dar tüpü düşünmemeye çalışıyordu. Hemen yalanında Katherine’in nefes aldığını duyabiliyordu ama şu ana dek tek kelime etmemişti.</p>

  <p class="calibre2"><span class="italic">Şok geçiliyor.</span> Langdon ona ağabeyinin kesilmiş elinden bahsetmek istemiyordu. <span class="italic">Bahsetmelisin Robert. Bilmeye hakkı var.</span></p>

  <p class="calibre2">Sonunda Langdon gözlerini açmadan, “Katherine?” dedi. “İyi misin?”</p>

  <p class="calibre2">Yakın bir yerden ve kimden çıktığı görülmeyen titrek bir ses yükseldi. “Robert, taşıdığın şu piramit. Peter’ın değil mi?”</p>

  <p class="calibre2">Langdon, “Evet,” diye cevap verdi.</p>

  <p class="calibre2">Ardından uzun bir sessizlik oldu. “Bence... annem o piramit yüzünden öldürüldü.”</p>

  <p class="calibre2">Langdon, Isabel Solomon’ın on yıl önce öldürüldüğünü biliyordu ama ayrıntılarından haberi yoktu. Ayrıca Peter, piramitle ilgili herhangi bir şey söylememişti. “Neden bahsediyorsun?”</p>

  <p class="calibre2">O akşam yaşanan korkunç olayları, dövmeli adamın evlerine nasıl girdiğini hatırlarken Katherine’in sesi duygu doluydu. “Uzun zaman önceydi, ama piramidi istediğini hiç unutmadım. Hapisteyken, yeğenim Zachary’den... onu öldürmeden hemen önce piramidi öğrendiğini söylemişti.”</p>

  <p class="calibre2">Langdon büyük bir şaşkınlıkla Katherine’i dinliyordu. Solomon ailesinin yaşadığı trajediler inanılacak gibi değildi. Katherine, saldırganın o akşam öldüğüne inandığını anlatarak devam etti... ama aynı adam bugün yeniden ortaya çıkmış, Peter’ın psikiyatrı numarası yaparak Katherine’i evine çekmişti. Endişeli bir sesle, “Ağabeyim hakkında, annemin ölümü hakkında ve hatta <span class="italic">işim</span> hakkında özel şeyler biliyordu,” dedi. “Bunları ancak ağabeyimden öğrenmiş olabilirdi. Bu yüzden ona güvendim... Smithsonian Müzesi Destek Merkezi’ne de böyle girdi.” Katherine derin bir nefes alıp, Langdon’a adamın bu akşam laboratuvarını havaya uçurduğundan emin olduğunu söyledi.</p>

  <p class="calibre2">Langdon olanlara inanamıyordu. İkisi de birkaç dakika boyunca hareket eden bantın üzerinde hiç konuşmadılar. Langdon bu akşamın dehşet verici diğer haberlerini Katherine’le paylaşması gerektiğini biliyordu. Elinden geldiğince sakin ve nazik bir biçimde, ağabeyinin ona yıllar önce küçük bir paket emanet ettiğini, bu akşam oyuna gelerek Washington’a bu paketi getirdiğini ve sonunda Kongre Binası’nın Rotunda’sında ağabeyinin elinin bulunduğunu anlattı.</p>

  <p class="calibre2">Katherine’in tepkisi sağır edici bir sessizlikti.</p>

  <p class="calibre2">Langdon, onun sersemlediğini hissedebiliyor ve uzanıp teselli etmek istiyordu ama, karanlık ve dar bir yerde uç uca yatmak bunu imkânsızlaştırıyordu. “Peter iyi,” diye fısıldadı. “Yaşıyor ve onu geri alacağız.” Langdon, ona umut vermeye çalıştı. “Katherine, onu elinde tutan kişi, piramidi onun için deşifre edersem... bana ağabeyini canlı iade etmeye <span class="italic">söz verdi. ”</span></p>

  <p class="calibre2">Katherine hâlâ bir şey söylemiyordu.</p>

  <p class="calibre2">Langdon konuşmaya devam etti. Ona taş piramidi, masonik şifreyi, mühürlü kapak taşını anlattı. Ve Bellamy’nin bunun gerçekten de efsanedeki Mason Piramidi olduğuna, yeryüzünün derinliklerine inen sarmal bir merdivenin saklandığı yeri ortaya çıkaran bir harita olduğuna ve Washington’da uzun yıllar önce yerin yüzlerce metre altına gömülen gizemli bir hazine bulunduğuna inandığını söyledi.</p>

  <p class="calibre2">Katherine sonunda konuştuğunda sesi yavan ve duygusuzdu. “Ro- bert, gözlerini aç.”</p>

  <p class="calibre2"><span class="italic">Gözlerimi mi açayım?</span> Langdon bulundukları yerin ne kadar dar olduğunu görmek bile istemiyordu.</p>

  <p class="calibre2">Katherine bu kez telaşla, “Robert!” dedi. “Gözlerini aç! Geldik!”</p>

  <p class="calibre2">İlk girdiği deliğe benzer bir delikten geçerken Langdon gözlerini açtı. Katherine taşıyıcı banttan iniyordu bile. Taşıyıcı bant köşeden kıvrılıp, aynı yoldan geri dönmeden hemen önce, Langdon bacaklarını kenardan aşağı sarkıtarak karo zemine tam zamanında atladı. Katherine hemen onun çantasını aldı. İçinde bulundukları bu yer geldikleri diğer binadakine benzer bir devridaim odasıydı. Küçük bir levhada</p>

  <p class="calibre2">ADAMS BİNASI: DEVRİDAİM ODASI 3</p>

  <p class="calibre2">yazıyordu.</p>

  <p class="calibre2">Langdon kendini bir tür yeraltı doğum kanalından çıkmış gibi hissediyordu. <span class="italic">Yeniden doğdum.</span> Hemen Katherine’e döndü. “Sen iyi misin?” Katherine’in gözleri kızarmıştı ve ağladığı belli oluyordu ama metanetle başını salladı. Langdon’ın çantasını alıp, tek kelime konuşmadan odanın karşı tarafına götürdü ve dağınık bir masanın üzerine bıraktı. Masanın halojen lambasını yaktı, çantanın fermuarını açıp, kenarlarını aşağı sıyırdı ve içine baktı.</p>

  <p class="calibre2">Granit piramit, halojen ışığında adeta pürüzsüz görünüyordu. Katherine parmaklarını yüzeye kazınmış mason şifresinin üzerinde gezdirirken, Langdon onun derin bir duygu seline kapıldığını hissediyordu. Yavaşça çantaya uzanıp, küp şeklindeki paketi çıkardı. Işığın altına tutup dikkatle inceledi.</p>

  <p class="calibre2">Langdon, “Gördüğün gibi, balmumu mühür Peter’ın mason yüzüğüyle damgalanmış,” dedi. “Paket, bu yüzükle yüz yıl önce mühürlenmişti.” Katherine hiçbir şey söylemedi.</p>

  <p class="calibre2">Langdon, ona, “Ağabeyin bu paketi bana emanet ettiğinde, karmaşanın içinde düzen yaratacağını söylemişti,” dedi. “Bunun ne anlama geldiğinden pek emin değilim ama, kapak taşının çok önemli bir şeyi ortaya çıkardığını sanıyorum, çünkü Peter onun yanlış ellere geçmemesi gerektiği konusunda çok ısrar etmişti. Bay Bellamy de bana aynı şeyi, piramidi saklamamı ve kimsenin paketi açmasına izin vermememi söyledi.”</p>

  <p class="calibre2">Katherine bunun üzerine öfkeli bir ifadeyle ona döndü. “Bellamy sana paketi <span class="italic">açmamam</span> mı söyledi?”</p>

  <p class="calibre2">“Evet. Bu konuda çok ciddiydi.”</p>

  <p class="calibre2">Katherine şüpheli görünüyordu. “Ama piramidi deşifre etmemizin tek yolunun bu kapak taşı olduğunu söyledin, öyle değil mi?”</p>

  <p class="calibre2">“Herhalde öyle.”</p>

  <p class="calibre2">Katherine’in ses tonu gitgide yükseliyordu. “Ve sana o adam tarafından, piramidi deşifre etmen gerektiği söylendi. Peter’ı ancak bu şekilde geri alabiliriz, öyle değil mi?”</p>

  <p class="calibre2">Langdon başını salladı.</p>

  <p class="calibre2">“O halde Robert, neden paketi açıp bunu hemen deşifre etmiyoruz?!” Langdon nasıl cevap vereceğini bilmiyordu. “Katherine, ben de aynı tepkiyi verdim ama Bellamy, piramidin sırrının çözülmemesinin her şeyden... ağabeyinin hayatından bile daha önemli olduğunu söyledi.”</p>

  <p class="calibre2">Katherine’in güzel yüz hatları sertleşti ve bir tutam saçı kulağının arkasına sıkıştırdı. Konuşurken sesi kararlıydı. “Bu taş piramit her neyse, benim tüm ailemin hayatına mal oldu. Önce yeğenim Zachary, sonra annem ve şimdi de ağabeyim. Ve gerçeği kabul edelim Robert, bu akşam beni uyarmak için aramasaydın...”</p>

  <p class="calibre2">Langdon kendini Katherine’in mantığıyla Bellamy’nin ısrarcı baskısı arasına sıkışmış hissediyordu.</p>

  <p class="calibre2">Katherine, “Ben bir bilim insanı olabilirim,” dedi. “Ama aynı zamanda ailemde tanınmış masonlar da var. İnan bana Mason Piramidi ve onun insanlığı aydınlatacak olan büyük hâzineleri hakkındaki tüm hikâyeleri duydum. Dürüst olmak gerekirse, böyle bir şeyin var olabileceğine inanmakta güçlük çekiyorum. Ama eğer varsa... belki de ortaya çıkarma zamanı gelmiştir.” Katherine paketin üstündeki eski düğümün altına parmağını soktu. Langdon yerinde sıçradı. “Katherine, hayır! Bekle!”</p>

  <p class="calibre2">Katherine durdu ama parmağını düğümün altından çekmedi. “Robert, ağabeyimin bunun için ölmesine izin vermeyeceğim. Kapak taşı her ne söylüyorsa... o yazılar hangi kayıp hâzineyi ortaya çıkarıyorsa... tüm bu sırlar bu gece sona erecek.”</p>

  <p class="calibre2">Böyle söyledikten sonra düğüme asıldı ve kırılgan balmumu mühür açıldı.</p>

  <p class="calibre3" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_70"></div>
</body>
</html>
