<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kayıp Sembol</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" id="filepos683643"><span class="calibre6"><span class="bold"><span class="calibre12">69. BÖLÜM</span></span></span></p>

  <p class="calibre2"><span class="italic">Beni hangi cehenneme götürüyorlar?</span></p>

  <p class="calibre2">SUV’un arkasında koltukta oturan Bellamy’nin gözleri hâlâ bağlıydı. Kongre Kütüphanesi’ne yakın bir yerde kısa süreli bir mola verdikten sonra, araç yoluna devam etmişti. Şimdi yaklaşık bir blok ilerledikten sonra yeniden duruyorlardı.</p>

  <p class="calibre2">Bellamy boğuk konuşma seslerini duyuyordu.</p>

  <p class="calibre2">Otoriter bir ses, “Üzgünüm... imkânsız...” diyordu, “...bu saatte kapalı...”</p>

  <p class="calibre2">SUV’u süren adam aynı otoriter tonda cevap veriyordu. “CIA soruşturması... ulusal güvenlik...” Karşılıklı konuşmalar ve gösterilen kimliklerin ikna edici olduğu anlaşılıyordu, çünkü ses tonu hemen değişmişti.</p>

  <p class="calibre2">“Evet, elbette... servis girişi...” Garaj kapısı gibi bir şeyin gıcırdadığı duyuldu. Kapı açılırken ses, “Size eşlik edeyim mi? İçeri girdikten sonra, geçemeyeceğiniz bir yer...” diye ekledi.</p>

  <p class="calibre2">“Hayır. Biz girebiliriz.”</p>

  <p class="calibre2">Görevli şaşırdıysa bile, artık çok geçti. SUV yeniden hareket etmeye başlamıştı. Yaklaşık elli metre ilerledikten sonra durdu. Ağır kapı bir kez daha arkalarından gürültüyle kapandı.</p>

  <p class="calibre2">Sessizlik.</p>

  <p class="calibre2">Bellamy titrediğini hissetti.</p>

  <p class="calibre2">SUV’un arka kapısı gürültüyle açıldı. Birisi onu kollarından çekip ayağa kaldırırken, Bellamy omuzlarında şiddetli bir ağrı hissetti. Bir güç onu hiç konuşmadan, geniş bir kaldırımda yürüttü. Burada adını koyamadığı keskin bir koku vardı. Yanlarında yürüyen birisinin ayak seslerini duyuyordu ama o her kimse, henüz konuşmamıştı.</p>

  <p class="calibre2">Bir kapının önünde durduklarında Bellamy elektronik bir bip sesi duydu. Kapı tık diye açıldı. Bir sürü koridordan geçirilirken, Bellamy sıcaklığın ve nemin gitgide arttığını hissetti. <span class="italic">Kapalı havuz olabilir mi? Hayır.</span> Duyduğu klor kokusu değildi... daha çok topraksı ve ilkel bir kokuydu.</p>

  <p class="calibre2"><span class="italic">Hangi cehennemdeyiz?!</span> Bellamy, Kongre Binası’nın en fazla bir ya da iki blok ötesinde olduğunun farkındaydı. Bir kez daha durdular ve yine bir güvenlik kapısının elektronik sesi duyuldu. Bu kapı tıslayıp, kayarak açıldı. Onu içeri iterlerken, burnuna gelen kokudan emindi.</p>

  <p class="calibre2">Bellamy şimdi nerede olduklarını anlamıştı. Tanrım! Servis kapısından girmese de buraya sık sık gelirdi. Bu muhteşem cam bina, Kongre Binası’ndan yalnızca elli metre ötedeydi ve teknik açıdan Kongre Sitesi’nin bir parçasıydı. <span class="italic">Burayı ben yönetiyorum!</span> Bellamy şimdi içeriye kendi anahtarlığıyla girdiklerini anlıyordu.</p>

  <p class="calibre2">Güçlü kollar onu kapıdan geçirip, aşina olduğu dolambaçlı bir yoldan yürüttü. Bu yerin ağır, rutubetli sıcaklığı genellikle onu rahatlatırdı. Ama bu akşam terletiyordu.</p>

  <p class="calibre2"><span class="italic">Burada ne işimiz var?!</span></p>

  <p class="calibre2">Birden Bellamy’yi durdurup, bir banka oturttular. Kaslı adam kelepçelerini açtıktan sonra hiç vakit kaybetmeden, onu arkasından banka bağladı.</p>

  <p class="calibre2">Kalbi hızla çarpan Bellamy, “Benden ne istiyorsunuz?” diye sordu.</p>

  <p class="calibre2">Tek duyduğu cevap, uzaklaşan botların ve kayarak kapanan cam kapının sesiydi.</p>

  <p class="calibre2">Sonra sessizlik oldu.</p>

  <p class="calibre2">Ölüm sessizliği.</p>

  <p class="calibre2"><span class="italic">Beni burada mı bırakacaklar?</span> Ellerini iplerden kurtarmaya çalışan Bellamy daha fazla terlemeye başlamıştı. <span class="italic">Gözbağımı bile çıkaramıyorum!</span></p>

  <p class="calibre2">“Yardım edin!” diye bağırdı. “Kimse yok mu?”</p>

  <p class="calibre2">Panikle seslense de, kimsenin duyamayacağını biliyordu. Orman diye bilinen bu dev cam oda, kapılar kapandığında kesinlikle hava geçirmiyordu.</p>

  <p class="calibre2"><span class="italic">Beni omumda bıraktılar</span>; diye düşündü. <span class="italic">Sabaha kadar beni kimse bulamayacak.</span></p>

  <p class="calibre2">Sonra sesi duydu.</p>

  <p class="calibre2">Güçlükle duyulmasına karşın, daha öncekilere hiç benzemeyen bu ses, Bellamy’yi dehşete düşürdü. <span class="italic">Bir şey nefes alıyor. Çok yakınımda.</span></p>

  <p class="calibre2">Bankta yalnız değildi.</p>

  <p class="calibre2">Kibrit o kadar yakınında ateş aldı ki, sıcaklığını yüzünde hissetti. Bellamy geri çekilirken içgüdüsel olarak kelepçelerine asıldı.</p>

  <p class="calibre2">Sonra aniden bir el yüzüne yaklaşıp, gözbağını çözmeye başladı.</p>

  <p class="calibre2">Karşısındaki alev, Bellamy’nin yüzünün birkaç santim ötesinde, dudağından sarkıttığı sigarayı yakan Inoue Sato’nun siyah gözlerinde yansıyordu.</p>

  <p class="calibre2">Cam tavandan içeri süzülen ay ışığında Sato, ona öfkeyle baktı. Onun korktuğunu görmek hoşuna gitmişti.</p>

  <p class="calibre2">Kibriti sallayarak söndüren Sato, “Evet, Bay Bellamy,” dedi. “Nereden başlasak?”</p>

  <p class="calibre3" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_77"></div>
</body>
</html>
