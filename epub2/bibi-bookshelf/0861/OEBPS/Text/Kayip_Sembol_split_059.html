<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kayıp Sembol</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" id="filepos533597"><span class="calibre6"><span class="bold"><span class="calibre12">51. BÖLÜM</span></span></span></p>

  <p class="calibre2">Katherine Solomon her zaman ihtiyatlı bir sürücü olmuştu ama şimdi, Suitland Yolu’nda Volvo’suyla saatte yaklaşık yüz elli kilometre hızla son sürat ilerliyordu. Girdiği panik etkisini yitirmeye başlayana kadar, yaklaşık iki kilometre boyunca ayağı gaz pedalına kilitli kalmıştı. Şimdiyse kontrol edemediği titremesinin sadece korkudan kaynaklanmadığını anlıyordu.</p>

  <p class="calibre2"><span class="italic">Donuyorum.</span></p>

  <p class="calibre2">Kırık camdan içeri dolan dondurucu hava, vücudunu kutup rüzgârı gibi tokatlıyordu. Çoraplı ayaklarını hissetmiyordu. Yolcu koltuğunun altında bulundurduğu yedek ayakkabılara uzandı. Bunu yaparken, boynuna asılan güçlü elin çürüttüğü yerde korkunç bir acı hissetti.</p>

  <p class="calibre2">Arabanın camını kırıp içeri elini sokan adamın, Katherine’in Dr. Abaddon olarak tanıdığı sarışın beyefendiyle hiç ilgisi yoktu. Gür saçları ve pürüzsüz, bronz teni kaybolmuştu. Tıraşlı başı, çıplak göğsü ve makyajı sıyrılmış yüzü, dövmelerden oluşan ürkütücü bir deseni ortaya çıkarmıştı.</p>

  <p class="calibre2">Camının dışında uğuldayan rüzgârla birlikte o sesin bir kez daha kulağına fısıldadığını duydu. <span class="italic">Katherine, seni yıllar önce öldürmeliydim... anneni öldürdüğüm akşam.</span></p>

  <p class="calibre2">Hiç kuşkusu kalmayan Katherine tekrar ürperdi. <span class="italic">Oydu.</span> Gözlerindeki şeytani bakışı hiç unutmamıştı. Ağabeyinin onu öldürdüğünü haber veren tek el silah sesini ve adamın, çıkıntılı kayaların üstünden aşağıdaki donmuş nehre düşmesini unutmamıştı. Adam buzun içine düşmüş ve bir daha yüzeye çıkmamıştı. Müfettişlerin haftalarca aramalarına rağmen ceset bulunamamış, sonunda akıntıyla Chesapeake Körfezi’ne sürüklendiğine karar verilmişti.</p>

  <p class="calibre2">Artık <span class="italic">yanıldıklarını</span> biliyordu. <span class="italic">Hâlâ yaşıyor.</span></p>

  <p class="calibre2"><span class="italic">Ve geri döndü.</span></p>

  <p class="calibre2">Katherine, anılan canlanırken bir acı duydu. Neredeyse on yıl önceydi. Noel günü. Katherine, Peter ve anneleri -tüm ailesi- Potomac’taki büyük taş malikânelerinde toplanmışlardı. Malikâne, içinden kendi nehri geçen sekiz yüz bin metrekarelik ağaçlıklı bir araziye kurulmuştu.</p>

  <p class="calibre2">Gelenek haline getirdikleri gibi anneleri mutfakta gayretle çalışmış, iki çocuğuna yemek pişirmekten keyif almıştı. Yetmiş beş yaşındaki Isabel Solomon eli bol bir aşçıydı ve bu akşam fırında geyik etinin, bayır turbu sosunun ve sarımsaklı patates püresinin ağzı sulandıran kokuları bütün eve yayılmıştı. Anneleri ziyafeti hazırlarken, Katherine ve Peter, Katherine’in son tutkusunu -Noetik Bilim adlı yeni bir alan- tartışarak serada oturuyorlardı. Modern parçacık fiziği ile antik gizemciliğin benzersiz bir karışımı olan Noetik, Katherine’in hayal gücünü ele geçirmişti.</p>

  <p class="calibre2"><span class="italic">Felsefeyle tanışan fizik.</span></p>

  <p class="calibre2">Katherine, Peter’a hayal ettiği bazı deneylerden bahsetmiş ve ağabeyinin bakışlarından, konunun ilgisini çektiğini anlamıştı. Katherine özellikle bu Noel, ağabeyine düşünecek olumlu bir şey vermekten hoşnuttu, çünkü bu tatil, korkunç bir trajedinin acısını hatırlatıyordu.</p>

  <p class="calibre2"><span class="italic">Peter’ın oğlu, Zachary.</span></p>

  <p class="calibre2">Katherine’in yeğeninin yirmi birinci doğum günü sonuncusu olmuştu. Aile bir kâbus yaşamıştı. Ağabeyi gülmeyi yeni yeni öğrenmeye başlıyordu.</p>

  <p class="calibre2">Zachary geç olgunlaşan, zayıf ahlaklı, uyumsuz, asi ve öfkeli bir ergen olmuştu. Ailesi onu sevgi ve ayrıcalıklarla büyüttüğü halde o, Solomon “müessesesinden” ayrılmaya kararlı gibi görünüyordu. Hazırlık okulundan atılmış, çeşitli “ünlülerle” partiden partiye koşmuş ve ailesinin tüm imkânlarını sunarak ona sevgi dolu bir koruma sağlama gayretlerinden uzak durmuştu.</p>

  <p class="calibre2"><span class="italic">Peter’ın kalbini kırdı.</span></p>

  <p class="calibre2">Zachary’nin on sekizinci doğum gününden kısa bir süre önce Katherine, annesi ve ağabeyiyle oturup, Zachary’ye miras hakkını vermek için olgunlaşmasını bekleyip beklememek üzerine yaptıkları tartışmayı dinlemişti. Ailede asırlardır süregelen geleneğe göre, her Solomon çocuğuna on sekizinci yaşma bastığında Solomon zenginliğinden cömert bir pay verilirdi. Solomon’lar, mirasın bir kişinin hayatının sonunda değil, <span class="italic">başlangıcında</span> daha faydalı olacağına inanırdı. Bundan başka, hırslı genç nesle Solomon servetinden büyük paylar vermek, ailenin hanedan zenginliğinin arttırmasında anahtar rol oynardı.</p>

  <p class="calibre2">Ama bu kez Peter’ın annesi, sorunlu bir çocuğa bu kadar büyük paralar verilmesinin tehlikeli olduğunu söylüyordu. Peter aynı kanıda değildi. Ağabeyi, “Solomon mirası, bozulmaması gereken bir aile geleneğidir. Bu para Zachary’yi daha sorumlu davranmaya mecbur edebilir,” demişti.</p>

  <p class="calibre2">Ne yazık ki ağabeyi yanılıyordu.</p>

  <p class="calibre2">Zachary parayı alır almaz aileden kopmuş ve yanına hiçbir eşyasını almadan ortadan kaybolmuştu. Birkaç ay sonra magazin manşetlerinde boy göstermişti: MİRASYEDİ PLAYBOY AVRUPA SOSYETESİYLE.</p>

  <p class="calibre2">Magazin gazeteleri Zachary’nin şımarık uçarılıklarını yayınlamaktan zevk alıyordu. Yatlarda yapılan çılgın partilerin ve disko sarhoşlarının fotoğrafları Solomon’ların kolay hazmedebileceği bir şey değildi. Ama gazeteler Zachary’nin Doğu Avrupa’da şuurdan geçerken üstünde kokainle yakalandığı haberini verdiklerinde, şımarık çocuğun fotoğrafları acıklıdan korkutucuya dönüşmüştü: MİLYONER SOLOMON TÜRK HAPİSHANESİNDE.</p>

  <p class="calibre2">Hapishanenin Soğanlık’ta olduğunu öğrenmişlerdi. Burası, İstanbul’un Kartal ilçesinde, acımasız bir F-tipi cezaeviydi. Oğlunun güvenliğinden endişe eden Peter Solomon, onu almak için Türkiye’ye gitmişti. Katherine’in perişan haldeki ağabeyi, Zachary’yi ziyaret etmesine müsade edilmeden, elleri boş dönmüştü. Tek sevindirici haber, ABD Dışişleri Bakanlığındaki nüfuzlu tanıdıklarının, Zachary’nin en kısa sürede iade edilmesi için çalıştıklarıydı.</p>

  <p class="calibre2">Fakat iki gün sonra Peter’a dehşet verici bir uluslararası telefon gelmişti. Ertesi sabah manşetlerde şöyle yazıyordu: SOLOMON VÂRİSİ HAPİSHANEDE ÖLDÜRÜLDÜ.</p>

  <p class="calibre2">Hapishane fotoğrafları korkunçtu ve medya, Solomon’ların özel defin töreninden sonra bile bunları umursamazca yayınlamıştı. Peter’ın eşi, Zachary’yi kurtaramadığı için kocasını asla affetmemiş ve evlilikleri altı ay sonra bitmişti. Peter o zamandan beri yalnızdı.</p>

  <p class="calibre2">Katherine, Peter ve anneleri Isabel, ancak yıllar sonra Noel için yeniden bir araya gelmişlerdi. Aile üzüntüyü hâlâ hissediyor olsa da acısı geçen yıllarla birlikte gitgide hafifliyordu. Şimdi anneleri geleneksel ziyafetlerini hazırlarken, tencerelerle tavaların çıkardığı tatlı tıngırtılar mutfaktan yankılanıyordu. Dışarıdaki serada oturan Katherine ve Peter, fırınlanmış Brie peyniri yerken, huzurlu bir tatil sohbeti yapıyorlardı.</p>

  <p class="calibre2">Sonra hiç beklenmedik bir ses duyuldu.</p>

  <p class="calibre2">Neşeli bir ses arkalarından, “Selam Solomon’lar,” dedi.</p>

  <p class="calibre2">Şaşıran Katherine ile ağabeyi, başlarını çevirdiklerinde iriyarı birinin seradan içeri girdiğini gördüler. Adam, şeytani bir vahşetle parıldayan gözleri hariç, tüm yüzünü örten bir kar maskesi takmıştı.</p>

  <p class="calibre2">Peter bir anda ayağa fırladı. “Kimsin sen?! Buraya nasıl girdin?!” “Hapisteki küçük oğlun Zachary’yi tanıyordum. Bana bu anahtarın nerede saklandığını o söyledi.” Yabancı, eski bir anahtarı kaldırıp canavar gibi sırıtmıştı. “Onu sopayla öldürmeden hemen önce.”</p>

  <p class="calibre2">Peter’ın ağzı açık kalmıştı.</p>

  <p class="calibre2">Doğrudan Peter’ın göğsüne nişan alan bir silah belirdi. “Otur!”</p>

  <p class="calibre2">Peter sandalyesine geri çöktü.</p>

  <p class="calibre2">Adam odada gezinirken Katherine olduğu yerde kalmıştı. Adamın maskesinin altındaki gözleri, kuduz bir hayvanınki kadar vahşiydi.</p>

  <p class="calibre2">“Hey!” diye bağıran Peter, adeta mutfaktaki annelerini uyarmaya çalışıyordu. “Her kimsen, istediğin şeyi al ve git buradan!”</p>

  <p class="calibre2">Adam silahı Peter’ın göğsüne doğrulttu. “Peki sence ne istiyorum?” Solomon, “Sen ne kadar istediğini söyle,” dedi. “Evde para bulundurmuyoruz ama...”</p>

  <p class="calibre2">Canavar kahkaha attı. “Bana hakaret etme. Para için gelmedim. Bu akşam Zachary’nin diğer doğum hakkını almaya geldim.” Sırıttı. “Bana piramitten bahsetti.”</p>

  <p class="calibre2">Katherine dehşetle karışık bir şaşkınlık içinde, <span class="italic">piramit mi,</span> diye düşündü. <span class="italic">Ne piramidi?</span></p>

  <p class="calibre2">Ağabeyi karşı çıktı. “Neden bahsettiğini bilmiyorum.”</p>

  <p class="calibre2">“Bana aptalı oynama! Zachary bana çalışma odandaki kasada neyi sakladığını söyledi. Onu istiyorum. Şimdi.”</p>

  <p class="calibre2">Peter, “Zachary bunları kafası karışıkken söylemiştir,” dedi. “Senin neden bahsettiğini bilmiyorum!”</p>

  <p class="calibre2">“Bilmiyor musun?” Saldırgan dönüp, silahını Katherine’in yüzüne doğrulttu. “Peki ya şimdi?”</p>

  <p class="calibre2">Peter’ın gözleri dehşetle açıldı. “Bana inanmalısın! Ne istediğini bilmiyorum!”</p>

  <p class="calibre2">Silahıyla hâlâ Katherine’e nişan almakta olan adam, “Bana bir daha yalan söyleme,” dedi. “Yemin ederim onu senden alırım.” Gülümsedi. “Ve Zachary’nin anlattığına göre, küçük kız kardeşin senin için her şeyden daha değerliymiş...”</p>

  <p class="calibre2">İçeriye Peter’ın Browning Citori tüfeğiyle giren anneleri, “Neler oluyor?!” diye bağırdı. Adamın göğsüne nişan almıştı. Saldırgan ona doğru dönünce, yetmiş beş yaşındaki girişken kadın hiç vakit kaybetmedi. Sağır edici bir patlamayla saçmaları ateşledi. Geriye doğru sendeleyen saldırgan, silahıyla tüm yönlere ateş ederek camları parçaladı. Yere düşerken cam kapıyı kırdı ve silahı elinden düşürdü.</p>

  <p class="calibre2">Hemen harekete geçen Peter, yerdeki silaha atıldı. Katherine yere düşmüştü, Bayan Solomon onun yanına koşup çömeldi. “Tanrım, yaralandın mı?!”</p>

  <p class="calibre2">Girdiği şokun etkisiyle sessizleşen Katherine başını iki yana salladı. Maskeli adam, kırık cam kapının dışında ayağa kalktı ve yan tarafını tutarak ağaçlara doğru koşmaya başladı. Peter Solomon, annesiyle kız kardeşinin durumunu anlamak için arkasına baktı ve iyi olduklarını görünce, silahla birlikte kapıdan çıkıp, saldırganın peşinden koşmaya başladı.</p>

  <p class="calibre2">Katherine’in annesi elini tutarken titriyordu. “Tanrı’ya şükürler olsun iyisin.” Sonra birden geri çekildi. “Katherine? Kanaman var! Kan var! Yaralanmışsın!”</p>

  <p class="calibre2">Katherine kanı gördü. Çok kan vardı. Her tarafı kan içindeydi. Ama acı hissetmiyordu.</p>

  <p class="calibre2">Annesi kendinden geçmişçesine Katherine’in vücudunda yaranın yerini aradı. “Neresi acıyor?”</p>

  <p class="calibre2">“Anne, bilmiyorum, hiçbir şey hissetmiyorum!”</p>

  <p class="calibre2">Ardından, kanın kaynağını görünce Katherine buz kesti. “Anne, ben değilim...” Annesinin beyaz saten bluzunun yan tarafını işaret etti. Kanın aktığı yerde küçük bir delik olduğu görünüyordu. Annesi bakışlarını aşağı indirirken son derece şaşkındı. Ürküp geriye doğru çekildiğinde adeta acıyı yeni hissetmeye başlamıştı.</p>

  <p class="calibre2">“Katherine?” Sesi sakindi ama birden yetmiş beş yılın yükünü yansıtmaya başlamıştı. “Ambulans çağırman gerekiyor.”</p>

  <p class="calibre2">Katherine telefona koşup yardım çağırdı. Seraya geri döndüğünde annesini bir kan gölünün içinde hareketsiz yatarken buldu. Yanına koşup yere çömeldi ve annesini kollarına aldı.</p>

  <p class="calibre2">Ağaçlıklardan gelen silah sesini duyduğunda, aradan ne kadar zaman geçtiğini bilmiyordu. Sonunda seranın kapısı açıldı ve ağabeyi Peter, çılgına dönmüş gözlerle, elindeki silahla hızla içeri girdi. Annesinin cansız bedenine sarılan Katherine’in hıçkırdığını görünce, yüzü kederle buruştu. Serada yankılanan çığlık, ömrü boyunca unutamayacağı bir sesti.</p>

  <p class="calibre3" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_59"></div>
</body>
</html>
