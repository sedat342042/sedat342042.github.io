<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kayıp Sembol</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" id="filepos131468"><span class="calibre6"><span class="bold"><span class="calibre12">13. BÖLÜM</span></span></span></p>

  <p class="calibre2">Kongre Binası’ndaki Rotunda -tıpkı St. Peter Bazilikası gibi- Robert Langdon’ı şaşırtmanın bir yolunu daima bulurdu. Aslında bu salonun, Özgürlük Anıtı’nın rahatça sığabileceği büyüklükte olduğunu biliyordu, ama nedense Rotunda, sanki içeride ruhlar varmış gibi ona daima daha geniş ve daha kutsal gelirdi. Ne var ki bu akşam sadece kargaşa vardı.</p>

  <p class="calibre2">Kongre Binası’nın polisleri, çılgına dönmüş turistleri ayakaltından uzaklaştırmaya çabalarken, bir yandan da Rotunda’yı kapatıyorlardı. Küçük çocuk hâlâ ağlıyordu. Parlak bir ışık patlayınca -bir turist, elin fotoğrafını çekiyordu- görevliler hemen adamı gözaltına alıp kamerasına el koydular ve onu oradan uzaklaştırdılar. Bu karmaşa sırasında Langdon kendinden geçmiş bir halde kalabalığın arasından sıyrılarak, ileri doğru hareket ettiğini ve ele doğru yaklaştığını hissetti.</p>

  <p class="calibre2">Peter Solomon’ın kesilmiş sağ elinin bileği, küçük bir tahta ayaklığın sivri ucuna geçirilmişti. Parmakların üçü kıvrılarak kapanmış, baş ve işaret parmakları ise açık bir pozisyonda yukarıdaki kubbeyi gösteriyordu.</p>

  <p class="calibre2">Bir yetkili, “Herkes geri çekilsin!” diye bağırdı.</p>

  <p class="calibre2">Langdon şimdi, bilekten aşağı akıp, tahta tabanlıkta biriken kurumuş kam görebilecek kadar yalandaydı. <span class="italic">Ölüm sonrası yaralar kanamaz... demek ki Peter yaşıyor.</span> Langdon rahatlamakla kusmak arasında bocaladı. <span class="italic">Peter’in eli hayattayken mi kesildi?</span> Safra suyu boğazına kadar yükseldi. Sevgili dostunun bu eli nice kereler Langdon’la tokalaşmak veya onunla kucaklaşmak için uzattığını hatırladı.</p>

  <p class="calibre2">Langdon birkaç saniye boyunca zihninin, ekranı karlı ayarsız bir televizyon gibi boş kaldığını hissetti. İlk gelen görüntü hiç beklenmedik bir şeydi.</p>

  <p class="calibre2"><span class="italic">Bir taç... ve bir yıldız.</span></p>

  <p class="calibre2">Langdon çömelerek Peter’ın baş ve işaret parmaklarının uçlarına baktı. <span class="italic">Dövme mi?</span> İnanılmazdı ama, bunu Peter’a yapan canavar, görünüşe bakılırsa parmak uçlarına minik dövmeler yapmıştı.</p>

  <p class="calibre2">Başparmakta taç, işaretparmağında yıldız.</p>

  <p class="calibre2"><span class="italic">Olamaz.</span> Langdon’ın aniden durumu anlamasına sebep olan semboller, zaten dehşet verici bu manzarayı adeta bir hayal âlemine taşıyordu. Bu semboller tarih boyunca pek çok kereler yan yana ve aynı yerde - bir elin parmak uçlarında- görülmüştü. Antik dünyanın en imrenilen, en gizli ikonlarıydı.</p>

  <p class="calibre2"><span class="italic">Gizemler Eli.</span></p>

  <p class="calibre2">Bu ikona arak pek rastlanmıyordu, ama tarihte güçlü bir çağrıyı sembolize etmişti. Langdon karşısında duran acayip esere anlam vermeye çalıştı. <span class="italic">Birisi Peter’ın elinden Gizemler Eli’ni yaratmış.</span> Akıl alır gibi değildi. Geleneksel olarak bu ikon taşa ya da tahtaya oyulur veya çizilirdi. Langdon, Gizemler Eli’nin gerçek insan etinden yapıldığını daha önce hiç duymamıştı. Temeline tamamen aykırıydı.</p>

  <p class="calibre2">Langdon’ın arkasından bir görevli, “Bayım,” dedi. “Lütfen geri çekilin.”</p>

  <p class="calibre2">Langdon, onu hayal meyal duyabiliyordu. Kıvrılmış üç parmağın uçlarını göremese de bunların kendilerine mahsus işaretleri taşıdıklarından emindi. Gelenek böyleydi. Toplamda beş sembol. Bin yıl boyunca, Gizemler Eli’nin parmak uçlarındaki semboller hiç değişmemişti... elin tasvir ettiği amaç da öyle.</p>

  <p class="calibre2"><span class="italic">Bu el... bir daveti temsil ediyor.</span></p>

  <p class="calibre2">Langdon onu buraya getiren adamın sözlerini hatırlayınca ürperdiğini hissetti. <span class="italic">Profesör, bu akşam hayatınızın davetini alıyorsunuz.</span> Eski zamanlarda Gizemler Eli, dünyadaki en gizli davet olarak anlamlandırılırdı. Bu ikonu almak, seçkin bir gruba, yani tüm çağların gizli bilgeliğini muhafaza ettiklerini söyleyenlere katılmak için çağrılmak demekti. Davet büyük bir şeref olmakla birlikte, üstadın bu gizli bilgeliği öğrenmeye layık olduğunuzu düşündüğü anlamına da gelirdi. <span class="italic">Üyeye uzatılan üstat eli.</span></p>

  <p class="calibre2">Elini sert bir şekilde Langdon’ın omzuna koyan görevli, “Bayım,” dedi. “Hemen geri çekilmeniz gerekiyor.”</p>

  <p class="calibre2">Langdon, “Bunun ne anlama geldiğini biliyorum,” diyebildi. “Size yardımcı olabilirim.”</p>

  <p class="calibre2">Görevli, “Hemen!” dedi.</p>

  <p class="calibre2">“Arkadaşımın başı dertte. Bizim...”</p>

  <p class="calibre2">Langdon güçlü kolların kendisini yukarı doğru çekip, elden uzaklaştırdığını hissetti. Karşı koyamayacak kadar bitkin hissettiğinden, kendini bıraktı. Resmi bir davet gönderilmişti. Birisi Langdon’ı, Antik Gizemleri ve gizli bilgiyi açığa çıkaracak eski bir kapının kilidini açması için çağırıyordu.</p>

  <p class="calibre2">Ama tüm bunlar saçmalıktı.</p>

  <p class="calibre2"><span class="italic">Bir delinin hayalleri.</span></p>

  <p class="calibre2"><span class="italic">&nbsp;</span></p>

  <div class="mbppagebreak" id="calibre_pb_21"></div>
</body>
</html>
