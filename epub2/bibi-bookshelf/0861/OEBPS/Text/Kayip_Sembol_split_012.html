<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kayıp Sembol</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" id="filepos48951"><span class="calibre6"><span class="bold"><span class="calibre12">4. BÖLÜM</span></span></span></p>

  <p class="calibre2">ABD Kongre Binası, şehir planlamacısı Pierre L’Enfant’ın “anıtın kaidesi” diye tasvir ettiği yüksek bir plato üzerindeki Ulusal Park’ın doğu ucunda şahane bir biçimde durur. Devasa Kongre Binası’nın uzunluğu iki yüz otuz metre, derinliği yüz yedi metredir. On altı dönümden fazla yer kaplayan binanın beş yüz kırk bir odası bulunmaktadır. Neoklasik mimarisi özenli bir şekilde, Amerika’nın kurucularına yeni cumhuriyetin kanunlarını ve kültürünü yaratmakta ilham kaynağı olan antik Roma ihtişamını yansıtmaktadır.</p>

  <p class="calibre2">Kongre Binası’na giren turistlerin yeni güvenlik kontrol noktası, Kongre Binası Kubbesi’ni çevreleyen muhteşem pencerenin alanda, kısa süre önce tamamlanan yeraltı ziyaretçi merkezindeydi. Yeni işe alman güvenlik görevlisi Alfonso Nuñez, kontrol noktasına yaklaşan erkek ziyaretçiyi dikkatle inceledi. Kafası tıraşlı olan adam, binaya girmeden önce telefon görüşmesini tamamlarken lobide oyalanıyordu. Sağ kolu askıdaydı ve yürürken hafif topallıyordu. Üzerindeki ordu-donanma mensuplarına mahsus eskimiş paltoyla, tıraşlı başı birleşince Nuñez, onun asker olduğunu tahmin etti. ABD Ordusu’nda hizmet verenler Washington’a en sık gelen ziyaretçilerdi.</p>

  <p class="calibre2">Tek başına gelen tüm erkek ziyaretçilere uygulanan güvenlik protokolünü tatbik eden Nuñez, “İyi akşamlar bayım,” dedi.</p>

  <p class="calibre2">“Merhaba,” diyen ziyaretçi neredeyse bomboş olan girişe göz gezdirdi. “Sessiz bir akşam.”</p>

  <p class="calibre2">Nuñez, “NFC şampiyonluk maçları,” diye cevap verdi. “Bu akşam herkes Redskins’i izliyor.” Nuñez de bunu yapmayı dilerdi ama işteki ilk ayıydı ve kısa çöpü o çekmişti. “Metal nesneleri kutuya bırakın lütfen.”</p>

  <p class="calibre2">Ziyaretçi uzun paltosunun ceplerini iş gören tek eliyle karıştırırken Nuñez, onu dikkatle izledi. İnsani içgüdüler yaralılarla kötürümlere özel ayrıcalıklar tanırdı, ama Nuñez bu içgüdüleri bastırmanın eğitimini almıştı.</p>

  <p class="calibre2">Ziyaretçi, cebindeki bozukluklar, anahtarlar ve birkaç telefondan oluşan alışılmış karışımı çıkarırken Nuñez bekledi. Adamın kalın bandajlara sarılmış yaralı eline bakarken, “Burkuldu mu?” diye sordu.</p>

  <p class="calibre2">Kel adam başını onaylarcasına salladı. “Buzda kaydım. Bir hafta önce. Hâlâ feci acıyor.”</p>

  <p class="calibre2">“Bunu duyduğuma üzüldüm. Şuradan geçin lütfen.”</p>

  <p class="calibre2">Ziyaretçi, dedektörün altından topallayarak geçerken aygıt itiraz ederek vınladı.</p>

  <p class="calibre2">Ziyaretçi kaşlarını çattı. “Ben de bundan korkuyordum. Bu bandajların altında yüzüğüm var. Parmağım çok şişmişti çıkaramadık, bu yüzden doktorlar üzerinden sardılar.”</p>

  <p class="calibre2">Nuñez, “Sorun değil,” dedi. “El dedektörüyle bakarım.”</p>

  <p class="calibre2">Nuñez metal dedektörünü ziyaretçinin sargılı elinin üstünden geçirdi. Beklendiği gibi, bulduğu tek metal adamın yaralı yüzükparmağının üzerindeki büyük kütleydi. Nuñez acele, etmeden metal dedektörüyle adamın kol askısı ve parmaklarının her bir köşesini taradı. Müdürünün binanın güvenlik merkezindeki kapalı devre sisteminden, büyük ihtimalle kendisini izlediğini biliyordu ve bu işe ihtiyacı vardı. <span class="italic">Dikkatli olmakta fayda var.</span> Dedektörü dikkatlice adamın askısından içeri kaydırdı.</p>

  <p class="calibre2">Ziyaretçi acıyla geri çekildi.</p>

  <p class="calibre2">“Üzgünüm.”</p>

  <p class="calibre2">Adam, “Önemli değil,” dedi. “Bugünlerde fazla dikkatli olunmuyor.” “Gerçekten de öyle.” Nuñez, adamdan hoşlanmıştı. Tuhaftır ki bu, yaptığı işte çok şey ifade ediyordu, insani içgüdüler, Amerika’nın terörizme karşı ilk sırada gelen savunmasıydı. İnsani içgüdülerin, dünyadaki tüm elektronik cihazlardan çok daha güçlü dedektör olduğu ispat edilmiş bir gerçekti. Güvenlik kitaplarından biri buna, <span class="italic">korku duygusunun hediyesi</span> diyordu.</p>

  <p class="calibre2">Bu vakada Nuñez’in içgüdüleri korku duymasına sebep olacak hiçbir şey söylemiyordu. Şimdi çok yakın durduklarından, fark ettiği tek tuhaflık, sert görünüşlü bu adamın yüzüne bir tür bronzlaştırıcı veya kapatıcı makyaj uygulamış olmasıydı. <span class="italic">Her neyse. Kışın soluk görünmek kimsenin hoşuna gitmez.</span></p>

  <p class="calibre2">Taramasını bitirip, dedektörü kapatan Nuñez, “Geçebilirsiniz,” dedi. “Teşekkürler.” Adam kutudan eşyalarını toplamaya başladı.</p>

  <p class="calibre2">O bunu yaparken Nuñez, adamın sargıların altından çıkan iki parmağında da dövme olduğunu fark etti; işaretparmağının ucunda bir taç, başparmağındaysa yıldız işareti vardı. Parmak uçları dövme yapmak için acı verici bir yer gibi görünse de Nuñez, <span class="italic">galiba bugünlerde herkes dövme yaptırıyor,</span> diye düşündü. “Şu dövmeler canını acıtıyor mu?”</p>

  <p class="calibre2">Bakışlarını parmak uçlarına indiren adam kendi kendine güldü. “Sandığınızdan daha az.”</p>

  <p class="calibre2">Nuñez, “Şanslıymışsınız,” dedi. “Benimki çok acıttı. Acemi birliğindeyken sırtıma bir denizkızı yaptırmıştım.”</p>

  <p class="calibre2">“Denizkızı mı?” Kel adam kendi kendine güldü.</p>

  <p class="calibre2">Utanarak, “Evet,” dedi. “Gençlikte yapılan hatalar.”</p>

  <p class="calibre2">Kel adam, “Seni anlıyorum,” diye cevap verdi. “Ben de gençliğimde büyük bir hata yaptım. Şimdi her sabah onunla birlikte uyanıyorum.”</p>

  <p class="calibre2">Adam uzaklaşırken ikisi de kahkaha atıyordu.</p>

  <p class="calibre2">Nuñez’in yarandan geçip. Kongre Binası’na çıkan yürüyen merdivene binen Mal’akh, <span class="italic">çocuk oyunu,</span> diye düşündü. İçeri girmek beklediğinden daha kolay olmuştu. Yüzündeki ve ellerindeki makyaj vücudundaki dövmeleri saklarken, hantal yürüyüşü ve şişirilmiş göbeği de gerçek fiziğini gizlemişti. Ama asıl deha, binaya soktuğu etkili nesneyi gizleyen kol askısındaydı.</p>

  <p class="calibre2"><span class="italic">Aradığımı bulmama yardım edebilecek tek adama benden bir hediye.</span></p>

  <p class="calibre2"><span class="italic">&nbsp;</span></p>

  <div class="mbppagebreak" id="calibre_pb_12"></div>
</body>
</html>
