<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kayıp Sembol</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" id="filepos405588"><span class="calibre6"><span class="bold"><span class="calibre12">37. BÖLÜM</span></span></span></p>

  <p class="calibre2">Mal’akh daha önce de ürkütücü yerler görmüştü ama çok azı 3. Bölme’nin olağanüstü dünyasıyla kıyaslanabilirdi. Bu büyük oda, sanki çılgın bir bilim adamı, Walmart’taki tüm malları satın alıp bütün raflarını her türlü şekil ve ebatta kavanozlarla doldurmuş gibi görünüyordu. Karanlık oda gibi ışıklandırılmış bu yer, rafların altından yukarı yayılıp, etanol dolu konteynerleri aydınlatan “emniyet lambalarının” kırmızımsı buğusuyla boyanmıştı. Koruyucu kimyasalların hastane kokusu mide bulandırıcıydı.</p>

  <p class="calibre2">Trish, “Bu bölme yirmi binden fazla türe ev sahipliği yapıyor,” diyordu. “Balıklar, kemirgenler, memeliler, sürüngenler...”</p>

  <p class="calibre2">Sesinden sinirlerinin gerildiği anlaşılan Mal’akh, “Umarım hiçbiri yaşamıyordur,” dedi.</p>

  <p class="calibre2">Kız kahkaha attı. “Evet evet. Hiçbiri yaşamıyor. İtiraf etmeliyim ki, işe başladıktan sonra buraya girmeye altı ay cesaret edemedim.”</p>

  <p class="calibre2">Mal’akh sebebini anlayabiliyordu. Baktığı her yerde ölü yaşam biçimlerini -semender, denizanası, fareler, böcekler, kuşlar ve tanımlayamadığı diğer türler- içeren numune kavanozları vardı. Bu koleksiyon kendi başına yetmezmiş gibi, hassas numuneleri uzun süre ışığa maruz kalmaktan koruyan kırmızı ışık ziyaretçiye, cansız yaratıkların karanlıkta toplandığı, dev bir akvaryumun içindeymiş hissini veriyordu.</p>

  <p class="calibre2">Mal’akh’ın hayatında gördüğü en çirkin balığın durduğu pleksiglas konteyneri işaret eden kız, “Bu kolekant,” dedi. “Dinozorlarla birlikte nesillerinin tükendiği sanılıyordu, ama birkaç yıl önce Afrika açıklarında yakalandı ve Smithsonian’a bağışlandı.”</p>

  <p class="calibre2">Kızın söylediklerini pek dinlemeyen Mal’akh. <span class="italic">aman ne şanslısınız,</span> diye düşündü. Duvarlarda güvenlik kamerası arıyordu. Giriş kapısının üstüne yerleştirilmiş sadece bir kamera gördü, ki burası içeri girmenin tek yolu olduğundan hiç de şaşırtıcı değildi.</p>

  <p class="calibre2">Trish. onu pencereden gördüğü dev tankın yanına götürürken, “Ve iştebu da görmek istediğiniz şey...” dedi. “En uzun örneğimiz.” Yeni bir arabayı sunan gösteri hostesi gibi kolunu iğrenç yaratığa doğru uzattı. “Architeuthis.”</p>

  <p class="calibre2">Mürekkepbalığının bulunduğu tank, sanki bir dizi cam telefon kulübesi yan yatırılıp, uç uca eklenmiş gibi görünüyordu. Uzun ve şeffaf pleksiglas tabutun, korkunç, soluk ve biçimsiz bir görüntüsü vardı. Mal’akh bakışlarını soğan şeklindeki kesemsi kafaya ve basketbol topu büyüklüğündeki gözlere indirdi. “Kolekantınız yakışıklı görünüyor,” dedi.</p>

  <p class="calibre2">“Bir de ışıkları yanınca görün.”</p>

  <p class="calibre2">Trish tankın uzun kapağını iterek açtı. Tankın içine uzanıp, sıvı yüzeyinin hemen üstündeki bir düğmeyi yukarı kaldırırken, etanol dumanları dışarı çıktı. Tankın altındaki floresan ışıklar titreşerek yandı. Şimdi architeuthis tüm ihtişamıyla parıldıyordu; çürümeye yüz tutmuş kaygan dokunaçlar ve keskin vantuzlara bağlı duran devasa bir kafa.</p>

  <p class="calibre2">Trish, architeuthis’in bir ispermeçet balinasını kavgada nasıl yendiğini anlatmaya başladı.</p>

  <p class="calibre2">Mal’akh’ın tek duyduğu boş laflardı.</p>

  <p class="calibre2">Vakti gelmişti.</p>

  <p class="calibre2">Trish Dunne, 3. Bölme’de her zaman biraz tedirginlik duyardı ama şu an hissettiği ürperti daha farklıydı.</p>

  <p class="calibre2">İçgüdüseldi. İlkeldi.</p>

  <p class="calibre2">Bu hissi göz ardı etmeye çalıştı ama daha da güçlenerek hemen geri döndü. Endişesinin kaynağını belirleyemese de içgüdüleri ona gitme vaktinin geldiğini söylüyordu.</p>

  <p class="calibre2">Tanka uzanıp ışığını kapatırken, “Her neyse, işte bu da mürekkepbalığıydı,” dedi. “Katherine’in yanına gitsek iyi...”</p>

  <p class="calibre2">Ağzının üstüne kapanan iri el, başını geriye çekti. Bedenini bir anda kavrayan güçlü kol, onu sert bir göğse bastırıyordu. Trish bir anlığına girdiği şok nedeniyle uyuşmuştu.</p>

  <p class="calibre2">Ardından korkuya kapıldı.</p>

  <p class="calibre2">Adam onun göğsünü yoklayarak, anahtar kartını kavradı ve hızla aşağı çekti. Kordon koparken ensesini yaktı. Anahtar kart yere, ayaklarının dibine düştü. Trish kurtulabilmek için mücadele etse de adamın ölçüleri ve gücüyle baş edecek yapıda değildi. Çığlık atmaya çalıştı ama adamın eli sıkıca ağzına bastırıyordu. Mal'akh eğilip, ağzını kızın kulağına bastırarak fısıldadı. “Elimi ağzından çektiğimde çığlık atmayacaksın, anlaşıldı mı?”</p>

  <p class="calibre2">Trish başını hızla sallarken, ciğerleri hava almak için can atıyordu. <span class="italic">Nefes alamıyorum.</span></p>

  <p class="calibre2">Adam elini ağzından çekince, Trish soluyarak derin nefesler almaya başladı.</p>

  <p class="calibre2">Nefes nefese, “Bırak beni!” dedi. “Sen ne halt ettiğini sanıyorsun?”</p>

  <p class="calibre2">Adam, “Bana PIN numaranı söyle,” dedi.</p>

  <p class="calibre2">Trish hiçbir şey anlamıyordu. <span class="italic">Katherine! İmdat! Kim bu adam?!</span> “Güvenlik seni görecek!” derken, kameraların görüş alanının dışında olduklarını <span class="italic">ve zaten hiç kimsenin seyretmediğini</span> biliyordu.</p>

  <p class="calibre2">Adam, “PIN numaran,” diye yineledi. “Anahtar kartınla uyumlu olan numara.”</p>

  <p class="calibre2">İçini buz gibi bir korku kaplayan Trish aniden dönüp, kıvranarak tek kolunu kurtardı ve adamın gözlerini tırmalamaya çalıştı. Parmakları adamın tenine değip yanağından aşağı kaydı. Trish’in tırnakladığı yerde dört koyu şerit açıldı. İşte o zaman adamın cildindeki koyu renkli şeritlerin kan olmadığını fark etti. Adam siyah dövmelerini kapatmak için makyaj yapmıştı.</p>

  <p class="calibre2"><span class="italic">Kim bu canavar?!</span></p>

  <p class="calibre2">Adam insanüstü bir güçle Trish’i döndürüp yukarı kaldırdı ve yüzünü etanole doğru çevirip, açık mürekkepbalığı tankından içeri itti. Dumanlar Trish’in burun deliklerini yaktı.</p>

  <p class="calibre2">Adam, “PIN numaran ne?” diye tekrar sordu.</p>

  <p class="calibre2">Gözleri yanan Trish, yüzünün hemen altındaki mürekkepbalığının soluk renkli etini görebiliyordu.</p>

  <p class="calibre2">Yüzünü sıvıya biraz daha yaklaştırarak, “Söyle,” dedi. “Numaran ne?”</p>

  <p class="calibre2">Şimdi boğazı yanıyordu. Nefes almakta zorlanırken, “Sıfır-sekiz-sıfır-dört!” dedi. “Bırak beni! Sıfır-sekiz-sıfır-dört!”</p>

  <p class="calibre2">Kızı biraz daha itince saçları etanole girdi. “Yalan söylüyorsan...”</p>

  <p class="calibre2">Trish öksürürken, “Yalan söylemiyorum!” dedi. “4 Ağustos! Doğum günüm!”</p>

  <p class="calibre2">“Teşekkürler Trish.”</p>

  <p class="calibre2">Güçlü elleri Trish’in başını daha sıkı kavradı ve ezici bir kuvvetle aşağı bastırarak, yüzünü tankın içine daldırdı. Keskin bir acı kızın gözlerini yaktı. Daha güçlü bastıran adam, Trish’in başını tamamen suya gömdü. Trish başının mürekkepbalığının kafasına değdiğini hissediyordu.</p>

  <p class="calibre2">Tüm gücünü toplayarak, başını tanktan çıkarmak için geriye doğru sıçramaya çalıştı. Ama güçlü eller hiç kıpırdamadı.</p>

  <p class="calibre2"><span class="italic">Nefes almalıyım!</span></p>

  <p class="calibre2">Sıvının altında, gözlerini veya ağzını açmamak için mücadele etti. Nefes alma güdüsünü bastırırken ciğerleri yanıyordu. <span class="italic">Hayır! Yapma!</span> Ama sonunda nefes alma refleksi onu yendi.</p>

  <p class="calibre2">Ağzı birden açıldı ve ciğerleri vücudunun ihtiyaç duyduğu oksijeni almak için genişledi. Yakıcı bir dalgayla etanol ağzından içeri aktı. Kimyasallar boğazından aşağı inerken, hiç hayal etmediği bir acı duydu. Neyse ki bu acı, dünyası kararana kadar sadece birkaç saniye sürdü.</p>

  <p class="calibre2">Tankın yanında duran Mal’akh, soluklanırken verdiği zarara baktı.</p>

  <p class="calibre2">Kadının cansız bedeni, yüzü hâlâ etanolun içinde, tankın kenarından sarkıyordu. Onu orada görünce, hayatı boyunca öldürdüğü diğer tek kadını hatırladı.</p>

  <p class="calibre2">Isabel Solomon.</p>

  <p class="calibre2"><span class="italic">Uzun zaman önceydi. Başka bir hayatta.</span></p>

  <p class="calibre2">Mal’akh, kadının cesedine baktı. Onu iri kalçalarından kavrayıp, mürekkepbalığı tankının kenarından aşağı kayıncaya kadar itti. Trish Dunne etanolun içine baş aşağı kaydı. Vücudunun geri kalanı da sıvının içine daldı. Dalgacıklar sonunda durulduğunda bedeni, dev deniz yaratığının üstünde cansızca yüzüyordu. Giysileri ağırlaşınca, karanlığın içine kayarak batmaya başladı. Trish Dunne’ın cesedi yavaş yavaş dev hayvanın üzerine yerleşti.</p>

  <p class="calibre2">Ellerini kurulayan Mal’akh, pleksiglas kapağı yerine koyup tankı kapattı.</p>

  <p class="calibre2"><span class="italic">Islak Bölme’nin artık yeni bir numunesi var.</span></p>

  <p class="calibre2">Trish’in anahtar kartını yerden alıp cebine attı: <span class="italic">0804</span></p>

  <p class="calibre2">Mal’akh, Trish’i lobide ilk gördüğünde işine yarayacağını anlamıştı. Daha sonra onun anahtar kartıyla şifresinin kendi garantisi olacağını fark etmişti. Eğer Katherine’in veri deposu Peter’ın söylediği kadar güvenli bir yerse, açması için Katherine’i ikna etmekte güçlük çekecekti. <span class="italic">Şimdi kendi anahtarım var.</span> Artık Katherine’i kendi isteklerine boyun eğdirmek için uğraşmayacağına seviniyordu.</p>

  <p class="calibre2">Mal’akh doğrulup ayağa kalkarken camda kendi yansımasını gördü. Makyajı bozulmuştu. Ama artık bunun önemi yoktu. Katherine farkına vardığında çok geç olacaktı.</p>

  <p class="calibre3" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_45"></div>
</body>
</html>
