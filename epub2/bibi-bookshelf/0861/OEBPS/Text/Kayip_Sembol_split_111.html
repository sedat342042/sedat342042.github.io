<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kayıp Sembol</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" id="filepos979829"><span class="calibre6"><span class="bold"><span class="calibre12">103. BÖLÜM</span></span></span></p>

  <p class="calibre2">İyi bir yüzücü olan Robert Langdon, hep boğulmanın nasıl bir his olduğunu merak etmişti. Şimdi bunu deneyimleyeceğini biliyordu. Nefesini pek çok insandan daha uzun süre tutabildiği halde, vücudunun havasızlığa şimdiden tepki gösterdiğini hissedebiliyordu. Kanında dolaşan karbondioksit, nefes alma içgüdüsünü çalıştırıyordu. <span class="italic">Nefes alına!</span> Her geçen saniye nefes alma güdüsü artıyordu. Kısa süre sonra, nefes tutmanın kırılma noktası denilen yere geleceğini biliyordu. Bu kritik anda kişi artık bilinçli olarak nefesini tutamazdı.</p>

  <p class="calibre2"><span class="italic">Kapağı aç!</span> Langdon’in içgüdüleri ona yumruklayıp, çırpınmasını söylüyordu ama kıymetli oksijeni bu şekilde harcamaması gerektiğini iyi biliyordu. Yapabileceği tek şey, yukarıdaki bulanık suya bakıp, ümit etmekti. Dışarıdaki dünya şimdi, pleksiglas pencereden görülen puslu bir ışıktan ibaretti. Kaslarının içi yanmaya başlayınca, hipoksinin başladığını anladı.</p>

  <p class="calibre2">Birden kendisine bakan güzel ve hayaletimsi bir yüz belirdi. Sıvı perdesinin ardında, yumuşak hatları adeta bir melek gibi görünen Katherine’di. Pleksiglas pencerede göz göze geldiklerinde, Langdon bir an için kurtulduğunu sandı. <span class="italic">Katherine!</span> Ama ardından, onun dehşet dolu boğuk çığlıklarını duyunca, onları esir alan adam tarafından tutulduğunu fark etti. Dövmeli canavar, başına geleceklere Katherine’in tanık olmasını istiyordu.</p>

  <p class="calibre2"><span class="italic">Katherine, üzgünüm...</span></p>

  <p class="calibre2">Bu garip, karanlık yerde sualtında kapana kısılan Langdon, hayatının son dakikaları olduğunu anlıyordu. Yakında yaşamı son bulacaktı... Şu anda... veya geçmişte olduğu... ya da gelecekte olacağı her şey sona eriyordu. Beyin ölümü gerçekleştiğinde, beynindeki tüm hatıralar, sahip olduğu tüm bilgilerle birlikte, kimyasal reaksiyonlara uğrayarak yok olacaktı.</p>

  <p class="calibre2">Bu sırada Robert Langdon, evrende ne kadar değersiz olduğunu fark etti. Daha önce hiç yaşamadığı yalnız ve gurur kırıcı bir histi. Nefes tutma kırılma noktasının yaklaştığını hissedince neredeyse mutlu oldu.</p>

  <p class="calibre2">O an gelmişti.</p>

  <p class="calibre2">Langdon’ın ciğerleri nefes almaya hazırlanarak çökerken, tuttuğu havayı püskürtmeye zorluyordu. Yine de nefesini bir süre daha tuttu. Son saniyesiydi. Ardından, elini daha fazla ateşe tutamayan bir adam gibi, kendini kaderin kucağına bıraktı.</p>

  <p class="calibre2">Refleks, mantığa galip gelmişti.</p>

  <p class="calibre2">Dudakları aralandı.</p>

  <p class="calibre2">Ciğerleri genişledi.</p>

  <p class="calibre2">Ve sıvı içine akmaya başladı.</p>

  <p class="calibre2">Göğsüne dolan acı, tahmininden daha kuvvetliydi. Sıvı ciğerlerine akarken yakıyordu. Bir anda acı, kafatasına sıçradı ve başı sanki mengeneyle eziliyor gibiydi. Kulaklarındaki gürültülü uğultunun arasından Katherine’in çığlıklarını duydu.</p>

  <p class="calibre2">Kör edici bir ışık parlaması oldu.</p>

  <p class="calibre2">Ve ardından karanlık geldi.</p>

  <p class="calibre2">Robert Langdon gitmişti.</p>

  <p class="calibre3" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_111"></div>
</body>
</html>
