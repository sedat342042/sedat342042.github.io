<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kayıp Sembol</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4" id="filepos205061"><span class="calibre6"><span class="bold"><span class="calibre12">19. BÖLÜM</span></span></span></p>

  <p class="calibre2">Başkan Inoue Sato, az önce duyduklarını özümsemeye çalışırken kollarını kavuşturmuş, şüpheyle bakan gözlerini Langdon’a dikmişti. “Eski bir kapıyı açmanızı istediğini mi söyledi? Bununla ne yapayım profesör?”</p>

  <p class="calibre2">Langdon hafifçe omuzlarını silkti. Yine midesi bulanmaya başlamıştı, arkadaşının kesik eline bakmamaya çalıştı. “Bana aynen bunları söyledi. Eski bir kapı... bu binada bir yerde gizliymiş. Ona herhangi bir kapıdan haberim olmadığını söyledim.”</p>

  <p class="calibre2">“Peki neden sizin bulabileceğinizi düşünüyor?”</p>

  <p class="calibre2">“Belli ki kaçığın biri,” <span class="italic">Yolu Peter’ın göstereceğini söylemişti.</span> Peter’in dik duran eline bakışlarını indiren Langdon, onu elinde tutan kimsenin kelimelerle oynadığı sadist oyunu düşününce fenalaştı. <span class="italic">Yolu Peter gösterecek.</span> Parmağın işaret ettiği yukarıdaki kubbeye daha önce bakmıştı. <span class="italic">Bir kapı mı? Yukarıda mı? Bu delilik.</span></p>

  <p class="calibre2">Sato’ya, “Beni arayan adam, bu akşam Kongre Binası’na geleceğimi bilen tek kişi oydu,” dedi. “Bu yüzden, bu akşam burada olduğumu size kim haber verdiyse, adamınız o. Bence...”</p>

  <p class="calibre2">Sato, “Haberleri nereden aldığım sizi hiç ilgilendirmez,” diyerek sözünü kesti. “Şu anda benim için öncelikli olan şey, bu adamla işbirliği yapmak. Ve elimdeki bilgilere göre, ona istediğini verebilecek tek kişi <span class="italic">sizsiniz. ”</span></p>

  <p class="calibre2">Hayal kırıklığı yaşayan Langdon, “Benim önceliğimse, arkadaşımı bulmak,” diye cevap verdi.</p>

  <p class="calibre2">Sabrının sınırlarını zorladığı açıkça anlaşılan Sato, derin bir nefes aldı. “Bay Solomon’ı bulmak istiyorsan, yapılacak tek bir şey var profesör... Onun nerede olduğunu bilen kişiyle işbirliği yapmak.” Sato saatine göz attı. “Zamanımız kısıtlı. Sizi temin ederim ki bu adamın isteklerini yerine getirmeye mecburuz.”</p>

  <p class="calibre2">Langdon kuşkuyla, “Nasıl?” diye sordu. “Eski bir kapının yerini bulup açarak mı? Öyle bir kapı yok Başkan Sato. Bu adam deli.”</p>

  <p class="calibre2">Sato, ona yaklaşınca aralarında otuz santimden az bir mesafe kalmıştı. “Bilmem anlatabiliyor muyum ama... sizin <span class="italic">deli</span> dediğiniz o adam, bu sabah iki akıllı insanı ustalıkla kandırdı.” Langdon’ın gözlerinin içine baktıktan sonra, Anderson’a döndü. “Benim işimde insan, delilikle dâhilik arasındaki ince çizgiyi ayırt etmeyi öğreniyor. Bu adama biraz saygı duyacak kadar akıllı olmalıyız.”</p>

  <p class="calibre2">“Bir adamın elini <span class="italic">kesti!”</span></p>

  <p class="calibre2">“İşte ben de bundan bahsediyorum. Bu, ne yaptığını bilmeyen, kararsız birinin işi değil. Daha da önemlisi profesör, bu adam belli ki ona yardım edebileceğinize inanıyor. Sizi Washington’a kadar getirdi, bunu bir sebeple yapmış olmalı.”</p>

  <p class="calibre2">Langdon, “Sadece <span class="italic">Peter</span> öyle söylediği için, bu kapıyı açabileceğimi düşündüğünü söyledi,” diye karşılık verdi.</p>

  <p class="calibre2">“Peki doğru değilse Peter Solomon bunu neden söylesin?”</p>

  <p class="calibre2">“Peter’ın böyle bir şey söylemediğine eminim. Söylediyse bile, baskı altında olduğu için bunu yapmıştır. Aklı karışıktı... belki de korkmuştu.” “Evet. Buna sorgu işkencesi deniyor ve oldukça etkilidir. Ama bu, Bay Solomon’ın gerçeği söylediği düşüncesini daha da pekiştiriyor.” Sato sanki bu tekniği bizzat tecrübe etmiş gibi konuşuyordu. “Neden <span class="italic">Peter’ın</span> bu kapıyı sadece sizin açabileceğinizi düşündüğünü açıkladı mı?”</p>

  <p class="calibre2">Langdon başını iki yana salladı.</p>

  <p class="calibre2">“Profesör, eğer ününüz doğruysa, bu türden şeyler Peter Solomon’la sizin ortak ilgi alanınıza giriyor; sırlar, tarihi ezoteri, gizemcilik ve bunun gibi şeyler. Peter’la yaptığınız konuşmalarda size hiç Washington D.C.’de- ki gizli bir kapıdan söz etmiş miydi?”</p>

  <p class="calibre2">Langdon bu soruyu kendisine üst düzey bir CIA yetkilisinin sorduğuna inanamıyordu. “Peter’la sırlar hakkında fazlasıyla konuşuruz, ama inanın eğer bana herhangi bir yerde gizli bir eski kapı olduğunu anlatsaydı, ona gidip doktora görünmesini söylerdim. Özellikle de Antik Gizemlere açılan bir kapı olduğunu söyleseydi.”</p>

  <p class="calibre2">Sato başını kaldırıp baktı. “Anlamadım? Adam size bu kapının nereye açıldığını söyledi mi?”</p>

  <p class="calibre2">“Evet, ama söylemesine gerek yoktu.” Langdon, eli işaret etti. “Gizemler Eli, mistik bir kapıdan geçip eski bir gizli bilgiyi almak için gönderilen resmi bir davetiyedir. Bu bilgi, yani Antik Gizemler... tüm çağların kayıp bilgeliği adıyla bilinen güçlü bir ilimdir.”</p>

  <p class="calibre2">“O halde burada saklı olduğuna inandığı sırrı daha önce duymuştunuz, öyle mi?”</p>

  <p class="calibre2">“Pek çok tarihçi bunu bilir.”</p>

  <p class="calibre2">“O zaman kapının var olmadığını nasıl söylüyorsunuz?”</p>

  <p class="calibre2">“Saygısızlık etmek istemem ama hanımefendi, hepimiz Gençlik Pınarı’nı veya Shangri-la’yı duyduk ama bu, gerçekten var oldukları anlamına gelmiyor.”</p>

  <p class="calibre2">Anderson’ın telsizinin cızırtısı konuşmalarını böldü.</p>

  <p class="calibre2">Telsizdeki ses, “Şef?” dedi.</p>

  <p class="calibre2">Anderson telsizi kemerinden çekti. “Ben Anderson.”</p>

  <p class="calibre2">“Efendim, aramayı bitirdik. Burada tanıma uyan biri yok. Başka emriniz var mı efendim?”</p>

  <p class="calibre2">Gözlerini hemen Sato’ya çeviren Anderson’ın paylanmayı beklediği belliydi, ama Sato onunla ilgilenmiyor gibiydi. Langdon ile Sato’dan uzaklaşan Anderson, telsize alçak sesle konuştu.</p>

  <p class="calibre2">Sato kararlı bakışlarını Langdon’dan ayırmamıştı. “Yani Washington’da saklandığına inandığı sırrın... <span class="italic">fantezi</span> olduğunu söylüyorsunuz, öyle mi?”</p>

  <p class="calibre2">Langdon başını salladı. “Çok eski bir efsanedir. Antik Gizemlerin sırrı, aslında Hıristiyanlık öncesinden kalmadır. Binlerce yıllık bir hikâye.” “Ama hâlâ devam ediyor?”</p>

  <p class="calibre2">“Pek çok inanılmayacak inançla birlikte.” Langdon öğrencilerine sıklıkla, modern dinlerin pek çoğunda bilimsellikle bağdaşmayan hikâyeler bulunduğunu hatırlatırdı: Musa’nın Kızıl Deniz’i yarmasından, Joseph Smith’in New York taşrasında gömülü bulduğu altın plakaları, sihirli gözlükler takıp Mormon Kitabı’na çevirmesine kadar. <span class="italic">Bir fikrin geniş kitleler tarafından kabul edilmesi, onun gerçekliğinin ispatı değildir.</span></p>

  <p class="calibre2">“Anlıyorum. Peki bu... Antik Gizemler tam olarak nedir?”</p>

  <p class="calibre2">Langdon içini çekti. <span class="italic">Birkaç haftanız var mı?</span> “Antik Gizemler kısaca, uzun zaman önce toplanan gizli bilgilerden bahseder. Bu bilginin ilgi çekici tarafı, uygulayıcılarının insan zihninin henüz keşfedilmemiş güçlü yeteneklerini kullanmalarını sağlamasıdır. Bu bilgiye sahip olan Üstatlar onu halk kitlelerinden gizli tutmaya yemin etmişlerdi, çünkü konudan haberdar olmayanlar için fazlasıyla etkili ve tehlikeydi.”</p>

  <p class="calibre2">“Ne açıdan tehlikeliydi?”</p>

  <p class="calibre2">“Kibritleri çocuklardan uzak tutmamızla aynı sebepten. Doğru ellerde ateş aydınlanma sağlayabilir... ama yanlış ellere geçtiğinde ateş yıkıcı olabilir.”</p>

  <p class="calibre2">Sato gözlüklerini çıkarıp. Langdon’ı inceledi. “Söylesenize profesör, böyle güçlü bir bilginin gerçekten var olabileceğine inanıyor musunuz?”</p>

  <p class="calibre2">Langdon nasıl cevap vereceğini bilemiyordu. Antik Gizemler, daima akademik kariyerindeki en büyük çelişkiyi oluşturmuştu. Gerçekte, dünyadaki tüm mistik gelenekler, insanları mistik ve adeta tanrısal güçlerle donatabilen esrarlı bir bilginin var olduğu fikri etrafında dönerdi: farot ve <span class="italic">Yi Çing</span> insana geleceği görme yeteneği verirdi; simya Felsefe Taşı aracılığıyla insana ölümsüzlük bahşederdi; Wicca<a id="filepos214484"></a><sup class="calibre13"><small class="calibre14"><a href="../Text/Kayip_Sembol_split_143.html#filepos1329478"><span class="calibre15">{33}</span></a></small></sup> uzmanlaşmış uygulayıcılarına güçlü büyüler yapma imkânı sunardı.</p>

  <p class="calibre2">Langdon bir akademisyen olarak bu geleneklerin tarihi sicilini inkâr edemezdi. Eskiler, sahip oldukları güçlü bilgileri, yalnızca bu bilgileri algılayabilecek kişilerle alegori, efsaneler ve semboller aracılığıyla paylaşırlardı. Ama yine de bir realist ve şüpheci olarak Langdon ikna olmamıştı.</p>

  <p class="calibre2">Sato’ya, “Şüpheci yaklaştığımı söyleyebiliriz,” dedi. “Gerçek dünyada Antik Gizemlerin efsanenin ötesine geçtiğini gösteren herhangi bir şeye rastlamadım, kendini tekrar eden mitolojik bir örnek. Bana göre, eğer insanlar mucizevi güçlere sahip oldularsa bunların delillerinin bulunması gerekirdi. Oysa tarihe bakacak olursak, insanüstü güçlerle donatılmış tek bir kişiden bahsedildiğini görmeyiz.”</p>

  <p class="calibre2">Sato kaşlarını kaldırdı. “Bu doğru değil.”</p>

  <p class="calibre2">Tereddüt eden Langdon, pek çok dindar kimse için gerçekten de bir insan tanrı olduğunu fark etti, İsa bunlardan en bilineniydi. “İtiraf etmek gerekirse, güç veren bu bilgeliğin gerçekten var olduğuna inanan pek çok eğitimli kimse var, ama ben henüz ikna olmadım.”</p>

  <p class="calibre2">Yerdeki ele bir göz atan Sato, “Peter Solomon onlardan biri miydi?” diye sordu.</p>

  <p class="calibre2">Langdon ele bakmaya cesaret edemiyordu. “Peter, tüm antik ve gizemli şeylere tutku duyan bir aileden geliyor.”</p>

  <p class="calibre2">Sato, “Bu ‘evet’ anlamına mı geliyor?” diye sordu.</p>

  <p class="calibre2">“Sizi temin ederim, Peter Solomon Antik Gizemlerin gerçek olduğuna inansa bile, Washington D.C.’de saklı bir tür kapıdan geçilerek ulaşılabileceğine <span class="italic">inanmaz.</span> Mecazi sembolizmden anlar, ama anlaşılan onu alıkoyan kişinin bundan haberi yok.”</p>

  <p class="calibre2">Sato başını salladı. “Yani siz bu kapının bir mecaz olduğunu söylüyorsunuz, öyle mi?”</p>

  <p class="calibre2">Langdon, “Elbette,” dedi. “Yani teoride. Oldukça sık kullanılan bir mecazdır; kişinin aydınlanması için geçmesi gereken mistik bir kapıdır. Kapılar ve eşikler, dönüştürücü geçiş ayinlerini temsil eden ve sıkça kullanılan sembolik yapılardır. <span class="italic">Gerçek</span> bir kapı aramak, cennetin kapılarının yerini aramaya benzer.”</p>

  <p class="calibre2">Sato bunu kafasında kısa bir süre ölçüp biçtikten sonra, “Ama görünüşe bakılırsa, Bay Solomon’ı alıkoyan kişi, <span class="italic">gerçek</span> bir kapıyı açabileceğinize inanıyor,” dedi.</p>

  <p class="calibre2">Langdon içini çekti. “Pek çok fanatikle aynı yanılgıya düştü, mecazla gerçeği birbirine karıştırıyor.” Benzer şekilde, boş yere kurşunu altına dönüştürmeye çalışan eski simyacılar da bunun, insanın gerçek potansiyelini ortaya çıkarmak anlamına gelen bir mecaz olduğunu anlamamışlardı. Kurşunun altına dönüşmesi aslında, boş ve cahil bir zihni çalışan ve aydınlanmış bir akla dönüştürmek demekti.</p>

  <p class="calibre2">Sato eli gösterdi. “Bu adam onun için bir tür kapı bulmanızı istiyorsa, nasıl bulacağınızı neden söylemiyor? Tüm bu drama ne gerek var? Size neden dövme yapılmış bir el bıraksın?”</p>

  <p class="calibre2">Langdon da bu soruyu kendi kendine sormuştu ve cevabı sinir bozucuydu. “Şey... anlaşılan o ki, uğraştığımız adam, akli dengesi bozuk olmakla birlikte, oldukça eğitimli. Bu el, onun gizemler ve gizlilik şifrelemeleri konusunda bilgili olduğunu kanıtlıyor. Bu odanın tarihçesini bir yana bıraktım.”</p>

  <p class="calibre2">“Anlamadım.”</p>

  <p class="calibre2">“Bu akşam yaptığı her şey eski kurallarla uyum içindeydi. Geleneksel olarak Gizemler Eli kutsal bir davettir, bu yüzden kutsal bir yerde verilmelidir.”</p>

  <p class="calibre2">Sato gözlerini kısmıştı. “ABD Kongre Binası’nın Rotunda’sındayız profesör, Antik Gizemlerin kutsal tapınağında değiliz.”</p>

  <p class="calibre2">Langdon, “Doğrusunu isterseniz hanımefendi,” dedi. “Size karşı çıkacak pek çok tarihçi tanıyorum.”</p>

  <p class="calibre2">O sırada şehrin öbür ucunda bulunan Trish Dunne, Küp’ün içindeki plazma duvarın ışığında oturuyordu. Arama örümceğini tamamlayınca Katherine’in vermiş olduğu beş anahtar kelimeyi girdi.</p>

  <p class="calibre2"><span class="italic">Hiçbir şey olmayacak.</span></p>

  <p class="calibre2">Küçük bir ümitle, internette Go Fish oyununu başlatan örümceği çalıştırdı. Şimdi bu sözcükler hızla, tüm dünyadaki metinlerle karşılaştırılıyor, mükemmel eşleştirmeler aranıyordu.</p>

  <p class="calibre2">Trish tüm bunların neyle ilgili olduğunu düşünmekten kendini alamıyordu, ama Solomon’larla çalışmanın, hikâyenin tümünü bilmemek anlamına geldiğini artık kabul etmişti.</p>

  <p class="calibre3" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_27"></div>
</body>
</html>
