<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>2</title>
</head>

<body>
  <p class="p29"><span class="t20"><u>&nbsp;2&nbsp;</u></span></p>

  <p class="p12"><span class="t20">A</span><span class="t21">ULË</span> <span class="t20">V</span><span class="t21">E</span> <span class="t20">Y</span><span class="t21">AVANNA'YA</span> <span class="t20">D</span><span class="t21">AİR</span></p>

  <p>Derler ki, Cüceleri Ortadünya'nın karanlığında yaratıp ortaya çıkaran Aulë idi. Öyle bir arzuyla bekliyordu ki Çocukların gelişini, ilmini ve zanaatlarını öğretip göstereceği için onlara, Ilúvatar'ın tasarılarının tamamlamasını bekleyemedi. Ve Cüceleri yapmaya girişti, tıpkı bugün göründükleri gibilerdi ilk yaratıldıklarında da, çünkü kestiremedi Aulë Çocukların boyutlarını ve şekillerini, üstelik Melkor'un gücü de kasıp kavuruyordu o vakitler Yeryüzünü hâlâ; işte bu yüzden, onların önce güçlü ve direngen olmalarını diledi. Fakat, öteki Valar'ın yaptığı işi kınamalarından korkup, gizli tuttu bu meseleyi ve Ortadünya'daki dağların altındaki bir yerde yarattı Cücelerin Yedi Atası'nı.</p>

  <p>Ilúvatar biliyordu olup bitenleri ve Aulë'nin yaratısı tamamlandığı anda da haberi oldu. Memnundu Aulë ortaya çıkandan; Cüceler için icat ettiği dille başladı hemen eğitime; derken, Ilúvatar konuştu onunla, Aulë onun sesini duyunca sessizliğe gömüldü. Ve Ilúvatar'ın sesi şöyle buyurdu kendisine: "Neden yaptın bu işi? Neden teşebbüs ettin böylesi bir işe; bilirsin ki aşar bu iş kuvvetini de, salahiyetini de katbekat. Sunduğum ihsan yalnız kendi nefsin içindir, ötesi yok; öyleyse elinin ve zihninin can verdiği bu yaratıklar ancak senin varlığınla hayatta kalabilir, aklından hareket ettiklerini geçirirsen adım atar, aklın başka yere kaydığı anda öylece kalakalırlar; bu mudur arzun, bu mudur dileğin?"</p>

  <p>Şöyle yanıt verdi Aulë: "Arzum değildi böylesi bir hakimiyet. Benden başka şeylerin varlığını arzuladım, onları sevmeyi ve öğretmeyi, benimle birlikte onlar da görebilsinler diye Eä'nın güzelliğini, o Eä ki varlığının sebebi sizsiniz. Arda'da dirlik ve neşe içinde bulunacak pek çokları için bol bol yer var gibi geliyor bana, lakin pek çok yeri hâlâ ıssız ve sessiz. Sabırsızlığım sürükledi beni deliliğe. Fakat söylemem lazım ki kendi yaratılışımdan beri kalbimdedir yaratma hevesi ve aklı kıt bir çocuk babasının işlerini kendisine oyun ederken, babası ile alay etmeyi bir an dahi düşünmez, yalnızca babasının oğlu olduğu için yapar tüm bu şeyleri. Peki, ne yapıp da önleyeyim kalbinde sonsuza dek bana karşı bir öfke beslemeni? Bir evlat olarak, senin bana verdiğin bu ellerle yaptığım bu şeyleri sunuyorum sana, kabul edersen. Dilediğince senindir onlar, her ne yapmak istersen. Yoksa uygun olan, haddimi aşıp da becerdiğim bu işi kendi ellerimle yok etmem midir?"</p>

  <p>Aulë bu sözlerinin ardından eline koca bir tokmak alıp Cücelerin tepesine indirmeye davrandı, fakat gözünden de yaş aktı. Lakin Ilúvatar, alçakgönüllü davranan Aulë'ye ve arzusuna merhamet gösterdi. Cüceler tokmaktan korkup kaçtılar ve başlarını eğip Ilúvatar'dan aman dilediler. Ilúvatar'ın sesi şöyle buyurdu Aulë'ye: "Daha ağzından çıkarken önerin kabulümdü zaten. Görmüyor musun, artık kendi hayatlarına sahip olduklarını ve kendi sesleri ile konuştuklarını? Korkarlar mıydı yoksa senin darbenden, yahut vereceğin bir emirden?" Aulë memnuniyetle indirdi tokmağını ve; "Eru bu yaptığımı kutsasın ve onarsın gediklerini!" diyerek şükranlarını sundu Ilúvatar'a.</p>

  <p>Buna karşılık bir kez daha konuştu Ilúvatar ve şöyle dedi: "Dünya'nın başlangıcında Ainur'un düşüncelerine varlık bahşettiğim gibi, şimdi de senin arzunu kabul edip bir yer sunuyorum ona orada; bir çivi bile çakmıyorum ellerinle yaptığın bu işlere, senin yarattığın gibi kalacaklar bundan böyle de. Ama onların benim tasarım olan İIkdoğanlardan önce gelmelerine müsaade edecek değilim, zira bu, senin sabırsızlığının ödüllendirilmesi anlamına gelir. Şimdilik, taşların altında karanlıkta uyuyacaklar ve İlkdoğanlar Dünya üzerinde gözlerini açmadan da peydah olmayacaklar, o vakte dek sen de onlarla birlikte bekleyeceksin, ne kadar uzun gelirse gelsin. Fakat zamanı geldiğinde uyandıracağım onları ve onlar senin çocukların gibi olacaklar ve sık sık husumet doğacak seninkiler ve benimkiler arasında, kabullenişimin çocuklarıyla ve seçimlerimin çocuklarıyla."</p>

  <p>Bundan sonra Aulë Cücelerin Yedi Atası'nı aldı ve dinlenmeleri için uzakta onlara ayrılmış yerlerine yatırdı. Sonra Valinor'a dönüp, uzun yıllar boyunca bekledi.</p>

  <p>Melkor'un hüküm sürdüğü devirlere denk geldikleri için, Aulë onları dayanacak güçte yaratmıştı. Bu yüzden kaya kadar sert, inatçı, arkadaşlıkta da hasımlıkta da aceleciydiler ve bütün diğer konuşan halklara göre, her türlü zahmete, açlığa ve yaraya daha fazla mukavemetleri vardı ve sonsuza dek olmasa bile, İnsanlara biçilmiş ömürden çok çok daha uzun yaşarlardı. Evvel zamanda, Ortadünya'nın Elfleri, Cücelerin öldükten sonra hamurlarında olan toprağa ve taşa dönüşeceklerine inanırlardı, ama Cüceler yüz vermezlerdi bu inanışa. Çünkü onlara göre, Yapıcıları Aulë, onların söyleyişiyle Mahal, onları gözetir ve öldükten sonra onlar için ayrılmış bir salonda, Mandos'ta toplardı hepsini; çünkü Aulë, onların kadim Atalarına, Son geldiğinde, Ilúvatar'ın Cüceleri de kutsayıp Çocuklar arasında bir yer vereceğini bildirmişti. Sonradan onların ödevi Aulë'ye hizmet etmek ve Son Muharebe'nin ardından Arda'nın yeniden bayındır kılınmasında ona yardım sunmak olacaktı. Ve bir de derler ki, Cücelerin Yedi Atası yeniden soydaşları arasında yaşamak ve bir kez daha kadim adlarını taşımak üzere geri döneceklerdi: Akıp giden çağlarda Cüceler arasında şanı sürüp giden Durin'di, Elflere dostça muamele eden, malikanesi Khazad-dûm'da olan bu soyun babası Durin.</p>

  <p>Aulë Cüceleri yaratmaya giriştiği sırada yaptıklarını diğer Valar'dan sır gibi sakladı, fakat sonunda zihnini Yavanna'ya açıp olup biten ne varsa hepsini anlattı ona. Yavanna öğrendiğinde şunu söyledi: "Eru affedicidir. Şimdi görüyorum ki kalbin neşeyle doldu, varsın dolsun, çünkü yalnız bağışlanma değil, cömertlik de sunuldu sana. Ancak bütün bu işler bir yere varıp da tatlıya bağlanmadan evvel bana haber etmediğin için, senin çocukların benim sevgimle yarattığım şeylere pek az sevgi duyacaklar. En evvel kendi ellerinin yarattığını sevecekler, tıpkı babaları gibi. Dünyayı kazıp, altını üstüne getirecekler, dünya üzerinde yetişip yaşayan şeylerin iyiliği umurlarında olmayacak. Pek çok ağaç tadacak onların acımasız demirinin darbesini."</p>

  <p>Fakat şöyle yanıt verdi Aulë: "Aynısı Ilúvatar Çocukları için de geçerli olacaktır; çünkü onlar da yiyip içecek, onlar da barınacak bir yer inşa edecekler. Senin krallığın zaten kendi başına da kıymetli ve tek bir Çocuk gelmese de kıymetli olacak, yine de geldikleri vakit Eru hâkimiyeti onlara verecek ve onlar da, Arda üzerinde buldukları her şeyi kullanıp tüketecekler, Eru'nun tasarladığı biçimde, saygılı ve kadir kıymet bilir olsalar bile."</p>

  <p>"Melkor kalplerini bulandırıp karartmadıkça, evet," dedi Yavanna, ama gönlü hafiflemedi; Ortadünya'nın başına gelebileceklerden duyduğu korku ile kederlendi kalbi. Bu kederle kalkıp Manwë'nin huzuruna çıktı ve Aulë'nin fikirlerini ağzına almadan hiç şunları söyledi: "Arda Kralı, doğru mudur Aulë'nin söyledikleri, geldikleri vakit Çocukların benim yarattığım her şeye hâkim olacakları yani ve diledikleri gibi eyleyecekleri onlar üzerinde?"</p>

  <p>"Doğrudur," dedi Manwë. "Lakin neden bu merak, senin Aulë'nin telkinine niçin ihtiyacın olsun ki?"</p>

  <p>Yavanna sessizliğe gömüldü ve bakışını içine, kendi düşüncelerine döndürdü. Bir vakit sonra şu yanıtı verdi: "Çünkü gelecek günlerin fikri gama kasavete boğuyor kalbimi. Yarattığım her şey kıymetlimdir benim. Melkor'un bunca şeyi yakıp yıkması yetmedi mi? Benim yarattığım tek bir şey bile kurtulamayacak mı diğerlerinin hükmünden?"</p>

  <p>"Olsaydı senin elinde, neyi saklardın?" dedi Manwë. "Bütün bu krallığın içinde kalbine en yakın duranı hangisidir?"</p>

  <p>"Hepsinin de kıymeti kendine hastır," dedi Yavanna, "ve her biri ötekinin kıymetine kıymet katar. Lakin <span class="t9">kelvar</span> kaçıp kurtarabilirken, savunabilirken canını, toprakta büyüyen <span class="t9">olvar'</span>ın elinden gelmez bunlar. Ve sorarsanız, bunlar içinde kalbimin kıymetlisi ağaçlardır. Büyüyüp boy atmaları bir ömür alır, yıkılıp devrilmeleri ise bir an ve dallarını meyvelerle bezeyip ödemedikçe diyetlerini, arkalarından ağlayan pek azdır. Düşüncelerimde beliren budur. Ama ağaçlar kökleri toprağa uzanan her şey adına konuşsa ve onlara yanlış yapanı affetmese!"</p>

  <p>"Tuhaf bir fikir bu," dedi Manwë.</p>

  <p>"Ama Şarkıda yeri var bunun," dedi Yavanna, "Sen Ulmo'yu yanına alıp göklerde bulutları yaratıp da içlerinden yağmuru çekip çıkartırken, ben uzattım ulu ağaçların dallarını yükseklere, ağırlamak için yağmurları; o ağaçların bazısı, Ilúvatar'a şarkı söyledi yağmurla rüzgarın ortasında."</p>

  <p>Bu sözlere suskun kaldı Manwë ve Yavanna'nın kalbine yerleştirdiği düşünce büyüdü, serpildi; Ilúvatar ise seyretti bu gelişimi. Ve sonra Manwë Şarkının sesinin bir kez daha ona doğru geldiğini hissetti ve daha evvel duyup da geçtiği pek çok şeyi bu kez can kulağıyla dinledi. Ve sonunda yenilendi Hayal, ama şimdiki gibi değildi uzaklığı, Manwë bu kez Hayal'in içindeydi ve izledi Ilúvatar'ın elinin her şeyi tutup kaldırışını ve Hayal'in içine girişini. Bu el, o vakte kadar Ainur'un kalplerinde kendisinden gizlenmiş olan bin bir çeşit mucizeyi yarattı.</p>

  <p>Böylece uyandı Manwë ve Ezellohar'ın üzerindeki Yavanna'nın yanına gitti, oturdu İki Ağacın altında, onun yanına. Ve şöyle söyledi Manwë: "Ey Kementári, Eru konuştu ve dedi ki: 'Valar'dan biri benim Şarkının tümünü duymadığımı, yahut en küçük sesten çıkan en küçük tınıyı dahi duymadığımı mı sanıyor? Bakın bakalım! Çocukların uyanışıyla birlikte Yavanna'nın fikri de uyanacak ve kudreti ile uzaklardaki ruhları çağıracak. Bu ruhlar <span class="t9">kelvarlar</span><span class="t9">ı</span><span class="t9">n</span> ve <span class="t9">olvarlar</span><span class="t9">ı</span><span class="t9">n</span> arasına karışacaklar ve bazısı oracıkta yerleşecek ve saygı görecekler ve korkulacak onların adaletli öfkesinden. Bir vakit gidecek bu böyle; İlkdoğanlar onların kudretinin himayesinde olduğu ve İkincidoğanlar daha erişkinliğe varmadıkları müddetçe. Fakat unuttun mu Kementári, sen daima tek başına söylemedin şarkını. Senin fikrin benimki ile buluşmadı mı ve böylece biz, bulutların üzerinde süzülen devasa kuşlar gibi kanatlanmadık mı? Buna da işte kulak verecek Ilúvatar ve Çocuklar açmadan gözlerini, Batı'nın Efendilerinin Kartalları rüzgâr gibi kanatlarla çıkacaklar ortaya."</p>

  <p>Böylece hoş oldu Yavanna'nın gönlü, ayağa kalkıp uzattı göklere kollarını ve şöyle söyledi: "Yükseklere uzanacak Kementári'nin ağaçları, uzanacaklar ki Kral'ın Kartallarına yuva olsunlar!"</p>

  <p>Manwë de kalktı yerinden ve göründüğü kadarıyla, öyle bir yükseğe erişti ki boyu, sesi sanki Yavanna'ya, rüzgârlarla esip de geliyordu.</p>

  <p>"Hayır," dedi, "yalnızca Aulë'nin ağaçları bu denli uzun olacak. Kartallar ise dağlarda yuvalanacak ve bize seslenenleri duyacaklar. Ormanlarda Ağaçların Çobanları yürüyecek."</p>

  <p>Sonra yollarına gitti Manwë ile Yavanna. Ve Yavanna Aulë'ye döndü. Aulë demirci dükkânında idi, erimiş metali bir kalıba boşaltıyordu. "Eru'nun eli açık," dedi Yavanna, "şimdi söyle de sakınsın çocukların kendilerini! Çünkü öyle bir kudret dolaşacak ki ormanlarda, onun gazabını uyandırmaları hayrına olmayacaktır hiçbirinin."</p>

  <p>"Yine de, oduna ihtiyaç duyacaklar," dedi Aulë ve uğraştığı işin başına döndü.</p>
</body>
</html>
