<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MALAFA.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <p class="normal1">Kozan, Cevat ve Nasıf sırayla odaya girdiler. Nasıf odaya attığı ilk adımın yanına diğer ayağını da koyup durdu. Konuşan Kozan’dı. Cevat’ı gösteriyordu. Her ne kadar eğleniyormuş gibi görünseler de durum ciddiydi. Bütün grup bozulabilirdi. Üstelik çok geçerli bir nedenleri olurdu. Mücevher alırken cinsel tacize uğramak, mücevher almamak için çok doğru bir nedendi.</p>

  <p class="normal1">“Sizi Bay Kevaşe’yle tanıştırmak isterim. Kendisi Turizm Bakanlığı müfettişidir. Ve her türlü yetkiye sahiptir.”</p>

  <p class="normal1">Kozan, kameraya baktı.</p>

  <p class="normal1">“Bu görüntüler, Topaz’da satış sorumlusu olan Bay Nasıf Vor’un mesleğinden ihraç edilmesiyle ilgili görülecek davada kanıt olarak kullanılacaktır. İfade alımı, turizm müfettişi Bay Kevaşe tarafından gerçekleştirilecektir.”</p>

  <p class="normal1">Ahçik, Kozan’ı görünmez bir sahnenin üzerindeymiş gibi izliyordu. Cevat eğilerek ahçiği selamladı ve tezgâh başladı. Cevat konuya girdi. Kendisinden daha çok bağırabildiğini gösterirse ahçiğin susup laf dinleyeceğini hesaplamıştı.</p>

  <p class="normal1">“Bu andan itibaren bu odada sadece Almanca konuşulacak!”</p>

  <p class="normal1">Sesini ayarlayıp devam etti. Ahçik kesinlikle susup dinlemeye karar vermişti. Cevat’ın hesabı tutmuştu.</p>

  <p class="normal1">“Hanımefendi, adınız ve soyadınız lütfen?”</p>

  <p class="normal1">“Patricia Mulasch.”</p>

  <p class="normal1">Nasıf’a döndü. Cevat bir savcıya dönüşmüştü.</p>

  <p class="normal1">“Sizin adınız?”</p>

  <p class="normal1">Nasıf ilk kez konuştu.</p>

  <p class="normal1">“Nasıf.”</p>

  <p class="normal1">“Soyadınız ne?”</p>

  <p class="normal1">Nasıf, vor demek istemiyordu ama “Vor. Nasıf Vor” dedi.</p>

  <p class="normal1">Ahçik, Nasıf’a o kadar sinirlenmişti ki üzerinde zıplamak istiyordu. Cevat, ifade almaya devam etti.</p>

  <p class="normal1">“Lütfen kalkın ve bana uygulamalı olarak, tarafınıza yapılmış davranışı anlatın.”</p>

  <p class="normal1">Ahçik kalktı. Şimdilik sadece elleriyle gösterebiliyordu.</p>

  <p class="normal1">“Aynanın karşısındaydık. Kolye denetmek istedi. Arkama geçti. Saçlarımı kaldırdım. Kolyeyi taktı ama kilidinin bozuk olduğunu söyledi. Bu arada arkama yapıştı. Bir yandan kolyeyi kapatmaya çalışıyormuş gibi yapıyor bir yandan da kalçalarıma sürtünüyordu.”</p>

  <p class="normal1">Cevat, daha çok ayrıntı istiyordu.</p>

  <p class="normal1">“Bayan Mulasch, bir insanın sonsuza kadar mesleğinden uzaklaştırılmasından söz ediyoruz. Lütfen daha ayrıntılı anlatın. Bu bir yanlış anlaşılma mı yoksa arkanızda bir sertlik hissettiniz mi?”</p>

  <p class="normal1">Ahçik artık utanmıyordu, çünkü karşısında bir turizm müfettişi vardı ve bir jinekolog kadar soğukkanlıydı.</p>

  <p class="normal1">“Evet, tabiî ki hissettim!”</p>

  <p class="normal1">Cevat ahçiğin arkasına geçti ve Kozan’a “Bana bir kolye verin” dedi. Kozan vitrinden bir kolye çıkarıp müfettişe uzattı.</p>

  <p class="normal1">“Şimdi hanımefendi, tam olarak ne olduğunu anlamamız için uygulama yapacağız. Her şeyi anımsamaya çalışın.”</p>

  <p class="normal1">Cevat, ahçiğe yaslanıp, kolyeyi başının üzerinden geçirip iki ucunu ensesinde birleştirdi. Bir yandan da konuşuyordu.</p>

  <p class="normal1">“Böyle bir temas oldu, değil mi?”</p>

  <p class="normal1">Ahçik adaletin yerini bulmasına o kadar yardımcı olmak istiyordu ki müfettişin tokarını hissetmiyordu. Saçını sağ eliyle ensesinde toplamıştı. Kolyeyi taktığı halde çekilmeyen Cevat havadaki kolun altından ahçiğin tetasını parmaklarının ucuyla tokarladı.</p>

  <p class="normal1">“Göğüslerinize böyle mi dokundu?”</p>

  <p class="normal1">“Hayır, hayır!”</p>

  <p class="normal1">Cevat elinin tamamını kolun altından geçirip ahçiğin sol tetasını tuttu.</p>

  <p class="normal1">“Peki, böyle mi yaptı?”</p>

  <p class="normal1">O kadar hızlı hareket ediyor ve konuşuyordu ki ahçik takip edemiyordu. Kendisine arkadan yapışmış ve tetasına elini koymuş turizm müfettişiyle aynada göz göze gelip sesini duyurabildi.</p>

  <p class="normal1">“Hayır, göğüslerime dokunmadı. Tanrı’ya şükür, onu yapmadı!”</p>

  <p class="normal1">Cevat bir adım geri attı. Nasıf’a döndü.</p>

  <p class="normal1">“Kültürümüzün, tarihimizin ve coğrafyamızın güzelliklerine tanık olmaktan başka arzusu olmayan saygıdeğer bir turist hanımefendinin bize yalan söylemesi için hiçbir neden yok. Siz, mesleğine, hizmet verdiği sektöre, turizme ve ülkesine ihanet etmiş bir insansınız. Böyle bir skandaldan bu kadar ucuz kurtulacağınızı sanmayın.”</p>

  <p class="normal1">Cevat kameraya baktı.</p>

  <p class="normal1">“Türkiye Cumhuriyeti anayasasının, Türk topraklarındaki turistleri koruyan üç yüz doksan sekizinci maddesinin bana verdiği yetkiye dayanarak Nasıf Vor’u satış sorumluluğu görevinden geçici olarak uzaklaştırıyorum.”</p>

  <p class="normal1">Nasıf’a döndü.</p>

  <p class="normal1">“Nöbetçi turizm mahkemesindeki duruşmanız yarın görülecek. Lupunuz ve kimliğiniz lütfen. Derhal!”</p>

  <p class="normal1">Nasıf, halıya gömdüğü gözlerini çıkarıp Cevat’a baktı.</p>

  <p class="normal1">“Ama...”</p>

  <p class="normal1">“Derhal, dedim!”</p>

  <p class="normal1">Nasıf, boynunda asılı duran lupunu sessizce çıkarıp Cevat’ın açık avucuna bıraktı. Ceketinin iç cebinden de bir kart çıkardı. Ahçik, oturduğu yerden üzerinde ne yazdığını okuyamıyordu. Ama Cevat görebiliyordu. Kemer’deki bir gece kulübünün VIP kartıydı.</p>

  <p class="normal1">“Şimdi çıkın ve özel eşyalarınızı toplayın. Antalya’dan ayrılmanız yasaklanmıştır. Soruşturmanız resmî olarak başlamıştır. Beni dışarıda bekleyin.”</p>

  <p class="normal1">Nasıf, araladığı kapının ardına kayacaktı ki Cevat’ın çağrısı üzerine döndü.</p>

  <p class="normal1">“Bay Vor, Bayan Mulasch’dan özür dileyin. Her ne kadar bir işe yaramayacak olsa da.”</p>

  <p class="normal1">Nasıf, koltuğa oturmuş olan ahçiğin önünde bir generalin dibindeki er gibi durdu ve gözlerine bakmadan “Çok özür dilerim hanımefendi. Güzelliğiniz karşısında bir an için kendimi kaybettim. Üzgünüm” dedi.</p>

  <p class="normal1">Ahçik yüzünü çevirmiş, Kozan’a bakıyordu. Nasıf’ı duymuyormuş gibi yapıyordu.</p>

  <p class="normal1">Cevat odaya girdiğinden beri ikinci kez bağırdı:</p>

  <p class="normal1">“Çık dışarı! Pis sapık!”</p>

  <p class="normal1">Ahçik böyle bir ses yükselmesini beklemediği için koltuğunda titredi. Nasıf çıktı. Cevat, eğilerek ahçiğin elini alıp öptü.</p>

  <p class="normal1">“Hanımefendi, azılı bir seks suçlusunu yakalamamıza yardımcı olduğunuz için bakanlığım ve ülkem adına teşekkür ederim. Adresinizi ve telefonunuzu bırakın. Gelişmelerden haberdar edileceksiniz.”</p>

  <p class="normal1">“Ben teşekkür ederim. Kim bilir, kaç kadına daha yapmıştır?”</p>

  <p class="normal1">Tezgâh boyunca odanın köşesinde bekleyen ve Cevat’ı hayranlıkla izleyen rehber, devreye girmesi gerektiğini anladı.</p>

  <p class="normal1">“Patricia, olanlar için çok üzgünüm.”</p>

  <p class="normal1">Olması gerektiği gibi odaya Hayko girdi. Her şeyden haberi olmasa da her şeyi tahmin edebiliyordu. Cevat’la tokalaştı. Kozan ayağa kalktı ve Hayko’yu ahçiğe tanıttı.</p>

  <p class="normal1">“Topaz yönetim kurulu başkanı. Ağabeyim, Hayko Çınarcıyan.”</p>

  <p class="normal1">Cevat, Kozan’a “Biz gidelim, gerekli belgeleri doldurmamız gerekiyor”, ahçiğe, “İzninizle hanımefendi” dedi.</p>

  <p class="normal1">Kozan ve Cevat kapıda Türk kahveleri taşıyan garsonla karşılaştılar. Ahçik, Hayko ve rehberle içeride kalmıştı. Kozan, ölü bir hayvan gibi parmaklarının ucunda duran ipek mendilini gördüğü ilk çırağa armağan etti. Kirlenmişti.</p>

  <p class="normal1">Olay, Topaz’ın bütün katlarında duyulmuştu. Antalya’nın bütün <span class="ideitalik">center</span>’larında duyulması içinse sadece birkaç saatin geçmesi gerekiyordu. Nasıf, <span class="ideitalik">staff</span>’a inmiş ve grup Topaz’dan çıkana kadar da orada kalacaktı. Kozan, gelecek sezon müdür yardımcılığına terfi edeceğine ve Nasıf’ın deşalanacağına emin oldu. Sorgu odasından yeterince uzaklaşmışlardı. Durup birbirlerine baktılar ve gülmeye başladılar.</p>

  <p class="normal1">“Papi, benim müşteriye girmem lazım.”</p>

  <p class="normal1">“Tamam, sen camperle. Akşama potpot var, unutma. Ben kaçıyorum.”</p>

  <p class="normal1">Üzerinde el yazısıyla Nasıf yazan lupu ve kartı en yakın bankonun içindeki elemana bırakan Cevat ile Kozan, üzerlerindeki hayranlık ve şaşkınlık dolu bakışların ağırlığına aldırmadan sarılıp ayrıldılar. İkisi de biliyordu. Tezgâhı daha da uzatabileceklerini biliyorlardı. Ama yapmamışlardı. İşleri vardı. Birinin dönmesi gereken bir tezgâhı, diğerinin evden işe gitmek üzere çıkarken yatağında bıraktığı Rus bir ahçik vardı. Patricia şanslıydı. Bedava bir sinir kriziyle atlatmış olduğu taciz yüzünden müfettişe rüşvet teklif etmek zorunda kalabilirdi. Çünkü zamanları olsaydı, Cevat, Nasıf’ın mahkemeye çıkarılacağını, bunun bir ay sonra olacağını, ahçiğin tanık olarak katılımı zorunlu olduğundan bu süre içerisinde Türkiye’yi terk edemeyeceğini anlatırdı. Ayrıca şikâyetini geri almasının da olanaksız olduğunu eklerdi. Türk adaletinin işleyişini durdurmak gibi bir suçu işlemeyi kimse istemezdi. İsviçre’de kendisini bekleyen bir hayatı ve işi olan Patricia, yaşadığı tacizi derhal unutacak ve içine girdiği yasal kasadan nasıl çıkacağını düşünecekti. Bu noktada Kozan, Cevat’ın duymayacağı biçimde sorunu rüşvetle halledebileceğini belirtecek ve gerekirse, <span class="ideitalik">Midnight Express</span> adındaki filmden söz edecekti. Sanatın gücü! Patricia, çantasında ne kadar nakit varsa verecek ve zorunlu misafirliğini gerektiren hayali yasaları delip ülkesine dönecekti. Tezgâh, tram ihtiyacına göre devlet memuruna rüşvet teklif etme suçuyla süslenebilir ve istenecek miktar büyütülebilirdi. Patricia çok ucuz kurtulmuştu. Ne kadar şanslı olduğunu bilmeyen ahçik, Hayko’nun karşısında kahvesini yudumlarken, başına gelen felaketi dokuzuncu kez anlatıyordu. Üstelik aynı kelimelerle. Akdeniz’de tatil yapmak, İsviçre’de yaşamaya benzemiyordu. Denizde olduğu kadar toprakta da yüzmeyi bilmek gerekiyordu.</p>

  <p class="normal1">Kozan birkaç adım atıp karşısına geçtiği kapıyı açtı ve odaya girdi.</p>

  <p class="normal1">“Bugün gerçekten de şanslı gününüz. Otuz altı bin franga iki saati de alabilirsiniz. Tebrik ederim!”</p>

  <p class="normal1">Sadri, Jouvet ailesini selamlayıp odadan çıktı. Kozan, açılmış şampanya şişesine baktı.</p>

  <p class="normal1">“Kutlamaya bensiz başlamışsınız!”</p>

  <p class="normal1">&nbsp;</p>

  <p class="normal1">&nbsp;</p>

  <p class="normal1"><span class="ideitalik">Center</span>, bütün günahların bedava olduğu bir cennettir. Günahların bedeli ve işleyenlerin belleği yoktur. Anımsamayan ödemez.</p>

  <p class="calibre5">&nbsp;</p>

  <p class="calibre5">&nbsp;</p>

  <p class="calibre5"><br class="chapter" />
  <br class="chapter" /></p>

  <p class="normal1">Yirmi iki yıl. Hiç ara vermeden. Ne bir tatil ne bir hafta sonu. Yirmi iki yıl. Dört dükkân. Dört patron. Binlerce müşteri. Binlerce mal. Büyük Oço. <span class="ideitalik">Center</span>’ların efsanelerinden. Tramın kürekle toplandığı, turistin satın almak için kuyruğa girdiği ve en büyük yalanın, malın müşteriye yakıştığını söylemek olduğu günlerden kalma, yaşlı bir sihirbaz. Oço, elli dört yaşındaydı. İstanbul doğumluydu. On bir yıldır gidemediği İstanbul’da gömülmek istiyordu. Bir ailesi vardı. Turizmde bir istisna. Otuz bir yıldır aynı aile. Biri Ankara, diğeri Ege Üniversitesi’nde öğrenim gören iki kızı vardı. Her sezon dükkân değiştirmeyi, üç kuruş için başka patrona gitmeyi utanç verici bulanlardandı. Tezgâhın eskilerinden. Yaptığı işe, müşterisine, malına saygı duyanlardan. Milyonlarca yumoşluk mal satmıştı ama geriye ne kalmıştı? Hiçbir şey. Oysa ne piyzciydi ne de meter peşindeydi. Gençken de temizdi. Oço, tezgâhtarlık yapardı. Ama tezgâh eğriydi. Patron köpekliği, tezgâhtar çetesi üyeliği yapmadan ayakta kalınmıyordu. Meslekteki yirmi iki yılına ve hak etmesine rağmen yükselememişti. Yükselemeden yaşlanan her tezgâhtar gibi vücudunun ve zihninin her yerinde başkalarının ayak izlerini taşıyordu. Çocuklarıyla yaşıt şefler, müdürler ve yardımcılarının aşağılamalarını hazmetmiş, başka bir iş bilmediği için hayatını tezgâha adamıştı. Artık sonuna geldiğini biliyordu. Genç ve acımasız tezgâhtarların palyaçosu olmaya daha fazla dayanamayacaktı. Dayansa bile, patronlar sabretmeyecekti. Yoruluyordu. Müşterinin peşinden gerektiği gibi koşamıyor, tezgâh hızına ayak uyduramıyordu. Hayko her şeyi biliyor ve görüyordu. Büyük Oço’yu Kapalıçarşı’da tanımıştı. Onun nazik ve zeki tezgâhından çok şey öğrenmişti. Şimdiyse acıyordu. Yeterince sert olmayan bütün tezgâhtarların sonu aynıydı. Bu yüzden, babasına karşı çıkıyor ve Oço’nun kovulmaması için mücadele ediyordu. Çünkü Topaz’dan sonra bir yer yoktu. Belki boktan bir pasan dükkânında boktan bir tezgâhtarlık. Ama Büyük Oço’yu tezgâh camı silerken düşünmek bile istemiyordu. Tabiî Oço’yla ilgili akla gelen ilk soru, yirmi iki yıldır kazandığı tramı ne yaptığıydı. Hiçbir şey. Sadece ailesine harcamıştı. Kızlarının gerçek bir meslek sahibi olmalarını sağlamak için elinden geleni yapmış, on beş yaşındaki turist ahçiklerin ayak bileklerine halhallar, yetmiş yaşındakilerin iltihaplı kulaklarına küpeler takmıştı. Sadece çalmamıştı. Kendini satamamıştı. Anlaşmalarda gerektiği gibi konuşamamıştı. Her şeyi satan Oço’nun kendisi turne olmuştu. Tek kalıcı başarısı, Sosyal Sigortalar Kurumu’ndan emekli olmasına iki yüz iş günü kalmış olmasıydı. Tabiî turizm, Oço’yu iki yüz gün boyunca midesinde tutar ve kusmazsa. Emekli olmanın hayali. En az bir genelev kevaşesi kadar hak ediyordu.</p>

  <p class="normal1">Şimdiyse, karşısındaki domuzlara hizmet ediyordu. Geçici hayat güvencesi, iki İsviçreli abuşa satacaklarından ibaretti. Grubun en ceviz müşterileri olan Rudolf ve Amber, Oço’nun bir tahterevalliye benzeyen hayatından haberdar olmadıkları, olsalar bile umursamayacakları için tezgâhtarla alay etmekten vazgeçmiyorlardı.</p>

  <p class="normal1">“Türkiye’de tezgâhtarlar sülük gibi. Peşimizi bırakmıyorlar. Nereye gittiysek, hep aynı. Böyle yaptığınız sürece turizminiz gelişmez. Bir de Avrupa Birliği’ne girmek istiyorsunuz. Otellerinize verdiğiniz yıldızların nereden geldiği bile belli değil.”</p>

  <p class="normal1">Asiltur’un diğer müşterilerinin, aç bırakılmış köpekler gibi alışveriş yaptıklarını salondaki fısıltılardan ve hızlı adımlardan anlayan Oço, çiftle geçirdiği zamana rağmen hiçbir şey satamamış olduğunu düşündükçe heyecanlanıyor ve terliyordu. Her ne kadar görevi, çifti oyalamak da olsa, satmalıydı. Çünkü herkes satıyordu. Ama eskisi gibi soğukkanlı değildi. Aklına, iki yüz iş gününü asla dolduramayacağı geliyordu. Yıllarca ayakta kalmaktan bacakları nehir yatağı gibi olan, varisten yürüyemeyen, ancak koltuktan koltuğa adım atan Oço, düşünüyordu. Grup çıktıktan sonra Hayko mutlaka görüşmek isteyecekti. Son kez görüşmek için odasına çağıracaktı. Mutlaka satmalıydı. Ne olursa. Tezgâha sıkışmış paçasını kurtarmalıydı. Kızlarına tram yollamalı, kirasını ödemeli, kredi kartı borçlarını kapatmalıydı. Şimdi kovulamazdı. Bugün değil, belki iki yüz gün sonra. Ama bugün değil. Nasıl yapıldığını çok iyi bildiği ama asla tenezzül etmediği bir tezgâhı anımsadı. Artık hayat Oço için, her şeye tenezzül etmekti.</p>

  <p class="normal1">“Bakın, bu kolyeyi beğendiğinizi biliyorum.”</p>

  <p class="normal1">Önünde inci bir set vardı. Amber’in gözlerini bir ara ışığa boyamış, incili, pırlantalı bir set. On dört bin yumoş. Ahçik, fiyatı duyunca gülmüştü. Kahkaha atmıştı. Aynısını yedi bine bulabileceğini, diğer İsviçreliler gibi Türkiye’ye kazıklanmaya gelmediğini söylemişti. Oço, Hayko’nun izniyle on bine inmişti. Amber, yine de ilgilenmemişti. Oço tezgâhını açtı.</p>

  <p class="normal1">“Bu kolye, bu bileklik ve küpe. Hepsi de size çok yakıştı. Her kıyafetle takabilirsiniz. Hem spor, hem klasik. Zaten mücevher, insan derisine değmedikçe sıradan metaller ve sıradan taşlardan ibarettir. Ne zaman ki bir insan, mücevheri takar, o zaman metaller altın, taşlar pırlanta olur. Ayrıca önemli olan, bir mücevherle günde kaç saat geçirilebildiğidir. En çok takılabilecek olanın seçilmesi gerekir. Bir çekmeceye koyup unutmak için mücevher alınmaz. İnsanların en büyük yanlışı, kullanışlı olmayan model seçimleridir. Alırlar ama takmazlar. Üç ayda bir, birlikte fotoğraf çektirip yerine koyarlar. Oysa bu set, sizin için öyle değil. Gerçekten de onunla hayatınızı paylaşabilirsiniz. Gelelim fiyatına. Ne yazık ki on bin avro, son fiyat. Ancak size bir teklifim var. Bana beş yüz avro ödeyin. Seti alın ve ülkenize gidin. Altı ay kullanın. Altı ay sonra sizin için vazgeçilmez olmuşsa, dokuz bin beş yüz avroyu bana ödeyin. Eğer altı ay sonra artık ilginizi çekmiyorsa mücevheri yollayın, ben de size beş yüz avronuzu iade edeyim.”</p>

  <p class="normal1">Amber, böyle sözleri hayatında ilk ve son kez duyuyordu. Kimse on bin avro değerinde bir mücevheri altı aylığına bedava, beş yüz avro depozito karşılığında vermezdi. On bir kez geldiği ama eleştirmekten orgazm olduğu Türkiye’nin mahalli idare sorunlarını bir an için unutmuştu. Teklifi kabul etmesinin sonucundaki risklerin neler olduğunu düşünmüş olmalı ki sordu:</p>

  <p class="normal1">“Diyelim ki kabul ettim. Altı ay içinde siz işten ayrılırsanız ne olacak? Hırsız durumuna düşmüş olacağım.”</p>

  <p class="normal1">“Hayır hanımefendi. Size anlaşmamızı içeren bir kâğıt vereceğim. İmzalı ve damgalı.”</p>

  <p class="normal1">“Peki, neden böyle bir şey yapıyorsunuz?”</p>

  <p class="normal1">“Çünkü Türkçe’de bir deyim vardır: iyilikle ezmek.”</p>

  <p class="normal1">Ne anlama geldiğini tabiî ki söylemeyecekti.</p>

  <p class="normal1">“İyiliğin her düşünceyi değiştirebileceğini anlatan bir deyimdir. Ülkem hakkında o kadar yanlış düşüncelere sahipsiniz ki bugüne kadar size hizmet etmiş her vatandaşım adına sizden özür diliyorum. Dilerseniz, bu tatilinizi yeni bir başlangıç olarak kabul edin. Türkiye’yle barışma tatili gibi görün. Bu değişimin onuruna, seti alıp evinize gidin. Taktıkça, burada geçirdiğiniz geceleri ve gündüzleri hayal edin. Gördüğünüz renkleri düşünün. Ve tekrar gelin. Mücevherli ya da mücevhersiz. Bu önemli değil. Önemli olan, Türkiye’nin hiçbir ülkeye benzememesi. Burası ne turizm için ruhunu hisse senedine çevirmiş Fas ya da Tunus, ne de turizmi müzecilik sanan İtalya ya da İspanya. Burası Türkiye. Burada tanık olduğunuz hiçbir şeyi başka bir yerde göremezsiniz. Burada hayat doğaçlamadır. Nüfusunun çoğunluğu Müslüman olan ve bizim gibi yönetilen başka bir ülke yoktur. Ne tarihte, ne de bugün. Bu yüzden, geçmiş deneyimlerinden yararlanabileceğimiz hiçbir örnek yok. Hayatı, birlikte yaşayış biçimimizi, hoşgörümüzü doğaçlayarak yaratıyoruz. Sevgili Amber, Türkiye caza benzer. Bir sonraki notanın ne olduğunu tahmin edemezsiniz. Ve bu yüzden dinlemeye devam edersiniz. Doğasının çok güzel ama insanlarının işe yaramaz olduğunu söylüyorsunuz. Ben de bunun böyle olmadığını söylüyorum. En az doğası kadar misafirperver ve sıcak insanları olduğunu iddia ediyorum. Bunu kanıtlamak için de, size özel bir işlem yapıyorum. Mücevherleri satmıyorum. Size emanet ediyorum. Ben size güveniyorum. Belki bir gün, siz de bize güvenirsiniz. Sadece denizimize, güneşimize, kumumuza değil, Türklere de güvenmeyi öğrenirsiniz.”</p>

  <p class="normal1">Amber, Rudolf’a baktı. Rudolf, Amber’e sordu:</p>

  <p class="normal1">“Ne dersin?”</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Satış, acente, <span class="ideitalik">center</span> ve tezgâhtarın varoluş nedenidir. Satış yoksa hiçbiri olmaz. Satışa o kadar ihtiyaç vardır ki yapılamadığı günlerde yaratılır. Türkiye’ye on bin Alman getiren bir acente, gruplarını oluştururken içlerine kalın müşteriler serpiştirir. Ya da cebine tram koyduğu anlaşmalı müşterilerine Antalya’da ses getirecek büyüklükte alışveriş yaptırır. Acentenin girdiği <span class="ideitalik">center</span> iş yapar. Ortalama bir paks başı ücretiyle işe başlamış olan acente bir sonraki sezon, ceviz müşteriler toplasa bile <span class="ideitalik">center</span>’lardan milyon yumoşluk avanslar ister. Bu, acentenin <span class="ideitalik">center</span>’a kazığıdır. Tezgâhtar, satın alma gücü olmayan bir müşteriye, “Kullan ve iade et” diyerek mal verir. Satış yapmış gibi göründüğü için anlaşmada maaşını yükseğe çeker. Mal iade edilene kadar çoktan başka bir <span class="ideitalik">center</span>’a geçmiştir. Bu, tezgâhtarın <span class="ideitalik">center</span>’a kazığıdır. Acentenin ve tezgâhtarın yaptığına balon satış denir. Balon satışlar hayali olanlardır. Ancak turizmde kar marjı o kadar yüksektir ki <span class="ideitalik">center</span>’lar yedikleri bütün kazıklara rağmen bir sonraki sezon kapılarını açarlar ve balon uçmaya devam eder.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">“Dilerseniz, düşünmeniz için sizi yalnız bırakayım.”</p>

  <p class="normal1">Oço kalkıp odadan çıktı. Hayko’yu Patricia’nın yanından çıkarken yakaladı.</p>

  <p class="normal1">“Gençler. On bin yumoşa çektiğin seti alacaklar. Ama beş yüz verebiliyorlar. Kalanı altı ay sonra. Çocuk öğretmenmiş. Ancak o zaman ödeyebilirim, diyor. Ahçiğin de doğum günüymüş, malı yanında götürmek için yalvarıyor.”</p>

  <p class="normal1">Hayko, Oço’nun burnuna güveniyordu.</p>

  <p class="normal1">“Sen karar ver.”</p>

  <p class="normal1">Oço, Hayko’nun kendisine güvendiğini biliyor ama odadakilerden hiçbir koku alamıyordu. Yalan söylemek zorundaydı. Altı ay içinde çalışacak başka bir dükkân bulabilirdi. En azından öyle umuyordu.</p>

  <p class="normal1">“Merak etme. Sağlamlar. Veriyorum malı.”</p>

  <p class="normal1">“Sen nasıl istersen.”</p>

  <p class="normal1">Oço’nun kemikleri çatladı. Yirmi iki yıldır ilk kez bir patronunu kazıklıyordu. İlk kez bir tezgâhtara tezgâh atıyordu. Çatlak kemikli Oço, alnında birikmiş ter torbacıklarını ceketinin koluyla patlatıp odaya girdi.</p>

  <p class="normal1">“Evet, yanıtınız nedir? Bize güvenmeyi deneyecek misiniz?”</p>

  <p class="normal1">Amber siyah bermudasının cebinden çıkardığı cüzdanından kredi kartını çekti.</p>

  <p class="normal1">“İade edebileceğimi belirten bir kâğıt istiyorum.”</p>

  <p class="normal1">Oço o kadar rahatladı ki kredi kartını aldıktan sonra koltuğuna çöküp bir sigara yakmak için izin istedi. Yirmi iki yıldır ilk kez müşterisinin karşısında sigara içiyordu. Burun deliklerinden dökülen ilk duman, ağzından dökülenlere karıştı.</p>

  <p class="normal1">“Altı ay sonrası için formaliteden ibaret bir çek yapacağız. Satın almak istemezseniz, bize bildirir ve mücevherleri sizden aldırırız. Beş yüz avronuzu istediğiniz banka hesabına havale ederiz. İsterseniz bütün işlemleri İsviçre frangı üzerinden yaparız. O da sorun değil.”</p>

  <p class="normal1">“Rudolf’un beğendiği bir yüzük vardı. Ona da bakabilir miyiz?”</p>

  <p class="normal1">Oço’nun yüzüne vuran tebessüm, bir bebeğin ilk gülümsemesine benziyordu. Tezgâhtarlık yapabilecek ruhsal dayanıklılığa artık sahip olmadığını biliyordu. Yüzü, müşterinin kararlarıyla biçim bulan bir macundu. “Tabiî” dedi.</p>

  <p class="normal1">“Tabiî ki bakabilirsiniz.”</p>

  <p class="normal1">Amber’in ani değişiminin nedenini kesinlikle merak etmiyor ve umursamıyordu. İlk kez, sattığı mala başkasına ait olduğunu düşünerek tezgâh atmıştı. Oysa Kapalıçarşı’da ilk öğrendiği söz şuydu:</p>

  <p class="normal1">“Mal, namustur!”</p>

  <p class="normal1">Ustası söylemişti. Külçe Sadi. Kapalıçarşı’da doğmuş ve yetmiş bir yıl çarşıda kapalı kalmıştı. Ne dediğini biliyordu. Kuyumculuğa dair aldığı terbiyeyi unutup tezgâhtar olması yıllar sürmüş olan Oço da artık bir ustaydı ve bir gün çırağı olursa söyleyeceği söz şu olurdu:</p>

  <p class="normal1">“Mal namussa, namus da maldır. Alınır, satılır.”</p>

  <p class="calibre5">&nbsp;</p>

  <p class="calibre5"><br class="chapter" />
  <br class="chapter" /></p>

  <p class="normal1">“Böyle bir indirim, Bay Çınarçıyan’ın sınırını bile aştığı için babasıyla görüşmek zorunda kaldı. Kendisi İstanbul’da. Sizi beklettiğim için özür dilerim ancak baba ile oğlun pazarlığı çok uzun sürdü.”</p>

  <p class="normal1">Gerard’ın elindeki, dördüncü rakı kadehiydi. Şampanyadan içmemişti. Bir İsviçreli için fazla dayanıklıydı. Bayan Jouvet, yeni mücevherleri ve içtiği üç kadeh rakının üzerine yudumladığı şampanyayla sarhoş olmuştu. Kocasına baktı. Gerard’ı utandıracak biçimde konuştu:</p>

  <p class="normal1">“Sevgilim, kartı versene. Ne bekliyorsun?”</p>

  <p class="normal1">Gerard, karısının pazarlığa dalmasını hoşgörüyle karşıladı. Ne de olsa sahip oldukları her şeyi beraber yaratmışlardı. Kozan’a baktı.</p>

  <p class="normal1">“Bir daha Türkiye’ye gelmeyeceğim. Çok pahalı bir yolculuk oldu! Elli bir bin frank! Tabiî, yapacak bir şey yok. Cehennemdeysen yanarsın!”</p>

  <p class="normal1">“Gelecek yıl tatilinizi ben ısmarlayacağım. Çok ciddiyim. Yeter ki siz, boş bir zaman ayarlayın. Sizi Antalya’da ağırlamaktan onur duyarım. Hem görmediğinize emin olduğum o kadar çok cennet var ki bu bölgede!”</p>

  <p class="normal1">“Teşekkür ederiz” dedi Gerard. Güldü.</p>

  <p class="normal1">“Artık beş yıl tatile çıkmak yok.”</p>

  <p class="normal1">“Kartı alabilir miyim?”</p>

  <p class="normal1">“Bence kart kasada kalsın. Öylesi daha kolay!”</p>

  <p class="normal1">Herkes güldü. Kozan, Gerard’ın uzattığı kartı aldı. Odadan çıkıp bir çırağın eline tutuşturdu.</p>

  <p class="normal1">“Yedi bin çikolata. Bir de sek duble.”</p>

  <p class="normal1">Odaya döndü ve tezgâhına geçti. Saim’in doksan sekiz bin yumoşluk işini duymuştu. Yüz elli bin franktan fazla yapıyordu. Onu geçmenin bir yolunu bulmalıydı. Sattığı safirli seti bozup daha ağırını çalışmaktansa, tezgâha başka bir mal sokmalıydı. Daha ağır ne olabilirdi? Jouvet çifti, kendilerini yıllarca idare edebilecek mücevherlerine kavuşmuşlardı. Bir yüzük! Evet, sonu olmayan bir kulvar: tek taş! Üç santim de olur, on karat da! Kozan ne çalışacağını bulduğu için rahatlamıştı. Kısa bir sakinleşme molası için abuş bir konu açmalıydı. Ne de olsa tezgâh kontramanyaktı, diyalogların hiçbir neden-sonuç ilişkisi yoktu. İstediği her şeyden söz edebilirdi. Odanın Tanrısı Kozan’dı. Vahiyler düşmeye başladı.</p>

  <p class="normal1">“Biliyor musunuz, gelecek hafta evleniyorum!”</p>

  <p class="normal1">Ahçiklerden telgraf çığlıkları çıktı. Kısa ve sessiz. Gerard, kadehini kaldırıp “Tebrik ederim!” dedi.</p>

  <p class="normal1">“Teşekkür ederim. Burada olsaydınız, sizin de gelmenizi isterdim. Türkiye’de düğünler çok eğlenceli geçer.”</p>

  <p class="normal1">Kozan, hiç bilmediği ama üzerine şiirler yazabileceği Türk düğünlerini anlatmaya başladı. Başının kulaklarına kadar olan bölümü konuşuyor ve masallar üretiyor, kulaklarının arkasına düşen karanlıkta da bir hayal kuruluyordu. Bir çeşit plan. Bu tezgâhta iki yüz bin franga yakın bir satış yapacaktı. Buna emindi. Hayko’dan iki bin yumoş avans ve iki gün izin alacaktı. Hayko ikisini de verecekti. Buna da emindi. Bir taksiye binecek ve “Dokuma” diyecekti. Antalya’nın yaşlı ve tozlu semtine yaklaşırken, telefonunun rehberinde <span class="ideitalik">knock-out</span> deyiminin kısaltması olan K.O. olarak kaydedilmiş kişiyi arayacak, taksi, verilen adreste yavaşlayınca Kozan camı açacaktı. Taksiye bir el girecek ve Kozan’ın kucağına bir paket bırakacaktı. K.O. lakaplı kişi bir torbacı, paketin içinde de pafküf ve koks olacaktı. Dikiz aynasında emir bekleyen şoföre “Örnekköy” diyecekti. Telefon rehberinde VIV diye kayıtlı olan numarayı arayacak, Örnekköy’ün merkezindeki Pehlivan Büfe’nin karşı kaldırımından iki Rus ahçik alacaktı. Taksi, Beyaz Evler’e yönelecek, Kozan’ın takım elbisesini çıkarıp, şort ve tişört giymesini bekleyecekti. Arka koltuktaki ahçiklere göz kırpıp şoförün yanına oturan Kozan, “Belek, Ares, diyecekti.” Ares, Belek’teki golf kulüplerinden biriydi. Kozan sahibini iyi tanırdı. Hayatı kurtulmuş tezgâhtarlardandı. Musa. Kale Kapısı’ndaki boktan pasan dükkânında çalışırken, tesadüfen içeri giren, cüssesi bir ayınınkiyle eşit olan Rus’a öyle bir tezgâh atmış ve martı o kadar şımartmıştı ki bir gün telefonu çalmıştı. Arayan Rus marttı. Mart, Moskova adındaki kentin ortaklarından biriydi. Mafya kelimesinin ilk üç harfini kaplayacak kadar güçlü olan mart, Musa’yı evine davet ediyordu. Bu tezgâhtar masalında Musa, martın Moskova’daki evine gidiyor, orada ağırlanıyor ve bir teklifle baş başa bırakılıyordu. Teklif bir yatırıma dairdi. Tram aklamak isteyen mart, Musa’dan bir oteller zinciri kurmasını istiyordu. Musa inanamıyordu. Ama bugün Ares tatil köylerinin başındaki Musa, Tanrı’ya da, Moskova’daki gizli patronuna da kimsenin inancının yetmeyeceği kadar tapıyordu. Kozan, Belek’teki yirmi kilometrekarelik tatil köyüne pafküfle doğup meterle ölmeye, koksla yeniden dirilmeye gidecekti. İki gün boyunca, kumun bittiği yerde başlayan bir villanın verandasında dolunayın aydınlattığı tetasları, vorları, şaşoları izleyip unutacaktı. Her şeyi. Anımsamamanın yolu, belleğe giden asfaltın tıkanmasından geçiyordu. Taksiyi dolduranlar yol tıkamaya yeterdi. Hepsi de bir barikatın parçalarıydı. Kozan’ın hayali birçok kez gerçekleşmişti. Küçük tatillerine “yok olmak” diyordu. Nereye gittiğini soranlara, “İki gün yok olacağım” yanıtını verirdi.</p>

  <p class="normal1">Sadece televizyonda gördüğü, at üstünde giden gelinleri, köy meydanındaki damat tıraşlarını anlatırken kapı açıldı. Çırak, kartı ve rakıyı getirmişti. Gerard ne yapacağını öğrenmişti. Küçük, dikdörtgen kağıdın üzerindeki çizgiye imzasını attı. Kozan, kadehini aileye doğru kaldırıp içini boşalttı. Rakıyı bir ilaç gibi içiyordu. Ancak asla bir antidepresan gibi değil. Kozan depresif değildi. Günde dört kez intihar etmeyi düşünenlerden de olmamıştı. Hiçbir zaman. Kozan’ın sorunu mesleki deformasyondu. Zihninin ani ölümlerini engellemeye çalışıyordu. Çünkü bazen ağzından son çıkan kelimenin ne olduğunu anımsamıyordu. Her ne kadar kelimenin boşluğa karışmasının üzerinden sadece iki saniye geçmiş olsa da. Şimdi olduğu gibi.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Tezgâhtarlığın zorluklarından biri tekrardır. İnsanın en zor dayanabildiği çalışma koşulu olan tekrar, sağlıklı bir aklın ani ölümüne neden olur. Aynı cümleleri aynı mimikler eşliğinde iki bin kez söylemiş olan tezgâhtar, artık ne dediğini duymuyordur. Başka konular üzerinde yoğunlaşıyor, müşterisinin banka hesabında ne kadar tramı olduğunu ya da yanındaki ahçiğin vardik rengini tahmin etmeye çalışıyordur. Kendisini duymayan tezgâhtar, konuşmasının hangi bölümünde olduğunu karşısındakinin yüz ifadesinden anlar.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Bazı insanlar, inanması ne kadar güç olursa olsun, zihinlerini boşaltabilirler. Bilgiler, deneyimler, duygular, kişilik özellikleri buharlaşır. Unutmak, var olanı yok etmektir. Geriye sadece hayatı sürdürmek için gerekli olanlar kalır. Kozan, zihinlerini kesip biçen ve bir terzi titizliğiyle bedenlerine uygun bir balıkadam kıyafeti dikebilen ender insanlardandı. Tezgâhtarlık mesleğiyle karşılaşması, Kozan’ın aşkla buluşması gibi olmuştu. Çünkü Kozan, tezgâhtarlık yapmak için gereken yeteneklere sahip, ancak bunların birer yetenek olduğundan habersiz yaşamıştı. Ta ki Belek’teki pasanda çalışana kadar. Gündelik hayatta saygı görmesini engelleyecek birçok özelliği mesleğinde işe yaramıştı. Kozan, hayatının öyle bir dönemindeydi ki, sadece tezgâhtarlık yapabilirdi. Çünkü zihninde kalanlar sadece buna yeterdi. Malzemesi diplomat olan bir heykeli tıraşlamış ve tesadüf eseri adını “tezgâhtar” koymuştu. Oysa ailesinin de dediği gibi, Antalya’ya kaçmadan önce kendisini mahvettiğini düşünüyordu. Neden olduğu acılara ve kendine çektirdiklerine o kadar üzülüyordu ki zihnine buzul çağı çökmüştü. Hiçbir şey hissetmiyordu. Bir tezgâhtarın olması gerektiği gibi. Audrey’nin sıcak dilini ağzının içinde sallayarak sorduğu soru, Kozan’ın bir an için buz tutmuş zihnini yalayarak eritti.</p>

  <p class="normal1">“Evleneceğiniz kadınla nasıl tanıştınız?”</p>

  <p class="normal1">Kozan gülümsedi. Bir yerlerden anımsıyormuş gibi tavana baktı. Oysa belleğinde hiçbir ahçiğe yer yoktu. Viv, Kozan’ın aşk hayatının son nefesi olmuştu. Daha fazlası yoktu. Hiçbir zaman evlenmeyecek, hiçbir zaman çocuk sahibi olmayacak ve kimseyi sevmeyecekti. Bunlardan birini yapması, tezgâhtarlığının sonu olurdu. Büyük Oço gibi sadece merhamet yiyip içerdi. Oysa merhamet artık üretilmiyordu. Raflardakilerin de tarihi çoktan geçmişti.</p>

  <p class="normal1">“Bir yüzük sayesinde. Bir yıl önce buraya genç bir çift geldi. Evleneceklerdi. Alyanslarını seçtiler. Joseph ve Nana. Joseph, Nana’ya evlenme teklif ettiği günlerde yeterli parası olmadığı için, tek taş yüzük alamadığını anlattı. Binlerce tek taş yüzüğün arasından birini seçtik. Ancak taşın değiştirilmesini istedi. Yüzüğün üzerinde bir karatlık taş istiyordu. Taşı buldum ve mıhlattım. Otellerine götürdüm. Kadife bir kutunun içindeydi. Kutu da ceketimin cebinde. Otele girdim. Resepsiyondan odalarını aradım. Lobide buluştuk. O kadar sabırsızlardı ki! Elimi cebime soktum. Kutu yoktu. Gitmişti! Düşmüştü! Kaybolmuştu! İnanın bana, her yeri aradım. Ama her yeri! Yok! Otelin güvenliğine haber verdim. Onlar da yardım etti. Ama bulamadık. Joseph ile Nana’nın uçakları iki saat içinde kalkıyordu. Sonra bir kadının yaklaştığını gördüm. Yanıma gelip “Kuyumcu sizsiniz, değil mi?” diye sordu. “Evet!” dedim. Avucunu açtı ve kutu içindeydi. Kutuyu açıp yüzüğün hâlâ koyduğum yerde olduğunu gösterdi. O kadar rahatlamıştım ki sadece gülmek için “Bu bir evlenme teklifi mi?” diye sordum. Kurtarıcı meleğim gözlerimin içine baktı ve “Evet!” dedi. Joseph ve Nana uçaklarına binip gittiler. Bir hafta sonra evlendiler. Şimdiyse ben, bir hafta sonra evleniyorum. Bir yıl önce, hiç ciddi olmasa da, bana tek taş bir yüzük vererek evlenme teklif etmiş olan melekle. İşte, sonsuza kadar seveceğim kadınla böyle tanıştım. Tabiî, sonra benim bir yüzük bulup kendisine vermem gerekti. Üstelik onun verdiğiyle aynı karat olmalıydı! Bir karat! Evlenmek zor! Çok pahalı!”</p>

  <p class="normal1">Alacağı yanıttan emindi.</p>

  <p class="normal1">“Peki siz, Bay Jouvet, o tek taş tünelinden geçtiniz mi?”</p>

  <p class="normal1">Gerard gülerek başını salladı.</p>

  <p class="normal1">“Hayır, çünkü o günlerde ben de, hikâyenizdeki Joseph gibiydim. Karıma verebileceğim tek armağan birkaç tavuk ve birkaç inekti. Onları da parmağına takmasının olanağı yoktu!”</p>

  <p class="normal1">Gerard durdu. Kozan’ın lafı nereye sürüklediğini fark etti. Ellerini kaldırıp teslim olmuş bir asker gibi “Hayır, hayır!” dedi.</p>

  <p class="normal1">“Bitti! Yine eski günlerime döndüm. Üstelik sizin yüzünüzden! Yine birkaç tavuk ve birkaç inekten başka bir şeyim kalmadı!”</p>

  <p class="normal1">“Tamam, dönünce onları satarsınız. Yirmi bir yıl, bir tek taşı hak ediyor, değil mi? Ayrıca konuyu ben açmadım. Baldızınız sordu. Ona sinirlenmelisiniz. Ben sadece evleneceğim kadınla nasıl tanıştığımı anlattım!”</p>

  <p class="normal1">Tabiî, Audrey Jamaika’daki hava durumunu sormuş olsa bile konu tek taş yüzüğe gelecekti ama ne önemi vardı?</p>

  <p class="normal1">Kozan hem konuşuyor hem de ayağa kalmış, kapıya doğru yürüyordu. “Tamam” diyordu.</p>

  <p class="normal1">“Bu son. Ama en önemlisi! Bay Jouvet, daha yeni ısınıyoruz. Alışveriş şimdi başlıyor.”</p>

  <p class="normal1">Kozan, odadan çıktığı anda çırağa seslendi.</p>

  <p class="normal1">“Birinci VIP’te, tezgâhın en sağında iki karat doksan santimlik bir tek taş var. Fırla, getir!”</p>

  <p class="normal1">Odaya döndü.</p>

  <p class="normal1">“Şimdi size küçük bir sürprizim var. Bayan Jouvet, Türkiye’den bir kraliçe gibi ayrılacaksınız.”</p>

  <p class="normal1">&nbsp;</p>

  <p class="normal1">&nbsp;</p>

  <p class="normal1">Tezgâhta sınır yoktur. Hayatları boyunca bin yumoşu bir arada görmemiş tezgâhtarlar, yüz bin yumoşluk tezgâh atabilirler. Meslekteki ilk haftalardan sonra her şey bir oyuna dönüşür. Miktarların bir önemi kalmaz. Delik çoraplı tezgâhtarlar ev fiyatındaki malları parmaklarına takar, avuçlarında taşır. Sabahları kasadan çıkarıp tezgâha dizerken ve akşamları kasaya sokmak için tezgâhtan toplarken yere düşürür, iki yüz maaşlarına denk fiyattaki malları atıp tutarlar. Patronlar görür ve sinirlenirler. “Patates değil bunlar, mücevher!” diye bağırırlar. Ama bilinmelidir ki, patates gibi satılan her şey ancak patates kadar değerlidir. Patates gibi satılan her şey patatestir. Patronlar bağırmaya devam eder: “Kendini satsan ödeyemezsin!”</p>

  <p class="calibre5">&nbsp;</p>

  <p class="calibre5"><br class="chapter" />
  <br class="chapter" /></p>

  <p class="normal1">Türk turizmi on iki ay sürer. Asla gerilemeyecek bir noktaya ulaşmıştır. Zaten yatırımlar birkaç milyar doları geçmişse hiçbir sektör gerilemez. Dolayısıyla kış aylarında da Akdeniz’e turist gelir. Ancak çalışmayan ya da öğrenci olmayan, aktif hayattan uzak turistler. Antalya’ya gelir, ılık havadan yararlanır, harabeler gezer, Pamukkale’yi görür ve tabiî ki <span class="ideitalik">center</span>’lara girerler. Turizmde buna kış operasyonu denir. Kış operasyonunda kapalı gruplar vardır. Bir grubun kapalı olması, uçağın Türk toprağına inmesinden itibaren turistlerin görüp duyacakları her Türk’ün turizmci olacağı anlamına gelir. Kapalı grup ciddi bir düzenek gerektirir. Uçaktan otele, otelden tura, her aşama, görevini fazlasıyla ciddiye alan rehberler tarafından yönlendirilir. Turizmci olmayan tek Türk’le karşılaşmayan turistlere, Türkiye’deki yerel saat hakkında bilgi verilirken grubun abuşluk düzeyine göre belirlenen bir gerekçe göstererek, saatlerin bir ya da iki saat ilerisine ayarlanması sağlanır. Ülkelerinden ayrılmadan önce saat farkını öğrenmiş olanlar bile ikna edilir. Zor değildir. Antalya bölgesinin İstanbul’dan farklı olduğu söylenir ve konu kapanır. Kapalı grup müşterileriyle iletişim kuracak herkes konudan haberdardır. Sadece kapalı gruplara hizmet veren tatil köylerindeki resepsiyonların, üzerinde Antalya yazan, büyük kadranlı saatleri rehberin emri doğrultusunda ayarlanır. Tabiî ki böylesi riskli bir girişimin nedeni daha çok tram kazanmaktır. Turist, yatağından daha erken kalkar ve turuna, yerel saate göre altıda başlar. Güneşten daha fazla yararlanılır ve gün içinde daha çok <span class="ideitalik">center</span>’a girilebilir. Saati sekiz sanan turist, işine gelmek için sabahın beşinde uyanmış tezgâhtarın karşısına yerel saatle altıda çıkar. Tezgâhtarın başarısı, kahvaltısını henüz yapmış olan turiste öğlene yaklaşıldığını hissettirip, okunan sabah ezanlarının duyulmadığı binalarda rakı içirmektir. Rehberler bu tezgâha “grup saati” derler. Doğru konmuş bir addır. Çünkü grubun kendine ait bir zaman anlayışı oluşmuştur. Böyle olması gerekir. Çünkü tatil, bir insanın gerçek zaman ve mekândan uzaklaşmasıdır. Kendi başına hayal kurmaya gücü yetmeyenlere paketlenip sunulmuş bir üründür. Tatilin kullanım kılavuzuysa rehberdir. Saatin gerçekte kaç olduğunu sadece o bilir.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Gabor’un tezgâhı da unutturmak üzerine kuruluydu. Değil saatin kaç olduğunu, müşterisi hangi güne uyandığını bile anımsamazdı. Sarhoşluğu tezgâhına zarar vermezdi. Dili bir saç örgüsü gibi açılır, karşısındakinin yıllarca unutamayacağı bir gösteri sunardı. Hikâyeler, fıkralar, anılar anlatırdı. Yalnız, bir sonrakini dinlemek için, müşterinin satın alması gerekirdi. Kahve falları bakardı. Gerektiğinde de el falı. Bir defasında, voruna bakıp geleceğini okuyacağını söylediği bir müşterisini çıplak kalana kadar soymuştu. Hayatında duygusal arızalar olduğunu hissettiği müşterileri derhal sahiplenir ve muskalardan, büyülerden, yarı değerli taşların metafizik güçlerinden söz ederdi. Tezgâh bitince de yıkılana kadar içmeye devam ederdi. Sami Çınarcıyan’ın yükseliş hikâyesini bilen az kişiden biriydi. Sami, İstanbul’da tezgâhtarlık yaparken taş kaçakçılığına bulaşmış ve Kapalıçarşı’nın büyük kuyumcularını kazıklayıp Antalya’ya kaçmıştı. Başlarda, borcunu ödemesi için yaşamasına izin vermişler, ancak Antalya’nın kuyum kralı olunca İstanbul’da iş kurmadığı sürece istediği atları oynatmasına göz yummuşlardı. Türkiye’deki Ermeni kuyumcuların pırlanta toptancısı olmuş, Ortodoks mezhebinin neye benzediğini Yahudilere öğretmişti. Süryanilerin geleneğini benimsemişti:</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Bir Süryani düşerse ona tram verilir ve ayağa kalkması sağlanır. Aynı Süryani ikinci kez düşerse başka bir sektörde iş kurması için tram verilir. Bir Süryani üçüncü kez asla düşmez. Düşerse Süryani değildir!</p>

  <p class="normal1">Aynı anlayışı Ermeniler arasında geliştirmişti. Sami Çınarcıyan, Akdeniz’e gelen her grubun hangi <span class="ideitalik">center</span>’lara dağılacağına karar verecek kadar büyümüştü. Almanya’daki milletvekili seçimlerinde desteklediği adaylara tram yatırmış ve oynadığı at yarışını kazanmıştı. Almanya’ya gidince elini öpen milletvekilleri, Akdeniz’i Almanlara boğmasında yardımcı oluyor ve Sami de Almanları Akdeniz’de boğmak için Topaz’a güveniyordu. Ve Gabor bütün bunları biliyordu. Sami’ye adıyla hitap edebilen tek tezgâhtardı. Çünkü yıllar önce, pırlantaların dünyadan toplanıp Türkiye’ye kaçırıldığı yıllarda midesinde taşla dolu torba taşıyanlardan biri de Gabor’du. Sami’ye yeterince kazandırmıştı. Kazandırmaya da devam ediyordu; odadaki çifte seksen bin yumoşluk mal satmıştı. Yüz yirmi bin çikolata ederdi.</p>

  <p class="normal1">“Ne diyordum?”</p>

  <p class="normal1">“Tanrı’nın evreni yaratmaya çalışırken havaya uçtuğunu söylüyordun.”</p>

  <p class="normal1">Martın pantolonu ve ahçiğin ağzı çoktan kurumuştu. Kendilerini Gabor’un hayal dünyasında bir yolculuğa bırakmışlar, şarabın da yardımıyla yeryüzüyle ilişkilerini kesmişlerdi. Gabor’un kelimelerden inşa ettiği merdiveni tırmandıkça şaşırıyor ve her şeyi tezgâhtar anlattıkça anlıyorlardı.</p>

  <p class="normal1">“Evet! Evren bir deneydi. Tanrı’nın bir deneyi. Ancak her şey yolunda gitmedi. Tanrı patladı ve parçaları her yere yayıldı. Buna <span class="ideitalik">big bang</span> adı verildi. Bizim yapmamız gereken, her şeyi birleştirmek. Her şeyi ve kendimizi bir araya getirmek. O zaman Tanrı yeniden tek parça olacak. Şimdiki zayıflığımız bundan kaynaklanıyor. İyiliğin ne olduğunu biliyoruz ama iyi olamıyoruz. Çünkü içimizde Tanrı’nın sadece küçük bir parçasını taşıyoruz. İyilik ve kötülük çelişkisi buradan geliyor. Gücümüzün asla yetmeyeceği hayallerimiz var: erdem, yüksek değerler, sonsuz kardeşlik, insanlık barışı gibi. Ama birleşmediğimiz sürece ne yazık ki hiçbiri gerçekleşmeyecek.”</p>

  <p class="normal1">Ahçik sordu:</p>

  <p class="normal1">“Nasıl bir araya geleceğiz?”</p>

  <p class="normal1">“Bedenlerimizin yapısı düşünüldüğünde altı milyarlık bir toplu seksle diyebilirdim ama yanıt bu değil. Birleşmesi gereken, zihinlerimizdir. Bunun da tek yolu bir sandık inşa etmek. Piramitler kadar büyük bir sandık. İçine on binlerce insanın, aynı anda girebileceği bir sandık. Sandık titanyumdan yapılmış olmalı. İnsanlar, doğdukları andan itibaren öğrendikleri her şeyi sırasıyla düşünecek ve sandığa girdikleri ana kadar akıllarından geçen bütün düşünceleri anımsayarak zihinlerini boşaltacaklar. Sandık titanyumdan yapıldığı için bütün düşünceler içeride kalacak. Sırayla, yeni doğmuş bebekler dahil, bütün insanlar sandığa sokulacak. Son insan da girdiği zaman, sandık insanlık bilgisiyle dolmuş olacak. İşte o zaman, sandığın titanyum kapağı açılacak ve içinden Tanrı çıkacak. Tabiî böyle bir deneyin başarıyla sonuçlanması için herkesin dürüstçe düşünmesi ve zihnindekileri sandığa bırakması gerekiyor. Ama dürüstlük, bize o kadar uzak ki! Sadece adını biliyoruz. Ama neye benzediğinden haberimiz bile yok!”</p>

  <p class="normal1">Mart, çölün ortasına inşa edilmiş titanyum sandığı hayal etti. Yüz binlerce insanın önünde kuyruk olduğu stadyum büyüklüğünde bir sandık. Heyecanlandı ve sordu:</p>

  <p class="normal1">“Neden bu kadar karamsarsın? Dürüstlük bu kadar olanaksız mı? Şöyle düşün, bir bebek doğumunda ağlarken ne kadar dürüst! Peşinden koşulması gereken de, o dürüstlük! En azından bir zamanlar, bütün insanlar dürüsttü. Sence o günlere dönmek olanaksız mı?”</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Tezgâhtarlar, sahip oldukları bilgileri müşterilerinden çalmış olan kişilerdir. Karşılarına çıkmış müşteri sayısı kadar hayat görüşüne sahiptirler.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">“İlk bilgi nedir sence?”</p>

  <p class="normal1">“Anlamadım?”</p>

  <p class="normal1">“Bir insanın ilk öğrendiği şey nedir?”</p>

  <p class="normal1">“Yürümek mi?”</p>

  <p class="normal1">“Hayır dostum, düşünmek!”</p>

  <p class="normal1">“Düşünmek mi?”</p>

  <p class="normal1">“Evet, neden ile sonucu eşleştirmek. Yani düşünmek. Bir bebeğin öğrendiği ilk şeydir. Peki, söyle bakalım, bir insanın ilk unuttuğu bilgi hangisidir?”</p>

  <p class="normal1">“Düşünmek mi?”</p>

  <p class="normal1">“Zeki bir adamsın. Evet, düşünmek. Sevgili dostum, insanlar düşünmeyi unutmakla başlarlar hayvanlaşmaya. Neden ile sonucu eşleştirmeyi unutmakla başlarlar insanlıklarından uzaklaşmaya. Dürüstlükten vazgeçmenin tek nedeni düşünmeyi unutmaktır. Yalan söyleyerek gündelik sorunlarından kurtulan ve yüzeysel acılarını sonlandıran insanın ödeyeceği bedel, yalan söylediği için duyacağı pişmanlık acısıdır. Yüzeysel acı, pişmanlık acısının yanında diş ağrısı gibi kalır. İşte, insan, bu kadar basit bir hesabı bile yapamaz. Çünkü düşünmeyi unutmuştur. Dolayısıyla dürüst değildir. Yalancılar düşünceden yoksun hayvanlardır. Biliyorum, çünkü geçmişte neler yaptığımı anımsıyorum. O kadar yalan söyledim ki, artık uyuyamıyorum. Bir defasında sıradan bir taş parçasını, İsa’nın uyurken başının altına koyduğu taş diye sattım. Yüz elli bin dolara. Üstelik müşterimin, anlattığım hikâyeye inanması için, taşın ve İsa’nın resmedildiği sahte bir ikona bile yaptırıp yanında armağan olarak verdim. Ama artık uyuyamıyorum. On yıldır yalan söylemiyorum. Artık düşünebilen ve mutlu bir adamım.”</p>

  <p class="normal1">Karşılarında, bir zamanlar yalancı olduğunu itiraf eden tezgâhtardan yüz yirmi bin çikolatalık alışveriş yaptıklarını unutmuş olan mart ile ahçiğin aklına aynı anda aynı soru geldi.</p>

  <p class="normal1">“Peki neden yalan söylemekten vazgeçtin? Düşünmeyi nasıl öğrendin?”</p>

  <p class="normal1">Gabor, elindeki kadehin içinde kalmış dört yudum rakıyı bir yudumda bitirip arkasına yaslandı.</p>

  <p class="normal1">“Bir rüya. Beni uyandıran, garip bir rüyaydı. Evimdeydim ve çevremde onlarca televizyon vardı. İçlerine kamera yerleştirilmiş televizyonlar. Her birini yaşadığım kentin farklı sokaklarına bıraktım. Çöp kutularının yanına. Eve döndüm. Bekledim. Sokakta buldukları televizyonları evlerine götüren insanlar makineyi çalıştırdıkları anda kameralar da canlandı. Ve ben, evdeki televizyonumdan o insanların hayatlarını izlemeye başladım. Öyle acılar gördüm ki, yalan söylemekten vazgeçtim.”</p>

  <p class="normal1">Televizyonlara kamera yerleştirip farklı sokakların farklı kaldırımlarına bıraktığını bir rüyasında görmemişti. Gabor, üç yıl önce bir saat sattığı, televizyon programları yaratan müşterisinin hayalini anlatmıştı. Üstelik onun kelimeleriyle. Bu durumda kamera Gabor’du. Üç yıl önce kaydettiklerini İsviçrelilere aktaran bir makine.</p>

  <p class="normal1">&nbsp;</p>

  <p class="normal1">&nbsp;</p>

  <p class="normal1">Tezgâhtaki mal müşteriye, tezgâhtaki kelimeler tezgâhtara kalır. Kuyum tezgâhtarına çalıştığı mal karşısında “Biraz düşünmek istiyorum” deyip tezgâhtan kalkan müşteri, her ne kadar Türkiye’ye döviz bırakmamış olsa da, söylediği her kelimeyi hibe etmiştir. Tezgâhtar, simyacı yeteneğiyle o kelimeleri bir gün mutlaka trama dönüştürür. Sadece yazarlar ve tezgâhtarlar yenilgilerini kazanç sayar. Bu hesapta, sıfır tezgâhtara, eksi bir bire eşittir. Ne kadar kaybedilirse o kadar kazanılır. Tezgâhtarın kendisinden başka kaybedeceği bir şey yoktur. Ve sıradan insanların aksine tezgâhtarın kendisi her şeydir. Türkçe’de buna, tek kişilik dünya denir. Tezgâhtar, diğer insanlara, ancak bir astronot kadar yaklaşabilen, duygu ve düşünce örnekleri toplayıp kendine dönen kişidir. Kimlik koleksiyoncusudur. Sermayesi, sattığı mal değil, müşterileridir. Karşısındakine bir önceki müşterisini satar. Turistin, tezgâhtan kalkmak için değil, tezgâha oturmadan önce biraz düşünmesi gerekir. Ama Gabor’un da dediği gibi, insanın öğrendiği ve unuttuğu ilk bilgi, düşünmektir. Dolayısıyla ilk insan da, son insan da turisttir. Tezgâhtarsa şeytandır. Bu yüzden şeytan kelimesinin İngilizcesi <span class="ideitalik">satan</span> diye yazılır.</p>

  <p class="calibre5">&nbsp;</p>

  <p class="calibre5"><br class="chapter" />
  <br class="chapter" /></p>

  <p class="normal1">“İki milyon yıl. Bir elmasın oluşması için geçmesi gereken yıl sayısı. İki milyon yıl. Elimde, dünyanın tarihi var. Her şeyden ve herkesten eski. Bu dünyaya her şeyden ve herkesten önce gelmiş. Neredeyse üç karat. Temizliğine bakın! Bir ışık bahçesi. Sonsuza kadar da öyle kalacak. İnsanlar ölür. Her şey ölür. Ama sadece iki şey ayakta kalır: aşk ve pırlanta. Sonsuza kadar parlarlar. Bir deniz feneri gibi. İnsanlara neyin değerli olduğunu anımsatırlar. İnsan âşık olunca, taş pırlanta olunca ölümsüzleşir.”</p>

  <p class="normal1">Kozan, tuttuğu yüzüğü Bayan Jouvet’nin parmağına geçirdi. Ölçü tutuyordu. Elli iki. Dünya kadın standardı. Malafaya gerek yoktu. Yüzük ölçüsüne de. Yüzük, Bayan Jouvet’nin parmağı için yapılmıştı. Gereken tek şey, fiyatı kadar Gerard’da tram olmasıydı. Bayan Jouvet, yüzük parmağındaki pırlantayı izlemeye başladı. Elini dalgalandırdı. Parmağındaki pırlanta, spotların altında, ışıktan ışığa girdi. Her girdiği ışığı, geldiği hızla püskürttü. Taşın kalitesi yüksekti. Kesinlikle Hong Kong malı değildi. Kozan, müşterilerine hak ettikleri malı verecekti.</p>

  <p class="normal1">“Ne düşündüğünüzü değil, ne hissettiğinizi soracağım. Söyleyin Bayan Jouvet, ne hissediyorsunuz?”</p>

  <p class="normal1">“Çok heyecanlandım. Böyle bir şeyi ilk defa görüyorum. Ne dersin Gerard?”</p>

  <p class="normal1">“Bilmiyorum sevgilim. Kesin olan bir şey var, o da muhteşem olduğu.”</p>

  <p class="normal1">“Haklısınız. Muhteşem. Tabiî, onun da birkaç lekesi var. Ama o kadar az ki değeri çok büyük. Ticari açıdan, olabilecek en yüksek temizlik kategorisi. Daha fazlası alınıp satılamıyor. Sadece müzelerde görebilirsiniz. Bu yüzük sadece mücevher değil, bir yatırım. Paranız asla değerini yitirmez. Dünyanın herhangi bir yerinde ne zaman savaş çıksa ya da ekonomik kriz olsa, güvenilecek tek yatırım kalemleri altın ve pırlantadır. Şu an ikisi de Bayan Jouvet’nin parmağında. Ne yazık ki insanın savaşmak gibi bir hobisi olduğu için de, hiçbir zaman değerlerini kaybetmeyecekler. Dört tırnaklı bir mıhlama. Taşın büyüklüğüne rağmen yüzük, sadeliğinden hiçbir şey kaybetmiyor. Duyuyor musunuz Bayan Jouvet?”</p>

  <p class="normal1">“Neyi?”</p>

  <p class="normal1">“Beni İsviçre’ye götür! Beni İsviçre’ye götür! Yüzük sizinle konuşuyor!”</p>

  <p class="normal1">Kozan güldü ve Gerard’a baktı.</p>

  <p class="normal1">“Kim bilir, fiyatı ne kadardır? Nasıl ödeyeceğim? Evet, telepatik güçlerim yok ama aklınızdan geçenleri tahmin edebiliyorum. Sakin olalım. Burası Topaz. Elbet bir yolu bulunur. Kimseyi incitmeyecek bir yol. Çocuğunuzu rehin bırakmadan, yüzüğü alıp gidebileceğiniz bir yol mutlaka bulunur!”</p>

  <p class="normal1">Gerard’ın sahneden ağır ağır çekilen gülümsemesi yerini aynı ağırlıktaki bir konuşmaya bıraktı.</p>

  <p class="normal1">“Bakın, her şey için teşekkür ederiz. Şampanya için, rakı için, misafirperverliğiniz için. Ancak bütçemizin de bir sınırı var. Belki gelecek yıl. Size bu yüzüğün fiyatını sormayacağım. Siz de söylemeyin. Biliyorum, mesleğiniz bu. Satmak istiyorsunuz ama benim de geçindirmem gereken bir ailem var. Harcamalarım var. Ayrıca grup da gidecek herhalde. Geç kalmayalım.”</p>

  <p class="normal1">Kozan, zihnindeki oyunlara kendini o kadar kaptırmıştı ki Gerard’ın tezgâhtan soğuduğunu fark edememişti. Bunun için kendine sinirlendi. Çok. Baştan almalıydı. Her şeyi. En baştan. Öncelikle çeki yazdırmalıydı. Otuz altı bin franklık çeki.</p>

  <p class="normal1">“Siz nasıl isterseniz. Patron sizsiniz. Grup konusunda bir endişeniz olmasın. İnanın, siz olmadan otobüsünüz hareket etmez. Rehberiniz için, şu an dünyadaki en önemli varlıklar sizsiniz. Bu arada biz de işlemleri halledelim. Öncelikle şu çekin arkasını doldurabilir misiniz lütfen? Diğeri gibi. Tarih, bir yıl sonrası. Anlaştığımız gibi.”</p>

  <p class="normal1">Gerard, Kozan’ın uzattığı çeki, peşinden gelen Cross’la doldurmaya başlamıştı. Tezgâhtarın yüzünde sahte olduğu çok belli olan bir gülümseme vardı. O kadar sahteydi ki, Bayan Jouvet kendini kötü hissetti.</p>

  <p class="normal1">“Gelecek yıl. Gerard’ı ikna edeceğim. Türkiye’yi çok sevdik. Kesinlikle döneceğiz.”</p>

  <p class="normal1">Parmağındaki yüzüğü çıkarıp Kozan’la aralarındaki masanın üzerine bıraktı. Kozan, alınmış bir çocuk gibiydi. Dayak yemiş bir köpek. Linç edilmiş bir masum. Sırtından bıçaklanmış bir sakat. Satmak zorundaydı. Başka işi yoktu. Başka bir işi yoktu. Başka bir işi olmayacaktı. Ve Kozan işini seviyordu. Hiçbir şey yapmadan, saatlerce Topaz’ın <span class="ideitalik">staff</span>’ında oturmayı. Binlerce yumoşluk avanslar çekmeyi, günde iki saat konuşarak hayatını kazanmayı. Dönemezdi. Ne İstanbul’a ne de başka bir yere. Televizyondaki hayata dönmeyecekti. Türkiye adındaki ülkeden ve kurallarından o kadar uzaktı ki. Yıllar içinde cahilleşmişti. Yavaş yavaş. Müzik, spor, siyaset, klonlama, Mars, Yaser Arafat’ın ölümü, Guantanamo, yeni Papa, hiçbir insanlık gelişiminden haberi yoktu. Dünyanın döndüğünü müşterilerinin değişen giysilerinden anlayan Kozan için dışarıda hayat yoktu. Satacaktı. Gerekirse yüzüğü kendisi satın alırdı! Son düşündüğü ihtimale güldü. Bu kez gülümsemesi gerçekti. Ayağa kalktı.</p>

  <p class="normal1">“Saatinizi atölyeye yollayacağım. Baklaların çıkarılması için. Bir de sete bakayım. Sertifikalar hazırlanmıştır. İzninizle.”</p>

  <p class="normal1">Odadan çıktı. Durdu. Ellerini belinde birleştirdi.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Tezgâhtarların ortak beden dili, ellerin belde birleşmesidir. Günün on saatini, müşteride olmasalar bile ayakta geçiren tezgâhtarlar ellerini ceplerine sokmazlar. Pafküf içmeleri serbest ama elleri ceplerinde yürümeleri yasaktır. Eski Kapalıçarşı geleneği. Sakız çiğnemelerinin yasak olması gibi. Bir zamanlar, çalınan yüzükler sakızlara gömülüp dükkândan ağızlarda çıkarıldığı için tezgâhtarlara böyle bir yasak getirilmiştir. Bütün tezgâhtarlar ve bütün <span class="ideitalik">center</span>’lar uzaktan birbirine benzer. Ancak yaklaşınca anlaşılır: her tezgâhtarın ayrı bir <span class="ideitalik">center</span> olduğu. Ve her <span class="ideitalik">center</span>’ın bir tezgâhtar tarafından kurulduğu.</p>

  <p class="normal1">“Malları vereyim mi?”</p>

  <p class="normal1">“Bekle” dedi çırağa.</p>

  <p class="normal1">“Bundan iki bakla attır. Başka bir çırağa ver, götürsün. Baklalar İshak’ta kalsın. Bir de bana rehberi çağır. Sonra gel, burada bekle. Odaya rehberle birlikte gir. Sertifikalarla malları tezgâha bırak.”</p>

  <p class="normal1">Odadan uzaklaştı ve bankolar arasında yürümeye başladı.</p>

  <p class="normal1">“Ağzına sağlık şefim. Bir şeye ihtiyacın var mı?”</p>

  <p class="normal1">Bankolara dağılmış düztop tezgâhtarlar, şeflerinin yaptığı satışı duymuş, paylarına düşen tebrik görevini yerine getiriyorlardı.</p>

  <p class="normal1">“Beni çağırmışsın.”</p>

  <p class="normal1">Rehber, kulağını Kozan’ın ağzına yaklaştırmış, yanında yürüyordu çünkü Kozan durmuyordu.</p>

  <p class="normal1">“Odaya gir. Çırakla birlikte gir. Satın aldıkları mallara bak. Tezgâhta bir tek taş var. Görürsün. Doksan bin yumoş civarında. Topaz’ın trama ihtiyacı olduğunu söyle. Bizi denemek için fiyat teklif etmesi gerektiğini söyle. Sırf denemek için. Ben ne söylersem yüzde altmışını teklif etsin. Bunun kaçırılmayacak bir fırsat olduğunu, Topaz’ı bir daha bu kadar yoksul yakalayamayacağını söyle. Sonra da çık.”</p>

  <p class="normal1">“Tamam, merak etme.”</p>

  <p class="normal1">Rehberle yolları ayrıldı. Rehber odaya gitmek üzere uzaklaşırken, Kozan da kasanın arkasında puro içen Hayko’ya yaklaşmıştı.</p>

  <p class="normal1">“Kozan, sana bir şey söyleyeceğim, inanamayacaksın. Beş yüz bini geçtik!”</p>

  <p class="normal1">“Ciddi misin?”</p>

  <p class="normal1">“Sen beni hiç burada puro içerken gördün mü? Akşama <span class="ideitalik">Beachpark</span>’ta yemek vereceğim. Kaybolma bir yere.”</p>

  <p class="normal1">“Bana iki bin yumoş lazım. İki gün de izin.”</p>

  <p class="normal1">“Olmaz. İki gün fazla. O kadar kaybolamazsın. Laf olur.”</p>

  <p class="normal1">“İyi değilim Hayko. Yoruldum. İki gün yok olayım. Kendime gelirim.”</p>

  <p class="normal1">“Bakarız. Ne dönüyor sende?”</p>

  <p class="normal1">“İki doksanlık tek taş. Ama olma ihtimali çok düşük. Herhalde elli bir binde çakılıp kalacağız.”</p>

  <p class="normal1">Ağır odalarda neler döndüğünü sadece tezgâhtarlar bilir. Öyle de olmalıdır. Müdür yardımcıları ya da müdürler gidişatı sorduğunda satış gerçekleşmiş olsa bile gizlenmelidir. İşin ancak çok uğraşılarak bitirilebileceği anlatılmalı, odada bir savaşın sürdüğü ve dökülen kanların tezgâhtan temizlenmesinin aylar süreceği söylenmelidir. Tezgâhı soranları buna inandırmak, bitmiş satış haberiyle odadan çıkıldığında bir kahraman gibi görünmek için şarttır. Çünkü kahramanlar sadece savaşlardan çıkar. Barış, düşmansızlık ve vasatlıktır. Tezgâhtar ile turist arasındaki barış satışsızlığa işarettir. Kimse tramını alan biriyle barışmaz. Doğal olan ilişki, tezgâhtar ve turist savaşıdır. Cepheden verilen haberlerin abartılmasıysa ilkel çağlara uzanan bir insanlık geleneğidir. Turizmle ilgisi yoktur. Geride kalanların salyalarının, cephedeki kan kadar akmasıyla ilgilidir.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">“Daha zamanımız var. Herkes alışverişte. Onun için merak etmeyin. Sevgili Sylvie, bunlar muhteşem. Ne kadara bıraktılar?”</p>

  <p class="normal1">Rehber, denileni yapıyor, Gerard sorusunu yanıtlıyordu.</p>

  <p class="normal1">“Elli bir bin.”</p>

  <p class="normal1">“İnanılmaz! Böyle bir takıma. Saatleri de gördüm. Gerçekten, çok özel bir indirim yapmışlar. Ama aslında pek de şaşırmadım, çünkü durumlarını biliyorum. Çınarcıyanlar, çok tanınmış bir ailedir. Ve bu aralar nakit sorunu çektiklerini herkes biliyor. Milano’da, Paris’te, Londra’da, aynı anda üç dükkân açacaklarmış. Bir aydır, inanılmaz indirimler yapıyorlar. Anladığım kadarıyla nakit topluyorlar. Bu ne?”</p>

  <p class="normal1">“Bir tek taş. Ama bu yıl olmaz. Artık sınıra geldik.”</p>

  <p class="normal1">“Sylvie, benim için takar mısın? Kaç karat bu?”</p>

  <p class="normal1">“İki virgül doksan.”</p>

  <p class="normal1">“Belli oluyor. Fiyatı ne? Bu arada, Sylvie, sana çok yakıştı.”</p>

  <p class="normal1">“Öğrenmek bile istemedim. İki yüz binin üstündedir herhalde.”</p>

  <p class="normal1">“Bak Gerard, sana bir tavsiyem var. Fiyatı sor, ne söylenirse, yüzde altmış aşağısını teklif et.”</p>

  <p class="normal1">“Yüzde altmış mı?”</p>

  <p class="normal1">“Göreceksin, kabul edecekler. Biliyorum, çünkü ne halde olduklarından haberim var. Güven bana. Bunları bir daha bu kadar zayıf yakalayamazsın. Bu yüzüğü al, İsviçre’ye dön. Ödeyeceğin fiyatın iki katına sat.”</p>

  <p class="normal1">Rehber, her ne kadar tecrübeli olsa da, hayal gücü eksikliği yaşıyordu. Nedeni basitti. Çok heyecanlıydı. Sahne heyecanı. Grubun yapacağı işin yüzde altısını alacaktı. O ana kadar bitirilmiş satışların yüzde altısı, çok tram demekti. Üstelik her şey iki saat içinde olmuştu.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Rehberlerin oyunu tezgâhtarlarınkinden uzun sürer. Bir hafta boyunca gülmek, soruları yanıtlamak, eğlendirmek, uyuyan gözleri gizlemek için güneş gözlüğü takmak, nemfoman ahçikleri beslemek, heyecanlı <span class="ideitalik">center</span> sakinleriyle uğraşmak, otobüs şoförleriyle çarpışmak, otel görevlileriyle pazarlık yapmak zorunda kalırlar. En büyük gelir kaynakları, gruplarının <span class="ideitalik">center</span>’larda harcadıkları tramdan aldıkları hanutlarıdır. Sürekli yolculuk etmekten zihinleri otoban şeridine dönüşmüş rehberler, sabit bir adres özlemiyle tezgâhtar olurlar. Ancak üzerlerine pişmanlığın çökmesi uzun sürmez. <span class="ideitalik">Center</span>’lara girdiklerinde kendilerine yarı tanrı gibi davranan operasyoncu ahçikleri, tezgâhtarları anımsarlar. Patronlar için, rehberlerin tezgâhtara güvenmesi anlaşmalarda dikkate alınacak bir noktadır. Rehberin, grubuna girmesini istediği tezgâhtar meterde bile olsa, ahçiğin üzerinden kaldırılıp müşteriye sokulur. Tezgâhtarın başarılı olduğunun kanıtı, rehberler tarafından tanınması ve her karşılaştıklarında tokalaşıp öpüşmeleridir. Sonrasındaki konuşmanın bir önemi yoktur. Çünkü ikisi de arkadan gelen gruba bakıyordur. Rehber ile tezgâhtar arasındaki fark, turistin duyduğu güvenle ilgilidir. Turist, tezgâhtara güvenmeyi seçer, ancak rehbere güvenmek zorundadır. Aksi takdirde Türkiye haritasının herhangi bir yerinde kaybolabilir. Ve ne yazık ki “Şerefe!”, öğrendiği tek Türkçe kelimedir. Elçiliğine varamadan piyz komasına girebilir.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Rehber çıktıktan yedi dakika sonra Kozan odaya girdi.<br class="chapter" /></p>

  <p class="normal1">“Saatin hazırlanması biraz zaman alacak. Kordonu masif altın olduğu için titiz davranmak gerekiyor.”</p>

  <p class="normal1">Sağ elinin bir karış uzaklığındaki yüzükle hiç ilgilenmiyormuş gibi görünüyor ve satışla ilgili belgeleri kontrol ediyordu. Masanın üst çekmecesinden <span class="ideitalik">sale contract</span> koçanını çıkarıp, pembe kopyasıyla birlikte en üsttekini yırttı. Jouvet ailesinin taşıdığı kart rengini, numarasını, ve tarihi yazdı. Tezgâhtarlık numarasını ekleyip imzasını attı. <span class="ideitalik">Contract</span>’ı Gerard’a çevirip “Lütfen şurayı doldurur musunuz?” dedi.</p>

  <p class="normal1">“Adres, telefon numaraları. Varsa, elektronik posta adresiniz. Size ulaşabilmemizi sağlayacak bütün bilgiler.”</p>

  <p class="normal1">Gerard hareket etmedi. Kozan’ı duymamış gibiydi. Duyulabilecek yükseklikte düşünmeye başladı.</p>

  <p class="normal1">“Bir şey sormak istiyorum.”</p>

  <p class="normal1">“Buyurun?”</p>

  <p class="normal1">“Sadece merakımdan soruyorum. Yüzüğün fiyatı nedir?”</p>

  <p class="normal1">“Hangi yüzüğün?”</p>

  <p class="normal1">Tezgâhtarlık, bazen anlamamaktı.</p>

  <p class="normal1">“Tek taşın.”</p>

  <p class="normal1">“O mu? İki yüz seksen bin frank.”</p>

  <p class="normal1">“Tahmin etmiştim. İki yüz binin üzerinde olduğunu düşünmüştüm.”</p>

  <p class="normal1">“Tabiî, artık Türkiye’nin ucuz fiyatlarına alıştınız.”</p>

  <p class="normal1">“Bakın, ben bu yüzüğü eşime armağan edebilirim ancak bazı şartlarım var.”</p>

  <p class="normal1">“Dinliyorum.”</p>

  <p class="normal1">“Öncelikle bugün daha fazla ödeme yapamam.”</p>

  <p class="normal1">“Evet?”</p>

  <p class="normal1">“Ve ancak yüz yirmi bin verebilirim.”</p>

  <p class="normal1">“Bay Jouvet, teklifiniz için çok teşekkür ederim ancak ne yazık ki olanaksız.”</p>

  <p class="normal1">“Bay Çınarcıyan’a sorsanız. Belki o kabul eder.”</p>

  <p class="normal1">“Hiç sanmıyorum. Sonuçta o da bir işadamı. Ve saatlerde yeterince zarar etti. Bu yüzükte böyle bir lüksü kaldığını sanmıyorum.”</p>

  <p class="normal1">“Yine de kendisine sormanız için ısrar ediyorum.”</p>

  <p class="normal1">“Siz bilirsiniz. Ancak hiçbir şey için söz veremem.”</p>

  <p class="normal1">“Anlaştık.”</p>

  <p class="normal1">Kozan salona girdiğinde Hayko’nun orta katın müdürü olan, kardeşi Cefi’yle tartıştığını gördü. Her gün izlenen gösterilerden biri değildi. Cefi katından ayrılmazdı. Ne konuştukları duyulmuyordu. Salonun olağan uğultusu, Kozan’la aralarında görünmez bir duvar gibiydi. Onlara doğru attığı her adımda duvar delindi ve önce kelimeler sonra cümleler duymaya başladı. İşaret parmağını tabanca namlusu gibi havaya dikmiş olan Hayko’ydu. Konuşan da oydu.</p>

  <p class="normal1">“Bak Cefi, senin kelleni meterlerim. Git katına, orada ne bok yersen ye!”</p>

  <p class="normal1">“Bağırma Hayko, herkes bize bakıyor.”</p>

  <p class="normal1">“Bir daha benim katımda tezgâha girme!”</p>

  <p class="normal1">“Tamam. Anladım.”</p>

  <p class="normal1">Cefi, Saim’in tezgâhına girmiş ve fiyat yapmıştı. Çünkü pörçün baktığı mal, kendi katından getirilmişti. Hayko, tezgâh bozup malı açıktan satma işlerini Cefi’nin yürüttüğünü sanıyordu. Oysa Topaz’ı soyan Jojo’ydu. Hayko’nun Cefi’yi suçlayacak herhangi bir kanıtı yoktu. Sadece, son anda bozulan müşteriler en çok orta kata girenlerin arasından çıkıyordu. Çünkü Jojo kendi katında tezgâh bozduracak kadar abuş değildi. Ama Cefi fazla sakindi. Fazla sessiz. Jojo, krallığın küçük prensi olarak yaramazlıklar yapıyordu ancak ortanca Çınarcıyan’ın neyin peşinde olduğunu kimse bilmiyordu. Özellikle bozulduğunu hissettiği tezgâhlardaki miktarlar önemli olmadığı için Hayko beklemeyi tercih ediyordu. Ancak Asiltur, bozulmayacak kadar mükemmel bir gruptu. Cefi’yle aralarında bir yaş vardı. Ama Sami, Topaz’ın en ağır katına Hayko’yu uygun görmüştü. Cefi, Çınarcıyanlardan nefret ediyordu. Kuyumculuktan da nefret ediyordu. Her ne kadar bilmese de, ağabeyiyle bir ortak noktaları vardı: Topaz nefreti. Sami’nin tehditleri sonucunda mesleğe girmişti. Tek isteği, yeterli tramı biriktirdiği gün, sinema öğrenimi gördüğü New York’a dönmekti. Bir film yapmak istiyordu. <span class="ideitalik">Center</span>’ları, vodvillere benzettiği <span class="ideitalik">center</span> hayatını, dönen tezgâhları, her şeyi anlatan bir film. Çok tram gerekiyordu. Tramı bulsa bile, böyle bir film yaptığı takdirde Sami’nin kendisini hayatta bırakmayacağından emindi. Ama Cefi bir sanatçıydı. Bir romantikti. Lüks içinde geçirdiği hayatın kaynağı olan Topaz’ı dünyaya duyurabilecek kadar haindi. Bir sanatçı için ihanet etmek, ancak bir sonraki eserinin konusu olabilirdi. Hiç önemi yoktu.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Ahparikleri, ahçikleri ve aileleri için en tehlikeli olan sanatçılar, kendilerinden ilham alanlardır. Kendinden ilham alan kişi her şeyi yapabilir. Eseriyle karışmıştır. Neyin kurgu neyin gerçek olduğu anlaşılamaz. Bir sanat eseri olarak yaşar ve kendinden eser kalmaz.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Uzaklaşan Cefi’ye birlikte baktılar. Sonra da birbirlerine. Kozan uzatmadı.</p>

  <p class="normal1">“Gel, yüz elli bine bırak. Git.”</p>

  <p class="normal1">“Kurtarıyor mu?”</p>

  <p class="normal1">“Evet. Ama mart yüz yirmi diyor. O da kurtarıyor ama denemekte yarar var. Bir de daha fazla peşin veremeyeceğini söylüyor.”</p>

  <p class="normal1">“Yürü.”</p>

  <p class="normal1">Odanın açık kalmış kapısından geçip ayrıldılar. Kozan, tezgâhın Jouvet tarafında, Hayko’ysa arkasında durdu.</p>

  <p class="normal1">“Bay Jouvet, teklifinizi patronuma sunmaya cesaret edemedim. Ancak söylediklerinizi tercüme edebilirim.”</p>

  <p class="normal1">“Anlıyorum. O zaman lütfen kendisine, yüzüğü almak istediğimi, ancak sadece yüz yirmi bin verebileceğimi söyleyin.”</p>

  <p class="normal1">“İki gün izin istediğini söylüyor. İki bin de avans.”</p>

  <p class="normal1">“İki gün olmaz, dedim. Belki bir buçuk. Gruptan sonra çık.”</p>

  <p class="normal1">“Bay Çınarcıyan, grubunuzun son derece iyi alışveriş ettiğini ve kendisinin de bir jestle karşılık vermek istediğini söylüyor. Yüz elli bin.”</p>

  <p class="normal1">Gerard, Hayko’ya bakıp güldü.</p>

  <p class="normal1">“Keşke sizinle pazarlık yapabilecek olanaklara sahip olsaydım. Ancak sadece yüz yirmi bin verebiliyorum.”</p>

  <p class="normal1">“Ortasına git. Kabul edecektir.”</p>

  <p class="normal1">Hayko da güldü. Ceketinin iç cebinden Cross’unu çıkarıp masanın üzerindeki bloknotu alıp, sayılarla dolmuş sayfayı yırttı. Boş sayfanın ortasına yüz elli bin yazdı. Üzerini çizdi. Gözleri kağıtta olan Gerard güldü. Ama Hayko durmadı. Yüz yirmi bin yazdı ve onun da üzerini çizdi. İkisinin arasına Yüz otuz beş bin yazıp elini uzattı. Gerard, önce uzanmış olan ele, daha sonra yuvarlak içine alınmış yüz otuz beş bine baktı. Havada bekleyen elin kâğıda düşen gölgesinden rahatsız oldu ve Hayko’yla tokalaştı. Uluslararası antlaşma imzalayan iki devlet başkanı gibi gülümsediler. Çünkü ikisi de kazandığını düşünüyordu. Oysa bir anlaşmada ya tek kazanan ya da iki kaybeden olurdu.</p>

  <p class="normal1">“Ancak diğer şartımı da konuşmamız gerekiyor.”</p>

  <p class="normal1">“Bugün, on bin çikolatadan fazlasını alamayacağız.”</p>

  <p class="normal1">Kenetlenmiş parmakların yukarı ve aşağı sallanması aniden durdu. Hareketi durduran tabiî ki Hayko’ydu. Gülümsemesi yok olmuştu.</p>

  <p class="normal1">“Ver. Ulan, bu martta daha çuvalla tram var ama çıkarmıyor.”</p>

  <p class="normal1">“Ne zaman ödeyebileceğinizi soruyor.”</p>

  <p class="normal1">“Saatlerle aynı tarihte. On iki ay sonra.”</p>

  <p class="normal1">“On bin çikolata fena değil. Kimse on bin çikolatayı sokağa atmaz. Bence verelim.”</p>

  <p class="normal1">“Tamam. Ama yüzüğü de on iki ay sonra yollarız.”</p>

  <p class="normal1">“Yüzüğü, ödemeyi yaptığınız tarihte göndereceğiz.”</p>

  <p class="normal1">Gerard’ın yüzü bir idam mahkumu gibi asıldı. Aniden. Eli hâlâ Hayko’daydı.</p>

  <p class="normal1">“Olmaz. O zaman hiçbir anlamı kalmıyor. Ben eşimi mutlu etmeye çalışıyorum. O zaman vazgeçelim.”</p>

  <p class="normal1">“Korkma, mart sağlam.”</p>

  <p class="normal1">“Biliyorum, sadece denemek istedim. Ver yüzüğü. Bitir işi.”</p>

  <p class="normal1">Hayko pürüzsüz Türkçesinden parazitli bir İngilizce’ye geçti. Radyo kanallarının değişmesi gibi.</p>

  <p class="normal1">“Tamam. Sorun yok.”</p>

  <p class="normal1">Eller, son bir kez yukarı ve aşağı gitti. Parmaklar ayrıldı. Gerard’ın yanağı Bayan Jouvet’nin dudaklarıyla ıslandı.</p>

  <p class="normal1">“Tebrik ederim” dedi Kozan.</p>

  <p class="normal1">“Siz çiftçi olduğunuza emin misiniz? Bence burada çalışmak için gereken bütün özelliklere sahipsiniz.”</p>

  <p class="normal1">“Zaten parayı ödeyemezsem gelip çalışmak zorunda kalacağım!”</p>

  <p class="normal1">Hayko hariç herkes güldü, çünkü Ermeni’nin zihni Cefi’yle doluydu. Koks mu çekiyordu, potpot mu oynuyordu? Odadan çıktı. Diğer odaların önünden geçip vitrinlerden görebildiği kadarıyla içlerine baktı. Her şey yolunda gidiyor gibiydi. Antalya sınırlarının içinde daha büyük bir iş olana kadar, Asiltur’un Topaz’a girişi aylarca konuşulacaktı. Belki de yıllarca. Gülümsedi. Cefi’yi unuttu.</p>

  <p class="normal1">&nbsp;</p>

  <p class="normal1">&nbsp;</p>

  <p class="normal1">İçinde tezgâhtar olan ailede tezgâhtar her neyse, eksik olan odur. Babaysa, ailenin babası, anneyse, ailenin annesi eksiktir. Bir aile tezgâhtarlardan oluşuyorsa, o aile yoktur. Bu yüzden <span class="ideitalik">center</span>’a yeni başlamış olanlara “Biz bir aileyiz!” denir. “Evdeki aileni unut!” demenin başka bir yoludur.</p>

  <p class="normal1">&nbsp;</p>

  <p class="normal1">&nbsp;</p>

  <p class="normal1">“İsviçre’ye gelmek istersen beni mutlaka ara. Kırk iki yaşındayım ve senin gibi bir kadınla hiç karşılaşmadım.”</p>

  <p class="normal1">Mart, karısının tuvalete gitmesiyle boşalmış odada Feyza’nın bacaklarını okşuyor, tezgâhtar ahçik de gülümseyerek izliyordu. Yan yana iki koltukta oturuyorlar, mart, elini siyah eteğin içlerine kaydırıyordu. Feyza eli tuttu. Kapı açıldı. Mart elini çekmek istedi. Feyza bırakmadı. İçeri üç mart girdi. Polidilo, güvenlikçi bir çocuk ve Muhammet. İsviçreli mart çok korktu. Bütün ağır odaları açabilen anahtarıyla kapıyı kilitleyen Polidilo’ya baktı. Muhammet’in sesi hiç titremedi:</p>

  <p class="normal1">“Ne yaptığını sanıyorsun! Kalk oradan! Kalk! Çek elini!”</p>

  <p class="normal1">Mart sendeleyerek kalktı. Oturduğu koltuk neredeyse devrilecekti. Ellerini açtı.</p>

  <p class="normal1">“Ne oluyor? Ben bir şey yapmadım! Durun!”</p>

  <p class="normal1">“Her şeyi gördük!”</p>

  <p class="normal1">Muhammet kamerayı gösteriyordu.</p>

  <p class="normal1">“Kadına neler yaptığını gördük. Burası Türkiye, geri zekâlı! İsviçre değil! Biz sizin gibi pezevenk değiliz!”</p>

  <p class="normal1">“Durun! Bir yanlış anlaşılma oldu!”</p>

  <p class="normal1">O sırada İsviçrelinin şişko ahçiği tuvalet çıkışında Hicret tarafından kontrol altına alınmıştı. Durması söylenene kadar ahçiği oyalayacak ve odaya girmesini engelleyecekti. Ahçik, koluna girmiş olan Hicret’in anlattıklarına gülüyordu. Kocası o kadar şanslı değildi.</p>

  <p class="normal1">“Bu kadın evli! Kocasının sana ne yapacağını tahmin edebiliyor musun? Hiçbir zaman ülkene dönemeyeceksin!”</p>

  <p class="normal1">Mart odanın köşesine çekilmiş, Muhammet’in ve yanındakilerin, kendisini hemen orada öldüreceklerine inanmıştı. O kadar korkmuştu ki yeni cümleler kuramıyordu. Sadece “Hayır!” diyordu.</p>

  <p class="normal1">“Ben bir şey yapmadım! O beni okşadı!”</p>

  <p class="normal1">Muhammet, marta öyle bir tokat attı ki bir an için Topaz’ın üçüncü katında milyonlarca kâğıt aynı anda yırtılmış gibi bir gürültü çıktı. Her şey ve herkes durdu. Bir saniyeliğine. Sonra her şey ve herkes kaldıkları yerden devam etti. Martın yüzü kıpkırmızı olmuştu. Hiç beklemediği anda yediği tokat gözlerini yaşartmıştı. Muhammet bağırmıyordu. Tişörtünün yakasını yumruğunun içinde sıkmış, martın yüzüyle arasındaki beş santimetreye güvenerek, burun buruna ve fısıltıyla konuşuyordu.</p>

  <p class="normal1">“Eğer bir daha Müslüman bir kadına iftira atarsan seni öldürürüm! Şimdi beni iyi dinle orospu çocuğu. Feyza, sana ne gösterdiyse hepsini satın alacaksın. Biz de senin hayatını bağışlayıp bu olanları unutacağız. Ne de olsa, karın burada. Sana değil ama ona acıyoruz. Normalde seni hapse attırmamız lazım ama yapmayacağız. Bu ülkeden siktir olup gideceksin! Karına teşekkür et. Feyza ne diyorsa yap! Sonra da defol! Şimdi gel buraya, otur yerine!”</p>

  <p class="normal1">Muhammet, kumar makinelerini soyup dazlak avladığı, <span class="ideitalik">Turkish Boys</span> adındaki çetenin üyesi olduğu Berlin günlerini anımsamıştı. Yanındakilere baktı. O günlerde <span class="ideitalik">Turkish Boys</span>’un reisi olamamıştı ama şimdi odadakilerin hayatlarıyla oynuyordu. Polidilo’ya baktı. Polidilo kapıyı açtı. Muhammet girdiği hızla çıktı. Peşinden de köleleri yürüdü.</p>

  <p class="normal1">Mart duygusal bir komaya girmişti. Hâlâ yüzünü tutuyordu. Muhammet’in gösterdiği koltuğa çökmüş, titreyen gözlerle Feyza’ya bakıyordu. Feyza’ysa film başlamadan önceki gülümsemesiyle oturuyordu. Mart, Feyza’yı öldürmek istiyordu. Ama hiçbir şey yapamıyordu. Alçıya alınmış gibiydi. Feyza masanın üzerinden bir yumoş çeki alıp üzerine yetmiş dört bin yazıp dört gün sonrasının tarihini attı. Martla aralarındaki sehpaya koydu. Yanına da kalemi bıraktı. Mart yüzündeki elini indirdi. Gözyaşlarını sildi. Hayatının en zor imzasını attı. Feyza çeki ters çevirdi. Mart boşluğa ikinci bir imza attı. Gerisini Feyza halledebilirdi. Odanın sessizliği o kadar gürültülüydü ki kimse birbirini duymuyordu. Mart anımsadığı her küfrü ediyor, Feyza Jojo’yu nasıl kendine âşık edebileceğini anlatıyordu.</p>

  <p class="normal1">“Sevgilim! Ne oldu? Rahatsız mısın?”</p>

  <p class="normal1">İçeri giren ahçiğin açtığı kapıdan her şey çıktı. Tokat sesi, kızaran yanak sesi, yuvarlanan gözyaşı sesi, atılan imza sesi, sessizliğin sesi.</p>

  <p class="normal1">“Yok bir şey. İyiyim. Sana bir sürpriz yaptım. Bütün seti aldım.”</p>

  <p class="normal1">Şişko ahçik odanın ortasına küçük alkışlar atarak kocasına teşekkür etti.</p>

  <p class="normal1">“Sevgilim, seni o kadar çok seviyorum ki!”</p>

  <p class="normal1">Mart, Feyza’yı bakışlarıyla doğruyordu. Ama Feyza’nın sol kolundaki jilet izlerinden haberi yoktu. Ahçik daha önce davranmış ve kendini doğramıştı. Kendi işini kendi yapmayı tercih edenlerdendi. Bu yüzden ona “Topaz’ın Kraliçesi” diyorlardı.</p>

  <p class="normal1">Muhammet <span class="ideitalik">staff</span>’a inmişti. Polidilo’yla fumarlıyorlardı. Konuşmuyorlardı. Muhammet, planı kendi başına yapmıştı. Hayko’nun iznini almamıştı. Rehberin de haberi yoktu. Sadece Feyza’ya “Kışkırt martı!” demişti. Müdür yardımcılığını hak ediyordu. On iki binle bitecek tezgâhı, dört dakika içinde doksan altı bine çıkarmıştı. Ne de olsa Side kökenliydi. Tezgâhtarlığın en sert biçimde yürütüldüğü bir kasaba. Tramı olan turistin kokusunu aldığında, harcatmadan bırakmayacak kadar çok dayak yemişti patronundan. Hayko öğrendiği takdirde sinirlenebilir, belki de deşalayabilirdi ama Sami Çınarcıyan, Muhammet’i anlardı. Belki de sadece o anlardı. Tramın ne kadar zor kazanıldığını ve mutlaka kazanılması gerektiğini. Rahatladı. Yanlış bir iş yapmamıştı. Martın konuşma ihtimali yoktu. Çok korkmuştu. Her şey yolundaydı. Tezgâh doğruydu. Üçüncü kata çıkacak ve martın odadan çıkışını bekleyecekti. Binayı terk edene kadar izleyecekti. Sonrasının bir önemi yoktu. Bir anı daha. Haftada beş gece ahparikleriyle gittiği balıkçıda anlatacağı bir anısı daha olmuştu. Güldü. Tezgâhtarlık müthiş bir meslekti. <span class="ideitalik">Turkish Boys</span>, her zaman olduğu gibi sarışın pörçlerin analarını meterlemişti! Muhammet’in Berlin’e taşınmasının nedeni, Köln’deki evlerinin dazlaklar tarafından yakılmış olmasıydı. On bir yaşında annesinin saçlarının havaî fişeğe dönüştüğünü gören bir çocuk için bütün Avrupalıların dazlak olduğuna inanmak pek de zor olmamıştı. Doğru mart doğru işi seçmişti. Almanlardan, İsviçrelilerden, İngilizlerden, Fransızlardan ve diğer bütün ırklardan nefret eden biri için turizm en doğru sektördü. Gerçekten de turizmde, bir Türk bir dünya ediyordu. Ve o ünlü sözdeki, dünyaya bedel olan “bir Türk”, Muhammet’ti. Diğer Türkler sadece kendilerine bedeldi. Muhammet, vatandaşları için üzüldü.</p>

  <p class="normal1">&nbsp;</p>

  <p class="normal1">&nbsp;</p>

  <p class="normal1">“Bay Jouvet’ye yumruk atmadığınız sürece yüzüğü düşürmenize olanak yok. Ölçü kesinlikle parmağınıza uygun. Bu arada, bence bir yıl boyunca aile arasında herhangi bir tartışmadan da kaçının. Bay Jouvet yüzüğün ve saatinizin parasını ödesin, sonra terk edebilirsiniz.”</p>

  <p class="normal1">Gülüyorlardı. Herkes mutluydu. Kozan şımarmıştı. Bütün büyük tezgâhların sonlarına doğru yaptığı gibi aklına geleni söylüyor ve kendini eğlendiriyordu. Diğer tezgâhtarlar, çocukken oyuncakları olmadığı için büyüyünce insanlarla oynamayı meslek edinmişler, Kozan’sa hiç büyüyemediği için oynamaya devam etmişti. Satmıştı. Yüz seksen altı bin çikolata. Yüz yirmi bin yumoş civarında. Büyük tramdı. Gerard’ın tahmini doğru çıkmıştı. Bir araba fiyatı kadar trama imza atmıştı. Otuz dört metrekarelik bir odada, iki buçuk saat içinde yüz yirmi bin yumoş harcamıştı. Bir kolye, bir bileklik, bir çift küpe, iki saat, bir tek taş yüzük. Kozan yazıyordu. <span class="ideitalik">Sale contract</span>’ı dolduruyordu. Fiyatları hesaplıyor, malların seri numaralarını kâğıda geçiriyordu. Kapı açıldı. Odaya bir rehber başı girdi.</p>

  <p class="normal1">“Zamanımız var ama biraz hızlanırsak iyi olur.”</p>

  <p class="normal1">Gerard “Tamam” dedi.</p>

  <p class="normal1">Kozan elindeki kâğıdın, altındaki pembe örneğini, Topaz antetli bir zarfa, sertifikaların yanına koyup rehbere baktı.</p>

  <p class="normal1">“Atölyede küçük bir işimiz var. Onu bekliyoruz. On dakikada biter.”</p>

  <p class="normal1">Rehber, odaya soktuğu başını çıkardı. Her zamanki gibi, grubun bir sonraki durağı olan deri <span class="ideitalik">center</span>’ına, öğleden sonra iki için rezervasyon yaptırmıştı. Kuyum <span class="ideitalik">center</span>’ına girecek, on iki otuzda çıkıp gruba öğle yemeği yedirecek, ikide de deriye sokacaktı. Ama bugün her şey farklıydı. Kimsenin tahmin edemediği bir gelişme. Asiltur’un yöneticilerini ayaklandıran olağanüstü bir durum. Grup patlamıştı. Akşam, özel bir yemek vereceklerdi. Asiltur, Türk turizmine ve elişçiliğine desteklerinden dolayı gruba şükranlarını sunacaktı. Deri, kimsenin umurunda değildi. Üç yüz yumoşluk montlarla kimse ilgilenmiyordu. Rehber, deri <span class="ideitalik">center</span>’ını aramış, gelemeyeceklerini söylemişti. Asiltur, gelecek sezon, paks başı düzeneğine geçecek ve İsviçre ayağındaki masrafları kısıp, ceviz müşterilerin tanesini en az yüz elli yumoştan <span class="ideitalik">center</span>’lara satacaktı. Hatta sezon öncesinde beş milyon yumoşu avans olarak mutlaka isteyecekti. İkisi çocuk, yirmi yedi İsviçreli Antalya’nın en ünlü yirmi yedi kişisi olmuştu.</p>

  <p class="normal1">Tekrar kapı açıldı. Bu kez odaya giren, garsondu. Kozan son bir kadeh istiyordu. Ayılmamalıydı. Asla. Hayatının kalan yıllarını hafif şiddette bir sarhoşluk içinde geçirmek istiyordu. Sürekli ve hafif bir sarhoşluk. Ani zihin ölümlerini engellemek için.</p>

  <p class="normal1">“Bay Jouvet, son bir rakı?”</p>

  <p class="normal1">Gerard, Sylvie’ye baktı.</p>

  <p class="normal1">“Sevgilim, sen de denemek ister misin?”</p>

  <p class="normal1">Sylvie, son bir saat içinde bir şişe şampanya içmişti. Şampanya sarıydı ama ahçiğin gözlerinin beyazlarını kırmızıya boyamıştı. Son bir kadeh için, sağ gözünün burnuna yaklaştığı yerde bir beyazlık kalmıştı. Son bir kadeh. Herkeste son bir kadeh rakı için yer vardır. <span class="ideitalik">Son Yemek</span>, son kadeh. Turizmde herkes kutsaldı. Odada melekler uçuşuyordu. Küçük ahçiklerin gülücükleri, mücevherlerden sekip kulak memelerini emiyordu. Sylvie, Gerard’a “Evet” demek istedi ama boğazından ses çıkmadı. Sarhoştu. Yutkundu.</p>

  <p class="normal1">“Evet.”</p>

  <p class="normal1">Kozan, garsona döndü.</p>

  <p class="normal1">“Çok acil. Bize üç rakı. Biri sek.”</p>

  <p class="normal1">Gerard, sırt çantasından bir Marlboro paketi çıkardı.</p>

  <p class="normal1">“İçebilir miyim?”</p>

  <p class="normal1">“Tabiî” dedi Kozan.</p>

  <p class="normal1">“Mücevher gibi, tütün de geleneklerimizden biridir. Kapalı alanlarda içmeyecek kadar uygarlaşmadık daha.”</p>

  <p class="normal1">“Siz de alır mısınız?” diyen Gerard, ucu açık kutuyu masanın üzerinden uzattı.</p>

  <p class="normal1">“Nişanlıma söz verdim. Evlendiğim gün bırakacağım. Ama daha bir hafta var. Bir tane alayım. Teşekkür ederim.”</p>

  <p class="normal1">Sigaralar ateşlendi. Kalpler hızlandı. Duman gökyüzüne uçmak için yukarı fırladı ama tavana çarpıp düştü. Gerard dumanı sol eliyle tokatlayıp uzaklaştırdı.</p>

  <p class="normal1">“Ben sigara içip içmediğime karar veremedim. Yıllardır böyle. Çünkü sigarayı sadece bir işi bitirdiğim zaman istiyorum. Onun haricinde aklıma bile gelmiyor. Bitirilmiş bir işin damgası gibi. Dumanı tüten bir damga. İş biter, sigara yakılır. Bu durumda öldükten sonra da bir tane içmeliyim. Hayatı bitirdiğim için. Ama içemeyeceğim için cesedimin yakılmasını vasiyet ettim. En azından, uzaktan bakıldığında sigara gibi görünürüm.”</p>

  <p class="normal1">Kozan dinliyor, Kozan düşünüyordu. Gerard’ın bir köylüye göre fazla kelime kullandığını düşünüyordu. Kelime sayısı değildi ilgisini çeken, kelime çeşidiydi. Gerard hakkındaki hayali yargıları kapının açılıp önüne rakı kadehinin konmasıyla dağıldı.</p>

  <p class="normal1">“Türkiye’de rakı içerken, kadehi önce sofraya vurur sonra diğer kadehlerle tokuştururuz.”</p>

  <p class="normal1">Elinde kadehiyle, sabırsızlık içinde açıklamanın bitmesini bekleyen Gerard sordu.</p>

  <p class="normal1">“Neden?”</p>

  <p class="normal1">“İki nedeni var. Öncelikle sağlıklarına içtiğimiz ancak sofrada olmayan ve sevdiğimiz kişileri anmak için. İkinci nedense, rakının insanı konuşturmasından kaynaklanır. Kadeh sofraya vurulursa gizlilik yemini edilmiş demektir. O sofrada konuşulacak her konu o sofrada kalacaktır. Rakı insanı soyar. Sarhoş, sofradan çıplak kalkandır. Ama sofranın adı rakı sofrasıdır. Yani çıplaklar kampı. Şerefinize!”</p>

  <p class="normal1">Kadehler sehpalara ve birbirlerine çarptı. Gerard, konuyla ilgilenmişti.</p>

  <p class="normal1">“Sizin en büyük sorununuz da bu. Bir rakı sofrasında dost olup, ertesi sabah birbirinizi bıçaklayabiliyorsunuz. İlk tanışmada yakınlaşıp, birbirinizi tanıdıkça uzaklaşıyorsunuz. Bizse tersini yapıyoruz. Uzaktan başlayıp, ağır ağır yaklaşıyoruz. Dost olmamız uzun sürüyor ama dostluklarımız kalıcı oluyor. Doğu ile Batı arasındaki fark hilal ile haç arasındaki fark kadar. Hilal bombeli. Haçtaysa dik açılar var. Hilal altında yaşayanlar da bombeli hayatlara sahip. Genişler, kurallarla ilgilenmiyorlar, zamanla ilgileri yok, çöl kumu gibi uçuşuyorlar. Haçın gölgesindekilerse sert ve köşeli hayatlar yaşıyorlar. Yasaları, kuralları olan, dik açılı hayatlar. Hilalin altındaki insana, haçın gölgesindeki düzeneğe inanıyor. Dolayısıyla hilalle yaşayanların her biri ayrı bir düzenek geliştiriyor. Küçük çeteler. Küçük düzenler. Haç, insana tek bir düzenek emrediyor. Doğu ile Batı arasındaki fark bu.”</p>

  <p class="normal1">Kozan, köylünün ağzından çıkanlara daha sonra şaşırmaya karar verip konuşmayı sürdürmeyi tercih etti.</p>

  <p class="normal1">“Batı düzeneğe inanıyorsa, Batı bireyciliği nereden geliyor?”</p>

  <p class="normal1">Gerard da, Kozan gibi kadehi dolu tutmaktan hoşlanmıyordu. Başı geri gitti. Gözleri tavanı gördü. Gerard döndüğünde kadeh boştu.</p>

  <p class="normal1">“Batı’da insanların kökü birdir. Dalları gelişir. Kökten bağlı olanlar, sosyal düzen tarafından birbirine benzer hallere sokulmuş insanlardır. Ancak bunlar büyüyüp gelişir ve ayakları sosyal güvenlik numaralarına saplanmışken elleriyle gidebildikleri kadar uzağa yükselirler. Oysa Doğu, kapalıdır. Kök ve dallar birlikte yaşar. Bunun nedeni, dalları koruyacak tarafsız bir sosyal düzeneğin olmamasıdır. Dal, ancak köküne yakınsa yaşar. Otuz beş kişilik aileler, tek evin içinde birlikte ölür. Evden kaçılmaz. Çünkü bu deliliktir. Evden kaçanı kimse koruyamaz. Batı’daysa evden kaçmak, gelişmenin tek yoludur. Aslında her ne kadar Doğu doğaya daha yakınmış gibi dursa da, hayvanların yavrularıyla ilişkileri düşünüldüğünde Batı toprağa çok daha yakındır. Toplumların bir el olduğunu düşünürsek, Batı’da eller açıktır. Avuç toplum, parmaklar bireydir. Doğu’daysa eller yumruk olmuştur. Bu yüzden, Doğulularla savaşmak için hepsini birden yok etmek gerekir. Yumruk bilekten kesilmelidir. Batılılarsa, parmak kırar gibi tek tek alt edilmelidir. Parmaklar teker teker kesilmelidir. Size, sen diyebilir miyim?”</p>

  <p class="normal1">Gerard’ın anlattıkları Kozan’ın gözlerinin önüne dik açılı akropolleri, kiliseleri ve bombeli camileri, Tac Mahal’i getirmişti. Martın ne demek istediğini çok iyi anlıyordu ama martı anlamıyordu. İsviçreli köylü, içtiği onca rakıdan sonra bir bilgeye dönüşmüştü. Rakının insanı soyduğu gerçekti. Ama çıplaklık, Kozan’ın anlam veremeyeceği kadar yakınındaydı.</p>

  <p class="normal1">“Tabiî.”</p>

  <p class="normal1">“Bak Kozan”</p>

  <p class="normal1">Tezgâhtar, adını müşterisinin sesinden ilk kez duydu. Oysa unutmuş olduğunu düşünüyordu.</p>

  <p class="normal1">“Sen, iyi bir satıcısın. İyi bir satıcı olmak için analitik zekâ gerekir. Buna sahipsin. Ne demek istediğimi anlarsın. Doğu, Batı’nın sırtıdır. Batı’nın zayıflığı, kendini sırtından bıçaklayabilecek kadar uzun kollara sahip ve kör olmasıdır. Dünya etrafında kovalamaca oynamanın sonu yorgunluktan ölmektir. Kendi kuyruğunu yiyen bir yılan ne kadar yaşayabilir? Yönler, sadece denizciler ve pilotlar içindir. Sorulması gereken dünyanın nerede olduğudur. Doğuda mı, batıda mı? Ve bu yönlerin merkezinde ne olduğu merak edilmelidir. Her şey matematiktir. Dünyadan ne çıkarsa sonuç sıfır olur?”</p>

  <p class="normal1">Art arda gelen sorular Kozan’ı huzursuz ediyordu. Bu yüzden Gerard’ın son cümlesini duymamıştı. Kulakları içeriden tıkanmıştı. Düşünceleriyle.</p>

  <p class="normal1">“Efendim?”</p>

  <p class="normal1">“Buraya gelirken bir set gördüm. Pırlantalı. Beyaz altından yapılmış bir set. Asansörden çıkınca sağdaki odanın vitrininde. Tam ortada duruyor.”</p>

  <p class="normal1">Bir an için Gerard’ı Topaz’da çalışan bir tezgâhtarmış gibi dinleyen Kozan “Evet” dedi.</p>

  <p class="normal1">“Biliyorum.”</p>

  <p class="normal1">“Fiyatı nedir? Ama lütfen etiketin üzerinde yazanı söyle. Artık kadehlerini sofraya vurmuş iki dostuz.”</p>

  <p class="normal1">Kozan’ın derisi gerildi.</p>

  <p class="normal1">“Diğerlerinin de etiket fiyatlarını söyledim.”</p>

  <p class="normal1">Gerard elini kaldırdı.</p>

  <p class="normal1">“Tamam, sana inanıyorum. Şimdi fiyatı öğrenebilir miyim?”</p>

  <p class="normal1">“Emin değilim, gidip seti getireyim. Birlikte öğrenelim.”</p>

  <p class="normal1">“Bekliyorum.”</p>

  <p class="normal1">Kozan anlamıyordu. Kalkıp odadan çıktı. Hayko’nun yanından geçerken, sorusunu duydu:</p>

  <p class="normal1">“Ne oluyor?”</p>

  <p class="normal1">Kozan, müdüre bakmadan yürümeye devam etti, yanıtı ardında kaldı.</p>

  <p class="normal1">“Bilmiyorum.”</p>

  <p class="normal1">VIP odasının vitrininden, Gerard’ın söz ettiği kolyeyi, bilekliği ve küpeyi aldı. Bütün bunları bir çırak gibi yapıyordu. Neden yaptığını bilmeden. Sadece denilen malları toplamıştı. Hızlı adımlarla odaya döndü. Malların etiketlerine bile bakmadı.</p>

  <p class="normal1">“Evet, işte set bu” dedi Gerard, tezgâhtarın odaya girdiği anda. Kapı açık kalmıştı.</p>

  <p class="normal1">“Lütfen kapıyı kapatır mısın?”</p>

  <p class="normal1">Bileklik ve küpeyi, kolyeyi tuttuğu eline geçirip kapıyı kapatan Kozan, malları masanın üzerine bırakıp yerine oturdu. Gerard, malları incelemeye başladı. Etiketlerine bakıyor, taşları ve işçiliği inceliyordu.</p>

  <p class="normal1">“Lupunu verir misin?”</p>

  <p class="normal1">Kozan hiçbir şey söyleyemedi. Ceketinin iç cebinden çıkardığı lupu müşterisine uzattı. Gerard, sol elinin başparmağı ve işaret parmağının arasına sıkıştırdığı lupla, diğer elindeki kolye arasındaki uzaklığı orta parmağının ucunu kullanarak sabitledi. Birinde lup, diğerinde kolye olan iki elini aralarındaki uzaklığı bozmadan sol gözüne yaklaştırdı. Acemi değildi. Acemiler gibi diğer gözünü kapamıyordu. Kozan, bir köylüyü hiç bu kadar bir pırlanta toptancısına benzetmemişti.</p>

  <p class="normal1">“Güzel. Hafif kirli ama iyi. Bunları bana ne kadara satarsın? Patronunun yaptığı indirimleri düşün ve öyle yanıt ver. Fazla zamanımız kalmadı.”</p>

  <p class="normal1">Kozan kolyeyi alıp önüne koydu. Üç malın etiket fiyatının toplamını hesap makinesinin ekranından yüksek sesle okudu.</p>

  <p class="normal1">“İki yüz yetmiş beş bin avro. İsviçre frangı olarak...”</p>

  <p class="normal1">Parmağı tuşlara dokunacaktı ki duyduğu cümleyle durdu.</p>

  <p class="normal1">“Gerek yok. İki yüz otuz bin frank veririm. On iki ay sonrasına. Anlaştık mı?”</p>

  <p class="normal1">“Patronuma sormam gerekiyor.”</p>

  <p class="normal1">Gerard, elini uzatmıştı. Tokalaşmak için. Kozan önce ele, sonra konuşan ağza baktı.</p>

  <p class="normal1">“Sorma. Teklifimin iyi olduğunu ikimiz de biliyoruz. Patronun seni tebrik edecektir. İnan bana. Şimdi bir çek daha yapalım. On iki ay sonrasına. Anlaştık mı?”</p>

  <p class="normal1">Kozan boğuluyordu. Hayatı boyunca, hiç bu kadar kararsız kalmamıştı. Ama potpotçuydu. Masanın üzerindeki eli sıktı.</p>

  <p class="normal1">“Anlaştık.”</p>

  <p class="normal1">“Doğru bir karar verdin. Pişman olmayacaksın.”</p>

  <p class="normal1">Kozan, bir çırak gibi beyaz çeki doldurmaya başladı.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Tezgâhtar satmak ister.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Gerard, çeki imzaladıktan sonra, sondan bir önceki emrini verdi.</p>

  <p class="normal1">“Bunları da bir kutuya koy.”</p>

  <p class="normal1">Kozan kutu getirmek için odadan çıkacaktı ki Gerard son emrini verdi.</p>

  <p class="normal1">“Gerek yok. Sertifikaya da gerek yok. Hepsini aynı kutuya koy. Diğerlerinin yanına. Gümrükte heyecanlanmak istemiyorum.”</p>

  <p class="normal1">Tezgâhtar o kadar çok satmak ister ki uğruna tezgâhından vazgeçer.</p>

  <p><br class="chapter" />
  <br class="chapter" /></p>

  <p class="normal1">“Şehriban, kız bunları takacak, değil mi? Boşuna almayalım da.”</p>

  <p class="normal1">Martın karısı nadiren de olsa konuşuyordu.</p>

  <p class="normal1">“Tabiî ki takar. Şimdi bunlar moda.”</p>

  <p class="normal1">Mustafa, ahçiğin sözünü kesti.</p>

  <p class="normal1">“Yalnız, şimdi biraz daha verseydin de anlaşsaydık.”</p>

  <p class="normal1">Remzi kaşlarını kaldırdı.</p>

  <p class="normal1">“Anlaştık biz seninle. Daha fazla veremem. Kalanı üç ay sonra halledeceğiz. Bir sürü masraf oldu zaten. Durup dururken. Ne etti şimdi bizim hesap?”</p>

  <p class="normal1">Mustafa, önündeki kâğıttan okudu.</p>

  <p class="normal1">“Altmış bin frank.”</p>

  <p class="normal1">“Vay yavrum vay! Neyse, nasıl olsa alınacaktı. Şehriban, tamam değil mi, kızın istediği gibi.”</p>

  <p class="normal1">“Evet Remzi. Nasılsa alınacaktı. Kız evleniyor işte. Yalnız, Mustafa Bey, bir de şu ortasında pırlanta olan Trabzon takıma bakayım.”</p>

  <p class="normal1">Mustafa, tezgâhın üzerinde birikmiş mallardan ahçiğin söylediğini çekip çıkardı. Ne olduğunu anlamadan dacikler alışveriş yapmaya başlamıştı. Mustafa umursamıyordu. Onu ilgilendiren halı tezgâhıydı.</p>

  <p class="normal1">“Buyur yenge. Bunun bir de bilekliği var.”</p>

  <p class="normal1">Remzi mal görmekten yorulmuştu.</p>

  <p class="normal1">“Seç artık kendine de bir şey. Bu güzel işte, al bunu. Kaç para bu Mustafa?”</p>

  <p class="normal1">“On sekiz bin avro. Bileklik, kolye. Bir de kolye hafif uzun geliyor. Kestirip küpe yaptırırız. Fiyata dahil. Yirmi yedi bin frank ediyor.”</p>

  <p class="normal1">“Geç şimdi yirmi yedi bini. Bize ne olur, onu söyle. Altmış binlik mal almışız senden. Hem ortak da olacağız. Doğru dürüst bir şey söyle.”</p>

  <p class="normal1">“Aramızda kalacak mı? Gruptan kimseye söyleme. Patronlar anamı ağlatır.”</p>

  <p class="normal1">“Ayıp ediyorsun, merak etme.”</p>

  <p class="normal1">“Al on beş bin franga git. Parayı da altı ay sonra öde.”</p>

  <p class="normal1">“Bak, bugün daha fazla veremem, ona göre. Beş bin frank verdim. Üç ay sonra elli beş bin, altı ay sonra da on beş bin ödüyorum. Tamam mı?”</p>

  <p class="normal1">Mustafa, trio tezgâh için seçtiği martın doğru kişi olduğuna emin oldu. Remzi’de tram vardı ve Remzi, Mustafa’nın hayalindeki abuştu. Topaz’dan ayrılacağına göre, kişisel müşterisini üzemezdi.</p>

  <p class="normal1">“Tamam canım kardeşim. Sen nasıl istersen.”</p>

  <p class="normal1">Remzi ayağa kalktı.</p>

  <p class="normal1">“Mustafa, bak buraya. Şu kaç para?”</p>

  <p class="normal1">Daciğin gösterdiği mal, sahte bir Rolex’ti. Yüz altmış yedi gram altın. On sekiz ayar.</p>

  <p class="normal1">“Bir şey değil. Sana altı bin beş yüze bırakırım.”</p>

  <p class="normal1">Remzi yürüyordu. Odanın içinde attığı her adımda bir mal gösterip fiyatını soruyordu. Mustafa, müşterisinin ani gelişen mücevher ilgisini ağırdan alıyordu. Ta ki Remzi, “Hepsini alıyorum” diyene kadar.</p>

  <p class="normal1">Bir Rolex. Üzerinde iki karat pırlanta olan bir erkek yüzüğü. Chopard taklidi, pırlantalı bir set. Mustafa doldurduğu <span class="ideitalik">sale contract</span>’ten başını kaldırıp, terlikli ve şortlu marta baktı. Duyduğundan emin olmak istedi.</p>

  <p class="normal1">“Ne dedin?”</p>

  <p class="normal1">Remzi, yerine oturdu.</p>

  <p class="normal1">“Hepsini alıyorum. Madem taksit yapıyorsunuz. O zaman ben de yavaş yavaş öderim. Değil mi Şehriban? Beğendin mi o beyaz seti?”</p>

  <p class="normal1">“Sen bilirsin Remzi. Çok güzel tabiî. Ama fiyat ne olur acaba?”</p>

  <p class="normal1">Saatlerce halı hakkında konuşmuş ve mala hiç girmemiş olan Mustafa bir turist gibi, olanları izliyordu. Dacik çiftin, bu kadar kısa zamanda nasıl delirebildiğini düşünüyordu. On dakika içinde yetmiş beş bin franklık alışveriş yapmışlar, şimdi de devam etmek istiyorlardı. Mustafa, dacikleri hiçbir zaman anlayamayacağını düşündü. Yıllarca köpek gibi çalışıp biriktirdikleri tramı, yarım saat içinde harcayabiliyorlardı. Ama Mustafa, Topaz’dan sonraki hayatının geçici garantisi olan Remzi’nin tramını bitirmesini istemiyordu. Fiyatları yüksek çekecekti. Öyle de yaptı.</p>

  <p class="normal1">“Yüzük otuz bin, set elli bin frank.”</p>

  <p class="normal1">“Yarısını veririm.”</p>

  <p class="normal1">Mallara ya da etiketlerine bakmak için yerinden bile kalkmamış olan Mustafa kesin konuştu.</p>

  <p class="normal1">“Olmaz. Onlarda ancak yüzde yirmi beş indirim yapabilirim. Daha fazla değil. Yani...”</p>

  <p class="normal1">Hesapladı.</p>

  <p class="normal1">“Altmış altı bin üç yüz yetmiş beş frank. Altmış beş bin diyelim.”</p>

  <p class="normal1">Remzi tereddüt etmedi.</p>

  <p class="normal1">“Tamam. Yaz bir çek. Atayım imzamı. Altı ay sonrakine ekle.”</p>

  <p class="normal1">Mustafa, her gördüğünü satın almaya karar vermiş olan Remzi’ye sinirlendi. Daciğin harcadığı tram kendisine aitmiş gibi sinirlendi.</p>

  <p class="normal1">“Bak Remzi, seni sevdim. İyi bir adamsın. Bu kadar pahalı mücevheri ne yapacaksın? Boş ver. Aldıkların sana yeter. Bana sorarsan, bir de saati al ama gerisini bırak. Yenge, sen ne dersin? Çok para değil mi?”</p>

  <p class="normal1">Herkesin hesabı farklıydı ve Topaz çatısının altında ilk kez böylesine bir tezgâh yaşanıyor ve tezgâhtar mal bozmaya çalışıyordu. Daha önce de, satılmış mallar bozulmuştu. Jojo ile Saim’in küçük oyunları sayılmazsa, hepsi de daha ağır mallara tezgâh atmak için yapılmıştı. Mustafa’nınsa böyle bir amacı yoktu. Aksine, Remzi’nin hiçbir şey satın almadan binadan çıkıp gitmesini tercih ederdi. Ama artık çok geçti. Dacikten süzdüreceği altmış bin frank, taksitle de olsa Topaz’ın kasasına girmişti. Şehriban, Mustafa’ya katılmıyordu. Kocasının iyi bir pazarlıkçı olduğunu düşünüyor ve Chopard seti kendine fazlasıyla yakıştırıyordu.</p>

  <p class="normal1">“Öyle diyorsunuz da, bizim de hakkımız değil mi böyle güzel şeyler takmak? Gavur ellerde yıllardır çalışıyoruz. Biz de onlar gibi takıp takıştırsak, fena mı olur?”</p>

  <p class="normal1">Ahçik gülüyordu. Mustafa, ahçiği öldürmek istiyordu. O an tezgâhın bozulması için kalp krizi geçiriyormuş taklidi bile yapsa, daciklerin satın almaktan vazgeçmeyeceğini görebiliyordu. Nasıl bir şans bu, diye soruyordu kendine. Nasıl bir şans? Kaç bin insana, tek bir mal almaları için yalvarmıştı? Kaç bin insana, kaç bin cümle kurup en karmaşık tezgâhları atmıştı? Şimdiyse tersini yapması gerekiyor ama olmuyordu. Elinin yanındaki bardağı dudaklarına götürdü. İçinde çay yoktu. Bitmişti. Cam tabağın üzerine bıraktı. Bardakta parmak izleri kaldı. Sakin olmalıydı. Çok sakin. Remzi’yi sinirlendirmemeliydi.</p>

  <p class="normal1">“Tamam, siz nasıl isterseniz. Bunları söyledim çünkü ben de sizin gibi gurbetçi çocuğuyum. Para kazanmanın ne olduğunu iyi bilirim. Babam üç işte birden çalışırdı. Ama diyorsanız ki, bizim için sorun değil, o zaman yapacak bir şey yok. İyi günlerde kullanın.”</p>

  <p class="normal1">“Sağol. Kimliğe yine ihtiyacın var mı?”</p>

  <p class="normal1">“Yok Remzi, fotokopi çektirdim.”</p>

  <p class="normal1">“Kaça anlaştık şimdi?”</p>

  <p class="normal1">“Saat, yüzük ve set için altmış beş bin. Altı ay sonrasına bir çek yazıyorum.”</p>

  <p class="normal1">Mustafa kalkıp vitrinden malları topladı. Yüzüğü denemeden satın almış olan Remzi’ye sordu.</p>

  <p class="normal1">“Hangi parmağına takacaksın?”</p>

  <p class="normal1">“Ben değil, babam takacak. Babama aldım.”</p>

  <p class="normal1">“Senin baban pörç mü? Ne yapsın pırlantalı yüzüğü, anasını meterlediğimin martı!” diyecekti ki ağzını ve aklını topladı. İkisi bir araya gelince ortaya şu çıktı:</p>

  <p class="normal1">“Ölçü yaptırmak lazım. Babanın parmakları nasıl? Seninkiler gibi mi?”</p>

  <p class="normal1">“Hemen hemen öyle ama ölçüye gerek yok. Ben Aachen’da yaptırırım. Tanıdık bir çocuk var. Kuyumcu. Ona yaptırırım.”</p>

  <p class="normal1">Mustafa kâbustan uyandı.</p>

  <p class="normal1">“Olmaz!”</p>

  <p class="normal1">Kuyumcu bir daciğin malı kötüleyip halı işinin turne olmasını istemiyordu.</p>

  <p class="normal1">“Uğraşma sen oralarda. Hem ne para vereceksin? Ben sana yaptırırım. Yüzük parmağına mı takacak?”</p>

  <p class="normal1">“Tabiî, öyle daha uygun olur.”</p>

  <p class="normal1">Mustafa, masanın çekmecesinden yüzük ölçüsünü çıkardı. Ölçü, karikatürlerdeki gardiyanların anahtarlıklarına benziyordu. Bilezik genişliğinde bir halkaya asılmış ve küçükten büyüğe giden metal halkalar. Farklı boylarda, metal, yüzük iskeletleri. Remzi’nin parmağına bakan Mustafa, yanında altmış bir yazan halkayı diğerlerinden ayırıp “Elini uzat” dedi. Önce martın sağ elinin yüzük parmağına geçirdiği altmış bir numaraya sonra da martın yüzüne baktı.</p>

  <p class="normal1">“Tamam, bu oldu. Rahat mısın?”</p>

  <p class="normal1">Remzi de önce parmağındakine, sonra Mustafa’ya baktı.</p>

  <p class="normal1">“Rahatım. Nasıl bildin bir bakışta? Vallahi bravo!”</p>

  <p class="normal1">Ölçüyü parmağından çekip masaya koydu. İki adımda masanın arkasına geçip en üst çekmeceden malafayı çıkardı. Pırlantalı yüzüğü malafanın ucuna geçirip bıraktı. Yüzüğün düşüp sıkıştığı yerdeki sayıyı okudu.</p>

  <p class="normal1">“Elli dokuz. Büyütmek lazım. Şimdi sen bunu Aachen’da yaptırsan bir sürü para isterler. Ben hallederim. On dakikada biter. Eklenecek altın da benden olsun. Normalde ona da para alınır ama senden istemiyorum.”</p>

  <p class="normal1">“Eyvallah Mustafa.”</p>

  <p class="normal1">Tezgâhtar, Trabzon kolyeyi ve yüzüğü alıp odadan çıktı.</p>

  <p class="normal1">“Dilaver, gel buraya.”</p>

  <p class="normal1">Çırak koşarak geldi.</p>

  <p class="normal1">“Bunun iki yanından iki santim kesilip küpe yapılacak. İki ucuna da bant atılsın. Bantlar yarım santim olsun. Yüzüğü de altmış bir yapsınlar.”</p>

  <p class="normal1">Mustafa daciklerin yanına döndü. Emin olmak istiyordu.</p>

  <p class="normal1">“Akşama görüşüyoruz, tamam mı?”</p>

  <p class="normal1">“Tamam koçum, sen merak etme.”</p>

  <p class="normal1">Abuş daciğin bütün tramını çekmeye yemin etmiş olan Mustafa, Remzi’ye elini uzattı. Tokalaşmak için.</p>

  <p class="normal1">“Hemşehri sayılırız Remzi. Göreceksin, bu mücevherler sana bedavaya gelecek. Halı işinden kazanacağınla hepsini ödersin.”</p>

  <p class="normal1">“Evet” dedi Remzi.</p>

  <p class="normal1">“Bu mücevherler bana bedavaya gelecek.”</p>

  <p class="normal1">Tokalaştılar. Güldüler.</p>

  <p class="normal1">&nbsp;</p>

  <p class="normal1">&nbsp;</p>

  <p class="normal1">Dacikler, yaşadıkları ülkelerin vatandaşlarından oluşan gruplara karışıp ülkelerine turist gibi tatil yapmaya gelirler. Bazen en kalın müşteri, bazen de en cevizi olurlar. Bir tezgâhtar için, dacik bir kumardır. Ne kadar harcayacağı kesinlikle belli değildir. Ülkesinden uzakta tram kazanan birini kazıklamanın yolu, etnik köken ya da dini etiketleyip mala çevirmekten geçer. Milli Görüş ya da PKK. Daciklerin tramı beyazdır, temizdir. Kara tramın aklandığı bir dünyada, beyaz tramın karalandığı tek coğrafi ve tarihi konum daciklerinkidir. Tram, abuşluğu sevmez. Elbet terk eder. Bağışlar, haraçlar, Türkiye tatillerinde girilen <span class="ideitalik">center</span>’lar. Tramın kaçacağı bir delik mutlaka vardır. Daciğin cüzdanıysa bir süzgeçtir. Süzgeç deliklerini tıkamak için daciğin yapması gereken ilk iş, Türk televizyon kanallarını izlemesini sağlayan çanak antenini satmasıdır. TRT Int, yeterlidir. Çünkü ne daciğin bıraktığı köy, ne de daciğin kendisi aynıdır. Daciğinki, laboratuvarda yaratılmış farklı bir Türklük biçimidir. Yaralı bir göbek bağını kesmek herkes için yararlıdır. Günümüzün daciği, asla Türkiye’de yaşayamayacak olan bir Türk’tür. Zaten Mustafa Kemal Atatürk de “Ne mutlu Türk’üm diyene!” demiştir. “Ne mutlu Türkiye’de yaşıyorum diyene!” değil.</p>

  <p class="calibre5">&nbsp;</p>

  <p class="calibre5"><br class="chapter" />
  <br class="chapter" /></p>

  <p class="normal1">“Seninle iş yapmak bir zevkti. Çok iyi zaman geçirdim. İsviçre’de birkaç işim var. Herhalde iki ay sonra, küçük bir Türkiye tatili daha yapabiliriz. Ama bir acenteyle değil. Uçağa biner, geliriz. Sonrasında da Türkiye’yi kendimiz keşfederiz. Böyle çok sıkıcı oluyor. Sürekli koşuşturmak gerekiyor. Grubu takip etmek gerekiyor. Seni de ararız. İstanbul’u çok merak ediyorum. Gelecek seferi İstanbul’da geçirmek gerek. Neyse, her şey tamam, değil mi?”</p>

  <p class="normal1">“Evet” dedi Kozan. Bir yandan da ceketini ilikliyordu. Herkes ayaktaydı. Jouvet ailesi ağır odayı terk ediyordu.</p>

  <p class="normal1">“Benim için de büyük bir zevkti. Mücevherlerle ya da ödemelerle ilgili en küçük sorunda lütfen beni arayın. Önceden haber verirseniz, ödeme tarihlerinizle biraz oynayabilirim. Bu bir güven işi. Bir dahaki sefere de beni arayın. İstanbul’da rehberliğinizi yapayım. Bu arada, mücevherler ve belgelerin hepsi Bayan Jouvet’de.”</p>

  <p class="normal1">Çantası biçim değiştirmiş olan Sylvie onayladı:</p>

  <p class="normal1">“Evet, hepsi bende.”</p>

  <p class="normal1">“Gelin, salona çıkalım.”</p>

  <p class="normal1">Sylvie, sarhoşluğuna rağmen düşünüp konuşabildi.</p>

  <p class="normal1">“Bizim mücevherler? Cilaları bitmiştir herhalde.”</p>

  <p class="normal1">Kozan, önce Gerard’a sonra Sylvie’ye baktı.</p>

  <p class="normal1">“Hanımefendi, size söylemeyi unuttum. Yapılan indirimlere mücevherleriniz de dahildi. Onları erittik bile.”</p>

  <p class="normal1">Sylvie’nin gözlerinin açılma sesi, Topaz’ın gündelik uğultusu yüzünden duyulmadı.</p>

  <p class="normal1">“Merak etmeyin. Şimdi getiriyorlar.”</p>

  <p class="normal1">Kozan’ı takip eden Jouvet ailesi salona çıktı. Grup, kasanın önünde toplanmış, içtikleri litrelerce piyzden sonra sallanıyor ve birbirlerine alışverişlerinden söz ediyorlardı. Topaz’ın en yaşlı çırağı olan, on yedi yaşındaki Dilaver, Kozan’ın cilalıklarını elindeki tablada herhangi bir kraliyet ailesinin mücevherlerini sunuyormuş gibi taşıyor ve dişlerini göstererek bahşiş beklediğini anlatmaya çalışıyordu. Kozan, mücevherleri Sylvie’ye gösterdi.</p>

  <p class="normal1">“Bakın, siz odadayken hepsinin sahtesini yaptırdık. Bu yüzden böyle parlıyorlar.”</p>

  <p class="normal1">Jouvet ahçikleri, ciladan ateş gibi parlamış mücevherlerini görünce dişi çığlıklar atmışlardı.</p>

  <p class="normal1">Tablanın üzerindeki mallar paylaşıldı. Kozan, Sylvie’ye “Biraz bozukluğunuz var mı?” dedi. Sylvie, infoda görüp acıdığı çırağı anımsadı. Çantasının diplerinden çıkardığı beş frangı Dilaver’e uzattı. Dilaver, Almanca teşekkür edip tablasıyla birlikte kalabalığa karıştı. Rehberin çağrısı duyuldu.</p>

  <p class="normal1">“Merdivenlerden iniyoruz.”</p>

  <p class="normal1">Grup, tezgâhtarlarla vedalaştı. Hayko, merdivene açılan kapının yanında durmuş, önünden geçen her İsviçreli’nin elini sıkıyordu. Son çıkanlar Jouvet ailesiydi. Gerard, Hayko’yla tokalaşırken Kozan’ı gösterdi. İngilizce konuştu.</p>

  <p class="normal1">“Çok iyi satıcı! Çok iyi!”</p>

  <p class="normal1">Kozan’a baktı.</p>

  <p class="normal1">“Görüşmek üzere Kozan.”</p>

  <p class="normal1">“Ben sizinle geliyorum. Lütfen buyurun.”</p>

  <p class="normal1">Kozan, kaç tram harcamış olursa olsun, kapıya kadar müşterisine eşlik ederdi. Topaz’dan çıktığına emin olmak için.</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Tezgâhtarların, ölene kadar sürdürdükleri ölümsüz rekabetleri sonucunda gelişmiş bir davranışları vardır. Diğer bir tezgâhtarın, ceviz olduğu için bıraktığı müşteriye girip satmaya çalışırlar. Böylece bir sonraki gün, sabah toplantısında, müdür, hiçbir müşterinin bırakılmaması gerektiğine, turistin ne zaman tram harcayacağının belli olmayacağına, imanın ve tramın kimde olduğunun asla anlaşılamayacağına dair gündelik nutkunu atarken onları örnek gösterir. Bu yüzden, en ceviz müşteri bile dış kapıya kadar uğurlanmalı, başka bir tezgâhtarın turisti yakalayıp satış yapmasına olanak verilmemelidir. Başka bir tezgâhtardan müşteri çalmak, satılamayana satmak bir unvandır. Bıraktığı müşteriye mal satılmış olan bir tezgâhtar, gerçek bir mart gibi meterleyemediği için ahçiği tarafından aldatılmış bir koca gibi hisseder. Turizm, bütün dünya gibi, martlar tarafından yaratılmıştır. Turist, İsveçli bir vücut şampiyonu mart olsa bile tezgâhtarın meteri sayılır. Tezgâhtar mart, turist ahçiktir. Satmak, meterlemektir. Pezevenkse rehberdir. Bütün bunlara evsahipliği yapan binaya da <span class="ideitalik">center</span> denir. Turizm pornografiktir. Bu yüzden <span class="ideitalik">center</span>’lara giren gruplardaki on sekiz yaşın altındakiler için acenteye paks başı verilmez.</p>

  <p><br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" />
  <br class="chapter" /></p>

  <p class="normal1">Topaz’ın yan bahçesine açılan çıkışta duruyorlardı. Kozan, Saim, rehber ve grup. Kozan, Gerard’a son kez baktı ve İsviçreli’yle tokalaştı.<br class="chapter" /></p>

  <p class="normal1">“Tanıştığımıza memnun oldum. İyi yolculuklar.”</p>

  <p class="normal1">“Neyin değerli olduğunu artık biliyorum. Hoşça kal Kozan.”</p>

  <p class="normal1">Tezgâhtar, Sylvie’nin elini, küçük ahçiklerin yanaklarını öptü. Bir saat önce tokarlamak üzere odaya kapattığı baldızın adını, ahçiğe yaptıklarını ve hissettiklerini çoktan unutmuş olan Kozan, otobüslerine doğru yürüyen aileye el salladı.</p>

  <p class="normal1">Rehber, Saim’le tokalaşıp öpüştü. Çok heyecanlıydı. Hayatı değişecekti. Grubun arkasından koştu. Cam kapılar, aralarında ya da yaklaşan hiçbir şey olmadığı için birbirlerine doğru kaydılar. Kapı kapandı ve Saim ile Kozan içeride kaldı. Birbirlerine baktılar. Düşündüğünü ilk söyleyen Saim’di.</p>

  <p class="normal1">“Bu neydi böyle?”</p>

  <p class="normal1">“Bilmiyorum papi.”</p>

  <p class="normal1">“Ne kadarla çıktılar, biliyor musun?”</p>

  <p class="normal1">“Hayır.”</p>

  <p class="normal1">“Bir milyon üç yüz bin yumoşla!”</p>

  <p class="normal1">“Siktir!”</p>

  <p class="normal1">“Papi, çok ciddiyim. Bir milyon üç yüz bin. Neredeyse iki milyon çikolata.”</p>

  <p class="normal1">“Ne yapmak istiyorum, biliyor musun?”</p>

  <p class="normal1">“Ne?”</p>

  <p class="normal1">“Pafküf!”</p>

  <p class="normal1">Saim, ceketinin sağ kanadını açıp, iç cebindeki sarılmış pafküfü hafifçe çekip ucunu gösterdi.</p>

  <p class="normal1">“Yürü!”</p>

  <p class="normal1">“Hayko’yu görmeye gitmeyelim mi?”</p>

  <p class="normal1">“Deşala, mart sevincinden ne yapacağını şaşırdı. Sami’yle konuşuyordur. Papi, Asiltur’a ne kadar verecekler biliyor musun?”</p>

  <p class="normal1">“Yüzde otuz iki?”</p>

  <p class="normal1">“Otuz sekiz. Bir de rehber hanutu var: yüzde altı.”</p>

  <p class="normal1">“Hayvan gibi tram eder. Grubun ne kadarı nakit?”</p>

  <p class="normal1">“Bilmiyorum ama yüz bin yumoş civarında. Sami’nin bir yerlerden çıkarıp Asiltur’a hanutunu vermesi lazım. Bir hafta içinde.”</p>

  <p class="normal1">“Vardır o pörçte tram. Artık Topaz’ı Asiltur’a boğar.”</p>

  <p class="normal1">“Haydi Kozan, camper.”</p>

  <p class="normal1">İki tezgâhtar, kravatlarını aynı anda gevşetip binanın arka kapısına yürüdü. Dışarı çıktıklarında güneş gözlerini kıstırdı. Alışmaları bir dakika sürdü. Arabaların arkasına geçip pafküfü alevlediler. İkinci nefesi Kozan çekti. Antalya sıcaktı. Antalya yanıyordu. Ama yangından mal kaçırmakla meşgul olan insanların umurunda değildi. Antalya sönene kadar da böyle sürecekti. Güneşin içeri alınmadığı binalarda tezgâhlar atılacak ve ardından pafküf çiğnenecekti.</p>

  <p class="normal1">Antalya’nın sönmesi için turizmin yön değiştirmesi gerekir. Tatil göçlerinin batıdan doğuya değil, doğudan batıya gerçekleşmesi gerekir. Böyle bir ihtimalse, on milyon yıl sonra dünyada hayat olması kadar düşüktür. Çünkü turist, güneşle yaşıt olmak için, doğduğu yere kadar giden kişidir. Sarı doğup kırmızı batan güneş gibi, turist de beyaz gelip siyah gitmeye yemin etmiştir. Güneş batıdan doğana kadar turizm doğuya ait kalacak ve Antalya yanmaya devam edecektir. Bu yüzden kıyıları ıslaktır. Bu yüzden kıyıları Akdeniz’dir. İnsanın topraktan geldiğinin kanıtı, her yıllık izninde ateş ve suya koşmasıdır. Antalya ve Akdeniz.</p>
</body>
</html>
