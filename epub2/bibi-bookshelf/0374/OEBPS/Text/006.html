<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3"></p>

  <h1><a id="ncx104"></a>II</h1>

  <p>Nihat sözlerini bitirip ayağa kalkınca Ömer&rsquo;in yerinden kımıldamadığını gördü. Elini onun omzuna dokundurdu; Ömer biraz irkildi, fakat vaziyetini bozmadı. Öteki, acaba uyudu mu diye bakmak için biraz eğilince arkadaşının, gözlerini mukabil taraftaki kanepelerden birine dikerek, fevkalade meraklı bir şey seyreder gibi etrafla alakasını kesmiş olduğunu gördü. Başını o tarafa çevirip gözleriyle araştırdı. Hiçbir şey göremedi. Elini tekrar Ömer&rsquo;in omzuna koyarak:</p>

  <p>&ldquo;Hadi, kalksana!&rdquo; dedi.</p>

  <p>Ömer cevap vermedi, yalnız kendini rahat bırakmasını isteyen bir ifade ile yüzünü buruşturdu.</p>

  <p>&ldquo;Ne var yahu! Nereye bakıyorsun?&rdquo;</p>

  <p>Ömer, nihayet başını çevirmeye karar vererek: &ldquo;Sus ve otur!&rdquo; dedi.</p>

  <p>Nihat bu emre itaat etti. Yolcular yavaş yavaş yerlerinden kalkarak çıkılacak kapılara doğru yürümeye başlamışlardı. Ömer bunların arasından karşı tarafı görebilmek için başını yukarıya, sağa, sola çevirip duruyordu. Arkadaşı onu dürterek söylendi:</p>

  <p>&ldquo;Eee! Sıktın artık. Söylesene, nereye bakıyorsun?&rdquo;</p>

  <p>Ömer ağır ağır başını çevirdi, bir felaket haberi veriyormuş gibi:</p>

  <p>&ldquo;Şurada genç bir kız oturuyordu, gördün mü?&rdquo; dedi.</p>

  <p>&ldquo;Görmedim, ne olmuş?&rdquo;</p>

  <p>&ldquo;Şimdiye kadar ben de görmemiştim!&rdquo;</p>

  <p>&ldquo;Saçmalıyor musun?&rdquo;</p>

  <p>&ldquo;Şimdiye kadar böyle bir mahluk görmemiştim diyorum!&rdquo;</p>

  <p>Nihat canı sıkılmış gibi yüzünü buruşturdu, tekrar ayağa kalkarak:</p>

  <p>&ldquo;Sen bütün büyük laflarına ve dillere destan olan zekâna rağmen asla ciddi bir insan olamayacaksın!&rdquo; dedi.</p>

  <p>Bu cümleden sonra dudaklarının kenarında kalan bir istihza çizgisi birkaç saniye kadar devam etti, sonra yerini lakayt bir ifadeye bıraktı. Ömer de kalkmıştı. Boynunu uzatıp ayaklarının ucuna kalkarak aranıyordu. Bir aralık Nihat&rsquo;a döndü:</p>

  <p>&ldquo;Daha oturuyor!&rdquo; dedi. Sonra gözlerini arkadaşının yüzüne dikerek:</p>

  <p>&ldquo;Gevezeliği bırak. Şu anda ömrümün en ehemmiyetli dakikalarını yaşıyorum. Hislerim beni şimdiye kadar asla aldatmamıştır. Müthiş bir şey oldu veya olacak. Şurada gördüğüm genç kız, bana, daha dünyaya gelmeden, daha dünyanın, daha kâinatın teşekkül ettiği sıralardan tanıdığım birisi gibi geldi. Sana nasıl anlatabilirim. &lsquo;İlk görüşte deli gibi âşık oldum, yanıyorum, tutuşuyorum!&rsquo; gibi laflar mı söyleyeyim? Fakat işin tuhaf yanı bunlardan başka da söyleyecek sözüm yok. Hatta burada seninle nasıl durup çene çaldığıma hayret ediyorum. Bundan sonra ömrümün bir dakikasının bile ondan uzakta geçmesi benim için ölüm demektir. Demin pek göklere çıkardığım ölüme şimdi müthiş bir şey gibi bakmama da hayret etme, ne diye mi hayret etmeyeceksin? Ne bileyim ben? Sana izahat verecek değilim ya... Ne lüzumu var! Yalnız ukalalık etmeden bana bir akıl öğret! Ne yapayım? Korkunç bir vaziyet karşısındayım. Onu bir kere gözden kaybedersem ölünceye kadar ömrüm yalnız aramakla geçer; ve herhalde bu müddet pek kısa olur. Of be! Saçmalıyorum. Fakat fevkalade doğru söylüyorum. Onu bir daha hiç görmemek ihtimali en feci ve maalesef en akla yakın olanı. Düşün ki şu anda çehresini hatırlayamıyorum bile, fakat hafızamdan daha derin bir yerde onun bir taşa hakkedilmiş<a id="a3"></a><a href="../Text/notes.html#a137"><span class="t11">{3}</span></a> kadar keskin bir tasvirinin, akılların almayacağı kadar eski zamanlardan beri mevcut olduğuna eminim. Şu kalabalığın içine gözlerim kapalı olarak karışsam bir kuvvet beni muhakkak hiç şaşırtmadan doğru ona götürecektir.&rdquo;</p>

  <p>Fevkalade süratle söylediği bu sözlerden sonra hakikaten gözlerini kapayarak bir adım ilerledi. Sol eliyle hâlâ Nihat&rsquo;ın bileğini tutuyordu. Nihat zangır zangır titreyen bu kolun sahibine hayretle baktı. Onun her türlü çılgınlığına alışık olduğu halde bu şiddetli heyecan kendisine biraz yabancı geliyordu. Söyleyecek bir şey bulamayarak:</p>

  <p>&ldquo;Sen ne biçim mahluksun Ömer?&rdquo; dedi. Ömer&rsquo;in terli avcu Nihat&rsquo;ın bileğini daha çok sıktı: &ldquo;Bak, bak, hâlâ orada... Görmüyor musun?&rdquo; Nihat başını Ömer&rsquo;in baktığı tarafa çevirince, tamamen boşalan kanepelerden birinde oturan siyah saçlı bir genç kız gördü. Yanında yaşlıca ve şişman bir kadın daha vardı ve bir şeyler konuşuyorlardı. Kız bir elinde kalın bir paket halinde bir sürü notalar tutuyor, ötekiyle yanına dayanıyordu. İnce boynunun üstündeki kıvırcık saçlı başını zarif bir hareket ettirişi vardı. İlk göze çarpan hususiyeti çenesinin meydana vurduğu kuvvetli bir irade ifadesiydi. Nihat&rsquo;ın bulunduğu yerden işitilmeyen sözlerinin arasında, kati bir hüküm vermiş gibi susuyor, sonra yeniden, gene bir hüküm bildiriyormuş gibi söze başlıyordu. Bakışları biraz karanlık fakat tabiiydi. Zaten bütün duruşu ve hali tam bir tabiilik gösteriyordu. Ara sıra dayandığı yerden kalkarak bir işaret yaptıktan sonra yavaşça kanepenin muşambasına uzanan eli, zayıf denecek kadar ince parmaklı ve soluk renkli idi. Tırnakları dibinden kesik ve ince uzundu. Nihat bir müddet gözlerini kızın üzerinde dolaştırdıktan sonra başını Ömer&rsquo;e çevirdi ve &ldquo;Eh, ne olmuş? Ne var bunda?&rdquo; der gibi onun yüzüne baktı.</p>

  <p>Ömer sayıklıyormuş gibi bozuk bir sesle:</p>

  <p>&ldquo;Hiçbir şey söyleme! Ne cevher yumurtlayacağın suratından belli!&rdquo; dedi. &ldquo;Ben kararımı verdim. Derhal gidip kızı kolundan tutacağım ve...&rdquo;</p>

  <p>Bir müddet sustu, düşündü; sonra mırıldandı:</p>

  <p>&ldquo;Ve... bir şeyler söyleyeceğim herhalde. Belki de o benden evvel söylemeye başlayacak. Muhakkak ki beni görür görmez tanıyacaktır. Başka türlü olmasına imkân yok. Ve tanıyınca bunu saklayamayacak. Gel istersen beraber gidelim, sen biraz arkamda dur. Bizi dinle. Aslını bilmediğimiz âlemlerde tanıştığımız bir kızla konuşmamız herhalde alelade olmayacaktır.&rdquo;</p>

  <p>Bunları söyleyerek Nihat&rsquo;ı kolundan çekti. O elini kurtararak:</p>

  <p>&ldquo;Vapurda rezalet çıkarmak niyetinde misin?&rdquo;</p>

  <p>&ldquo;Ne gibi?&rdquo;</p>

  <p>&ldquo;Kız derhal polisi çağırır ve polis senin gibi bir serseriyi karakola götürmekte tereddüt etmez. Sen dünyayı kafanın içi gibi ipsiz sapsız şeylerle dolu mu zannediyorsun Allah aşkına? Bir türlü kendine ve insanlara gözlerini açarak bakamayacak mısın? Bütün Ömrün tasavvurlar, hayaller, Don Kişotça emeller peşinde koşup kendini aldatmak ve aleladeliklerden başka hiçbir şey yapılmayan bu dünyada kendinin ve başkalarının fevkaladelikler yapacağını vehmetmekle mi geçecek? Daha demin dünyada bir insan hiçbir şey yapamaz diyordun, şimdi dünyada pek az insanın yapabileceği hafifliklere kalkıyorsun. Senin alelade bir mecnundan farkın nedir anlamıyorum!&rdquo;</p>

  <p>Ömer hakarete uğramış gibi boynunu gerdi:</p>

  <p>&ldquo;Şimdi görürsün. Senin kuş beynin insanlar arasındaki karanlık ve derin münasebetleri anlayamaz. Burada bekle.&rdquo;</p>

  <p>Bu sözleri söyleyerek genç kıza doğru yürüdü. Nihat başını gayri ihtiyari denize doğru çevirerek &ldquo;Eyvah!&rdquo; dedi ve kopacak rezaletin ilk gürültülerini beklemeye başladı.</p>

  <p>Gözlerini genç kıza dikerek ağır ağır yürüyen Ömer birdenbire uykudan uyanıyormuş gibi başını silkti. Tam kıza yaklaştığı sırada kulağının dibinde bir kadın sesi: &ldquo;O!... Ömer, nasılsın?.. Hiç görünmüyordun!&rdquo; dedi. Başını o tarafa çevirince, genç kızın yanında uzak akrabalarından Emine hanımın oturduğunu gördü.</p>

  <p>Emine hanım devam etti:</p>

  <p>&ldquo;Ayol, deminden beri buraya bakıyorsun, geleceksin diye oturup kaldım, bir türlü çeneyi kesemedin. Haydi vapurda kalacağız.&rdquo;</p>

  <p>Her iki kadın doğrularak yürüdüler. Ömer ne söyleyeceğini şaşırmış, kendini toplamaya çalışıyordu:</p>

  <p>&ldquo;Vallahi ne bileyim... teyzeciğim. Derslerden, işten vakit oluyor mu? Hem siz beni bilirsiniz canım, kusuruma bakacak değilsiniz ya!&rdquo; dedi.</p>

  <p>Emine teyze güldü:</p>

  <p>&ldquo;Ayol, senin kusuruna kim bakar! Anasına babasına bile senede bir kere olsun mektup yazmayan insandan kime hayır gelir! Hadi bakalım, nasılsa buluştuk, anlat bari, ne âlemdesin?&rdquo;</p>

  <p>Ömer gözlerini genç kızdan ayırmayarak cevap verdi:</p>

  <p>&ldquo;Hep eskisi gibi. Vaziyette bir yenilik yok!&rdquo;</p>

  <p>Bu sırada köprüye çıkmışlardı. Hep beraber İstanbul tarafına doğru yürüdüler. Ömer&rsquo;in, teyzesinin şişman ensesinden kaydırdığı gözleri hiç lafa karışmadan yanlarında giden genç kızın bakışlarıyla karşılaştı. Kız bir müddet, bir şey hatırlamak ister gibi devamlı ve dalgın bir bakışla ve gözlerini hiç kırpmadan karşısındakini süzdükten sonra başını ileri çevirdi. Ömer bir müddet de onun uzun kirpiklerinin gözlerinin altına düşen gölgesini seyrettikten sonra teyzesine dönerek başıyla: &ldquo;Bu kim?&rdquo; demek isteyen bir işaret yaptı. Emine hanım, uzun müddet İstanbul&rsquo;da oturan Anadolululara mahsus bir kibarlıkla:</p>

  <p>&ldquo;Ah!.. Tanıştırmadım mı? Siz birbirinizi tanırsınız da!.. Macide&rsquo;yi bildin mi bakayım? Annenin büyük dayısının torunu ayol. Öyle ya, sen Balıkesir&rsquo;den çıktığın zaman o daha şu kadarcıktı. Altı aydan beri bizde. Piyanoya çalışıyor, bir mektebe de gidiyor.&rdquo;</p>

  <p>Başını çevirerek Macide&rsquo;ye baktı. Bu sırada Ömer&rsquo;in elini sıkan kız:</p>

  <p><span class="t12">&ldquo;Konservatuvara gidiyorum!&rdquo; dedi ve gözlerini tekrar ileri çevirdi. Ömer kafas</span><span class="t12">ı</span><span class="t12">n</span><span class="t12">ı</span> yorarak adedi yüzleri aşan ve bugün İstanbul, Balıkesir ve daha birçok yerlere yayılmış bulunan akrabaları arasından annesinin büyük dayısını ve onun torununu bulup çıkarmaya çalışıyordu. Gözleri Emine teyzeye ilişince onun yüzünün biraz kederli ve şaşkın bir ifade almış olduğunu fark etti. Sordu; o:</p>

  <p>&ldquo;Bunun yanında söylenmez!&rdquo; manasına birtakım işaretler yaptı.</p>

  <p>Ömer. merakla başını eğince, şişman kadın zayıf bir sesle çabucak mırıldandı:</p>

  <p>&ldquo;Sus! Sorma başımıza geleni! Bize uğra da anlatırım!&rdquo;</p>

  <p>Gözleri birçok şeyler söylemek ister gibi oynadı. Bakışlarında kıza karşı alaka ve acınmayı anlatmak isteyen bir ifade vardı. Sağında giden Macide&rsquo;ye süratle bir göz attıktan sonra Ömer&rsquo;e dönerek:</p>

  <p>&ldquo;Zavallıcığın daha haberi yok... Bir türlü söyleyemiyorum, bir hafta evvel babası öldü... Ne yapacağım bilmem&rdquo; diye mırıldandı.</p>

  <p>Ömer içinde birdenbire sevince benzer bir şey parladığını hissetti ve gene bir anda bu histen dolayı müthiş bir utanma duydu. Bu ölümü kendisine yardım edecek bir hadise olarak telakki etmenin pek dürüst bir şey olmadığını düşündü. Fakat içimizde, bizim &ldquo;ahlak&rdquo; tarafımızda hiçbir şekilde münasebete geçmeyerek hadiseleri muhakeme eden, neticeler çıkaran ve tedbirler alan bir &ldquo;hesabi&rdquo; tarafımız vardı ve lafta değilse bile fiilde daima o galip çıkıyor ve onun dediği oluyordu.</p>

  <p>Bunları düşünürken geçen birkaç saniyelik sükûtu Ömer&rsquo;in bir akraba ölümü karşısında duyduğu teessüre hamleden<a id="a4"></a><a href="../Text/notes.html#a139"><span class="t11">{4}</span></a> Emine teyze:</p>

  <p>&ldquo;Bugünlerde bize uğra, uzun meseledir, sana anlatırım&rdquo; dedi.</p>

  <p>Eminönü&rsquo;ndeki tramvay durak yerine gelmişlerdi. Kadın ve genç kız Ömer&rsquo;den ayrıldılar. Delikanlı bir müddet onların arkalarından baktı ve kendisine itiraf etmediği halde, Macide&rsquo;nin başını çevirmesini bekledi.</p>

  <p>Fakat o, ince ve güzel vücuduyla, alçak ökçeli iskarpinlerinin üzerinde, süzülür gibi gitti ve o sırada gelen bir tramvaya atlayarak Emine teyzeye elini uzattı.</p>

  <p>Gözleriyle hâlâ onları takip eden Ömer, omzuna hızla vuran bir elin tesiriyle sıçradı. Nihat kavga edecek gibi bir tavır alarak ondan izahat bekliyordu. Ömer&rsquo;in ağzını açmadığını görünce:</p>

  <p>&ldquo;Amma adamsın yahu!&rdquo; dedi. &ldquo;Vapurda çıkaracağın kepazeliği görmemek için size arkamı dönmüştüm, bir de baktım ortada yoksunuz. Sonra köprüde onlarla ahbapça konuşup giderken gördüm, arkanızdan geldim. Kız galiba o yolun yolcusu? Ha? Şişman karıda da tam esnaf kılığı var ya!..&rdquo;</p>

  <p>Ömer güldü:</p>

  <p>&ldquo;Sen zaten başka türlü düşünmezsin ki; o mübarek kafan her şeyi mevcut bir ölçüye uydurmadan rahat edemez. Bu adam şu kadını tanımıyordu, gitti, konuştu. Kadın polise vermedi, demek ki o yolun yokuşuydu. Oldu bitti. Başka bir şey olamaz. Hayatta fevkalade hiçbir hadise yoktur. Her şey birbirinin aynıdır. İşte bu kadar...&rdquo;</p>

  <p>Eliyle arkadaşının kafasını dürterek:</p>

  <p>&ldquo;Böyle dümdüz bir beynim olacağına hiç olmamasını tercih ederdim. Muhayyile namına bir şey yok yahu!..&rdquo;</p>

  <p>Nihat bu sözlere ehemmiyet bile vermeden sordu:</p>

  <p>&ldquo;Peki, iki gözüm, ne oldu öyle ise? Sen yanına gider gitmez kız: Vay, nereden çıktın, kâinatın teşekkülü esnasında karanlık âlemlerde eş olduğum insan, diye boynuna mı sarıldı? Buna inansam bile o şişman karının bu metafizik aşinalığı pek sükûnetle karşılayacağına inanamam!&rdquo;</p>

  <p>Ömer bir sır veriyormuş gibi:</p>

  <p>&ldquo;Akraba çıktık azizim!..&rdquo; dedi. &ldquo;Ben kıza bakmaktan dünyayı görmemişim, yanındaki kadın bizim mahut Emine teyze imiş. Küçükhanım da yakın akrabadan Macide hanım. Konservatuvara gidiyormuş. Bir hafta evvel babası, ölmüş. Daha kendisinin haberi yokmuş.&rdquo;</p>

  <p>-Nihat başını sallayarak:</p>

  <p>&ldquo;Allah bakilere ömür versin!&rdquo; dedi. Sonra alaylı bir bakışla Ömer&rsquo;e sordu:</p>

  <p>&ldquo;Mevcut ölçülerin dışındaki fevkalade tanışma bu mu? Oğlum, sen dünyada ne kadar antikalık yapmak istersen hayat da önüne o kadar gündelik hadiseler çıkarıyor. Korkuyorum ki bu, ömrünün sonuna kadar böyle devam edecek ve sen dünyanın parmağını ağzında bırakacak bir iş beceremeden rahmeti rahmana kavuşacaksın. Bayıldım doğrusu, demek daha kâinatın teşekkülü sıralarında ahbaplık tesis ettiğini söylediğin taze, akrabadan imiş! Çocukluğunuzda ihtimal beraber oynadınız. İhtimal hafızanın bir köşesinde o eski çocuk çehresinin birkaç çizgisi canlandı. Ve senin o daima kırk bir derece-i hararette çalışan dimağın işi derhal esrarengiz örtülere bürüdü. Komik adamsın vesselam!&rdquo;</p>

  <p>Ömer başını salladı:</p>

  <p>&ldquo;Evet, tanışmamız hakikaten pek harcıâlem bir şekilde oldu, fakat ona karşı duyduğum hisler hep aynı halde. Onunla beni bizim iradelerimizin üstünde bir bağın bağladığına eminim. Göreceksin, bundan sonra Emine teyzenin evini ne kadar sık ziyaret edeceğim!..&rdquo;</p>

  <p>Nihat kahkahayı bastı:</p>

  <p>&ldquo;Ve bu çok orijinal aşkınız bir akraba sevişmesi halinde sona erecek değil mi? Dünyada teyzezadesini baştan çıkaran yegâne delikanlı diye anılacaksın. Ne diyelim, Allah muvaffakıyet versin!&rdquo;</p>

  <p>Ömer cevap vermedi. Sözü değiştirdiler ve akşam nerede içeceklerini konuşarak Beyazıt&rsquo;a doğru yürüdüler.</p>
</body>
</html>
