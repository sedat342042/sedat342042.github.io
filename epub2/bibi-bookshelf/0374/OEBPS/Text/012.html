<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3"></p>

  <h1><a id="ncx474"></a>VIII</h1>

  <p>Daha ortalık aydınlanmadan uyandı. Karşı konağın bahçesindeki ağaçların arkasında hafif bir beyazlık başlamıştı. Vücudunu hareket ettirdi. Biraz boynu ağrıyordu. O da yastıkta rahatsız yatmaktandı. Gecenin serinliği genç adalelerine tesir edememişti. Yalnız yüzünde ve ellerinde hoş olmayan bir yaşlık vardı. Cildinin uyku esnasında çıkardığı ifrazdan<a id="a29"></a><a href="../Text/notes.html#a189"><span class="t11">{29}</span></a> mı, yoksa havanın rutubetinden mi geldiğini bilmediği bu ıslak tabakayı mendiliyle sildi. Aynı mendille uzun uzun gözlüğünü de temizledi. Herkes uykuda iken musluğa gidip gürültü yapmak istemiyordu. Oturduğu yerden ayrılmak da hoş bir şey değildi. Karşı bahçede cinsini anlayamadığı bir sürü kuş cıvıldayıp duruyordu. Yapraklan henüz minimini olan ağaçlar tatlı bir rüzgârın tesiriyle kımıldanıyorlar ve duyulur duyulmaz bir ses çıkarıyorlardı. Gökteki yıldızların teker teker söndüğünü görmek fevkalade güzel bir şeydi. Kirli ve yosunlu kiremitlerin gitgide artan bir ışık altında nasıl canlanıp hareket eder gibi olduklarını, ağaçlardan ve çatılardan yükselen tül gibi bir buğunun nasıl bu aydınlığın içinde eriyip kaybolduğunu görmek insana cesaret veriyordu. Ömer:</p>

  <p>&ldquo;İlkbahar gibi bir mevsimi olan bu dünya, üzerinde yaşanmaya değer... Ne olursa olsun...&rdquo; diye mırıldandı.</p>

  <p>Yavaş yavaş sokaklarda hareket başladı. İlk tramvayların o feci gıcırtıları dalga dalga etrafa yayıldı. Birkaç evin bahçesinden takunya ve tulumba sesleri geliyordu. Sokağın biraz ilerisindeki hâlâ kafesli evlerden birinin camı gürültüyle yukarı sürüldü. Bir otomobil, homurdanarak geçti ve tramvay caddesine çıktı...</p>

  <p>Ömer yalnız bu akrabalarının, yalnız onların evinin değil, bu şehrin de yamalı bir şey olduğunu düşündü. Tabiatla teknik, yüz sene öncesiyle bugün burun buruna gidiyordu. Güzelle yapmacık, lüzumlu ile özenti birbirine sürtünerek yaşamaktaydı.</p>

  <p>Bu arada alt kat sofasında ayak tıpırtıları oldu. Herhalde Fatma kalkmış, kahvaltı sofrası hazırlıyordu. Ömer aynanın önüne giderek boyunbağını ve saçlarını düzeltti. Biraz daha bekledikten sonra muslukta yüzünü ıslatmak ve kana kana bir su içmek istiyordu.</p>

  <p>Yanındaki odada sesler duyuldu. Kapı açıldı. Ömer derhal yerinden fırladı. Hiçbir şey düşünmeden süratle sofaya çıktı. Macide elinde havlusu ile apteshane aralığındaki musluğa girmişti. Yarı aralık duran kapıdan beyaz geceliği ve dağınık saçları görünüyordu. Ömer derhal:</p>

  <p>&ldquo;Demek soyunmuş ve yatmış!&rdquo; dedi. Sanki elbiseyle sabahlamak matem icabı imiş gibi bunu biraz garip buldu.</p>

  <p>Macide yüzünü yıkamış, kurulayarak çıkıyordu. Ömer şaşkınlıkla etrafına bakındı ve kendi kapısının yanındaki iskemlenin arkalığına bırakılmış olan küçük ve pembe havluyu alarak elinde kıvırmaya ve sallamaya başladı. Başını kaldıran genç kız evvela tanıyamamış gibi karşısındakini süzdükten sonra gayet lakayt bir tavırla:</p>

  <p>&ldquo;Siz misiniz? Bonjur!&rdquo; dedi.</p>

  <p>Ömer kıvırıp iki kat ettiği havlu ile sağ dizini dövüyordu. Küçük bir çocuk gibi heyecanla:</p>

  <p>&ldquo;Evet, benim... Geç vakit geldim... Siz yatmıştınız.. Yani erken çekilmiştiniz, göremedim... Geçmiş olsun... şey, yani başınız sağ olsun...&rdquo; dedi.</p>

  <p>Macide&rsquo;nin gitmek için bir hareket yaptığını görerek acele acele konuşuyor, onu bir müddet daha orada tutmak istiyordu. Genç kızın geceyi uykusuz geçirdiği muhakkaktı. Gözleri şiş ve kırmızı, yüzü sapsarı ve düşkündü. Ömer onun yatıp uyuduğunu düşünmekle biraz evvel haksızlık ettiğini gördü. Bir taraftan da karşısındakini baştan aşağı süzüyordu. Uzun ve beyaz bir gecelik giymiş olan Macide, daha uzun boylu ve ince duruyordu. Kırmızı kadife terliği ile entarisinin eteği arasında kalarak görünen dört parmak genişliğindeki ayağı fildişi gibi beyaz, düz ve hareketsizdi. Omuzlarını örten kıvrımlar arasından fırlayarak iki yanına uzanan kolları da hareketsiz ve beyazdı. Havluyu tutan elinin üst tarafında, bileğinden parmaklarına doğru yelpaze şeklinde dağılan ince ve belli belirsiz mavi damarlar vardı. Kesik kıvırcık saçları kulaklarının arkasına atılmıştı ve ıslak tarafları yer yer parlıyordu.</p>

  <p>Ömer söyleyecek başka bir şey bulamadı. Kızın gecelik kıyafetiyle, fakat hiç sıkılmadan ve gayri tabii bir telaş göstermeden karşısında duruşu ve cesaretli gözlerle bakışı onu büsbütün şaşırtıyordu. Macide yapmacık bir heyecanla kızarmaya, şurasını, burasını örterek kaçmaya kalksa Ömer belki: &ldquo;Ne o, küçükhanım...&rdquo; diye başlayan harcıâlem şakalar yapacak ve yüzsüzleşecekti. Fakat karşısındaki kendisinden daha tabii, yani daha kuvvetliydi.</p>

  <p>Ömer bir yutkundu ve: &ldquo;Evet... çok üzüldüm. Başınız sağ olsun!&rdquo; dedi.</p>

  <p>Macide, gene aynı lakayt tavrıyla, fakat hiç nezaketsiz olmayarak:</p>

  <p>&ldquo;Teşekkür ederim&rdquo; dedi ve odasına girdi.</p>

  <p>Ömer de kendi odasına girmek için döndü, fakat o zaman dışarı çıkışının ne kadar gülünç olacağı aklına gelerek musluğa gitti, gözlüğünü bir eline aldı; öteki eliyle yüzünü biraz ıslattı ve avcunda bir tura gibi bükülmüş duran havluya kuruladı. Ağzı büsbütün kuruduğu halde su içmeyi unutmuştu. Odasında bir müddet ayakta kaldı. İçinde her şeyi daha fena yaptığına, genç kızın karşısında gülünç ve zavallı bir hal aldığına inanan bir taraf vardı.</p>

  <p>&ldquo;Tuu Allah belasını versin. Ne kadar salaklaştım. Galiba kıza da yiyecek gibi baktım. Belli etmedi ama, muhakkak fena halde içerlemiştir. Ben kız olsam benim tipimde erkeklerden istikrah ederdim<a id="a30"></a><a href="../Text/notes.html#a191"><span class="t11">{30}</span></a>&rdquo; diye söylendi.</p>

  <p>Gidip sedire oturamıyor, küçük odada aşağı yukarı dolaşmak istese, bununla telaşını ispat edeceğini, belki de bitişik odadan duyulacağını düşünüyor, kararsızca ortada dikilip kalıyordu. &ldquo;Hayat sahiden yaşanmaya değmeyecek kadar küçüklükler ve bayağılıklarla dolu!..&rdquo; diye mırıldandı. Sonra:</p>

  <p>&ldquo;Adam sen de!&rdquo; diyerek geriye döndü, dışarı çıktı ve merdivenlerden alt kata, sofaya indi.</p>

  <p>Beyaz muşamba örtülü sofra hazırlanmıştı. Fatma ıslak ellerini birer birer yanlarına kurulayarak bahçe tarafından geldi. Bir elindeki emaye kapta iri yeşil zeytin taneleri vardı. Bunu masanın üzerine, gömeçli bal tabağının yanına koydu ve:</p>

  <p>&ldquo;Siz oturun beyim... bizimkiler geç kalkarlar!..&rdquo; dedi.</p>

  <p>Ömer bugün de ev halkını görmeden gideceğini, mamafih onların buna gene darılmayacaklarını düşündü. Yalnız:</p>

  <p>&ldquo;Eniştem gitti mi?&rdquo; diye sordu.</p>

  <p>&ldquo;Hayır... daha kalkmadı!&rdquo;</p>

  <p>Demek Galip efendi de artık işlerin yakasını bırakmıştı. Yağ iskelesindeki dükkâna sabah namazından evvel gitmenin bir faydası olmadığını nihayet o da anlamış ve on altı yaşındaki çırağın namusuna güvenerek sabah uykusu kestirmeyi daha akıl kârı bulmuştu.</p>

  <p>Bir iskemle çekip oturdu. Önündeki beyaz cam fincana Fatma çay dolduruyordu. Yukarıdaki odanın kapısı açıldı. Sofada ayak sesleri oldu. Ömer lakayt olmaya çalışan bir sesle:</p>

  <p>&ldquo;Semiha galiba!..&rdquo; dedi.</p>

  <p>&ldquo;Değildir, değildir... Küçükhanım öğle olmadan kalkmaz... Herhalde Macide hanım olacak. Mektep vaktidir. Dün gitmemişti. Kadıköy&rsquo;de bir ahbapta idiler. Ama bugün nasıl gidecek?..&rdquo;</p>

  <p>Yukarıda ayak tıpırtıları devam ediyordu. Macide herhalde ayakkabılarını giymekle meşguldü. Fatma, Ömer&rsquo;in yanma sokularak kulağına fısıldadı:</p>

  <p>&ldquo;O mektep çalgılı, türkülü bir yermiş... Böyle günde gidilir mi?..&rdquo;</p>

  <p>Sonra başını sallayarak ilave etti:</p>

  <p>&ldquo;Ama burada kapanıp da ne yapsın?.. Belki hava alır da içi açılır... Pek acıyorum kızcağıza...&rdquo;</p>

  <p>Macide merdivenlerden inmeye başladı. Yeşil kareli ve kiremit renginde spor bir etek ve kahverengi yünden bir kazak giymişti. Başında aynı renkte bir bere vardı. Ömer&rsquo;in gözleri ona çevrildi. Yüzünü gülümsemeye benzer bir şey buruşturdu. Macide de yüzünde tatlı bir tebessümle geliyordu. Loş sofada gözlerinin kırmızılığı ve yüzünün solgunluğu pek belli olmuyor, sadece biraz süzgün duruyordu.</p>

  <p>Ömer onun tebessümünü fevkalade acı buldu. Böyle zamanlarda gülmenin doğru olmadığını düşünerek değil... Macide&rsquo;nin ne kadar ıstırap içinde olduğunu fark etmemek için kör olmak lazımdı... Fakat bu garip genç kız etrafındakilere kederini bile göstermek istemeyecek kadar kendine güvenen bir mahluktu. Dudaklarındaki oldukça muvaffak tebessüm, ona yaklaşmak isteyenleri itiyor gibiydi. Ömer içinden: &ldquo;Başıma büyük bir iş sardırmak üzereyim, inşallah sonu iyi olur!..&rdquo; diye söylendi.</p>

  <p>Macide, Ömer&rsquo;in tam karşısına geçti. Fincanını alarak birkaç yudum içti. Canı hiçbir şey istemiyor, fakat herhangi bir fevkaladelik yapmış olmamak için sıcak çayını bitirmeye çalışıyordu. Bir aralık gözleri Ömer&rsquo;inkilerle karşılaştı. Kumral saçları beyaz alnına dökülen delikanlının hali ona biraz gülünç, fakat çok samimi geldi. Macide&rsquo;nin yüzünü de içten gelen sıcak bir hava sardı ve gözkapaklarını hafifçe kapayarak içini çekti.</p>

  <p>Bu anda bütün duruşu: &ldquo;Halimi görüyorsunuz ya!&rdquo; der gibiydi. Ömer bunu derhal anladı. Karşısındakine sabit gözerle bakarak derin bir nefes aldı. Bir kompartımanda oturan ve birbirinin dilini bilmeyen iki insan gibi yavaş yavaş ve çekingen tebessümlerle anlaşmaya çalışıyorlardı. Ömer birkaç kere ağzını açarak ileri doğru eğildi. Bir şey söyleyecek gibi oldu. Sonra vazgeçti. Macide bunu fark etmemiş görünüyordu. Nihayet her ikisi de aynı zamanda ayağa kalktılar. Ömer Fatma&rsquo;ya:</p>

  <p>&ldquo;Teyzemle enişteme selam söyle! Bak, bekledim, hâlâ kalkmadılar. Kabahat benden gitti&rdquo; dedi. Sonra gülümseyerek ilave etti: &ldquo;Semiha&rsquo;nın da gözlerinden öperim!&rdquo;</p>

  <p>Şapkasını aldı. Macide de notalarını almış ve açık renk pardösüsünü sırtına geçirmişti. Ömer ehemmiyetsiz bir tavırla sordu:</p>

  <p>&ldquo;Siz de çıkıyor musunuz?&rdquo;</p>

  <p>&ldquo;Evet... görüyorsunuz!&rdquo; Ömer:</p>

  <p>&ldquo;Bu kızın karşısında hokkabazlık yapılmayacak&rdquo; diye düşündü.</p>

  <p>Pişkin metotlar, mektep arkadaşı olan kızları hayran bırakan hoş küstahlıklar, hatta bazan hayasızlığa kadar varan şuh nükteler ölü cisimler halinde kafasında yatıyordu. Buna mukabil, arzuları eskiden duyduklarıyla kıyas edilemeyecek kadar şiddetliydi. Macide&rsquo;nin, kapıdan çıkarken eline dokunan parmakları Ömer&rsquo;i kıpkırmızı etmişti. Uzun ve siyah kirpiklerinin altında o mağrur tebessümü muhafazaya çalışan kederli gözleri delikanlının üstünde dolaştıkça onu büsbütün şaşırtıyor ve manasızca etrafına bakınmaya ve susmaya sevk ediyordu. Ara sıra Ömer&rsquo;in gözleri de yanındakini süzüyor, onun kahverengi kazağın altında beliren göğsü, önünü iliklemediği pardösüden dışarı fırlamaya çalışırken genç adam dişlerini sıkıyor ve süratle nefes alıyordu.</p>

  <p><span class="t12">Tramvay caddesine geldikleri zaman birbirlerine bak</span><span class="t12">ı</span><span class="t12">ş</span><span class="t12">t</span><span class="t12">ı</span><span class="t12">lar. Ömer hemen sordu</span>:</p>

  <p>&ldquo;Nereye gideceksiniz? Konservatuvara mı? Saat daha sekiz... Benim bir saat daha vaktim var. İsterseniz yürüyelim.&rdquo;</p>

  <p>Macide, evet makamında başını sallayarak yoluna devam etti. Beyazıt&rsquo;a, oradan Bakırcılar&rsquo;a doğru geldiler. Her ikisinde de aynı sıkıntı devam ediyordu. Ömer içinden söylenmeye başladı:</p>

  <p>&ldquo;Dut yemiş bülbül gibi dilim tutuldu. Kendimde ilk defa tespit ettiğim bir hal. Mamafih vaziyet de tuhaf. İlk defa tanıştığım ve bir gün evvel babasının ölümünü duymuş matemli bir kıza da hemen ilanı aşk edilmez ya... Ancak teselli verilir... Benim de ömrümde yapmadığım şey. Ne kimse beni teselli etmeli, ne de ben kimseyi... Riyakârlık tesellide son haddini bulur. Bu anda çehrelerin aldığı yalancı teessür ifadesi, o biraz yukarı kalkıp birbirine yaklaşan kaşlar, o hafif hafif ve anlayışlı bir tavırla sallanan baş ve o derinden çıkarılmaya çalışılan matemli ses insanı deli eder. Bu kızın da aynen benim gibi düşündüğüne eminim. Muhakkak böyle şeylerden hoşlanmayacaktır. Hiçbir şey olmamış gibi kalkıp mektebine gidişinden belli... Peki ama, ne halt etmeli? Ağzı süt kokan iki orta mektep talebesi gibi bakışıp süzülmek de pek akıl kârı değil. Bu da bir başka soğukluk... Şimdi elimi uzatıp allahaısmarladık diyerek kaçıversem ne olur?.. Ben bu kadar sıkıntıya gelemem... Fakat neden yapamıyorum?.. Muhakkak beni burada ona bağlayan bir şey var... Yandan görünüşü harikulade... Ne beyaz yüzü var... Biraz sarımtırak... Acaba uykusuzluktan mı, yoksa hep böyle mi? Ben bu kızı muhakkak tanıyorum. Yani ruhunu tanıyorum. Aramızda bir şeyler var... Ah, aptal Nihat!.. Beni bir gün deli edecek... &lsquo;Sen onu belki çocukken gördün, zihninde bir hatırası kaldı... onu büyütüyorsun&rsquo; diyordu. Yalan... Bu öyle bir çocukluk hatırası falan değil... Fakat bir kere işi bu hale soktu. Böyle bir ihtimali ortaya attı. İmkânı yok kendimi kurtaramıyorum. İnsanlar hadiseleri basitleştirmeye, bayağılaştırmaya ne kadar meraklı... Bütün hayallerimi bir aptalca laf berbat ediyor... Nihat&rsquo;ı zaten bu son günlerde beğenmiyorum. Karanlık işlere girip çıkıyor. Fakat iyi arkadaştır. Benim için ölmeyi bile göze alır... Ama ne malum? Bu da benim zannım, belki de tırnağını bile kesmez. Mamafih, şimdiye kadar olan arkadaşlığımızda fedakârlık yapmak hep ona düşüyordu... Maddi fedakârlık... Bakalım daha ileri gidebilecek mi? Beni eskisi kadar sarmıyor... Bütün etrafındaki herifler de öyle... Yalnız tuhaf bir cazibeleri olduğu da muhakkak. İyi veya kötü, bir sürü dimağların bir şeyler göstermek için hummalı bir makine halinde çalışmaları insanı bağlıyor.&rdquo;</p>

  <p>Gözleri tekrar Macide&rsquo;ye ilişti. Kız da birtakım düşüncelere dalmıştı. Kaşları <span class="t12">çat</span><span class="t12">ı</span><span class="t12">lm</span><span class="t12">ı</span><span class="t12">ş</span><span class="t12">, gözleri ileri dikilmi</span><span class="t12">ş</span><span class="t12">, yüzünün bir hatt</span><span class="t12">ı</span> <span class="t12">bile oynamadan yürüyordu. Sa</span><span class="t12">ğ</span> <span class="t12">kolunun alt</span><span class="t12">ı</span><span class="t12">nda tuttu</span><span class="t12">ğ</span><span class="t12">u birkaç cilt nota arkaya do</span><span class="t12">ğ</span><span class="t12">ru kaym</span><span class="t12">ı</span><span class="t12">ş</span><span class="t12">t</span><span class="t12">ı</span><span class="t12">. K</span><span class="t12">ı</span><span class="t12">sa ökçeli kahverengi</span> iskarpinleri kaldırımlarda maharetle sekiyordu. Ömer onun bir erkek <span class="t12">gibi büyük ve serbest ad</span><span class="t12">ı</span><span class="t12">mlar att</span><span class="t12">ığı</span><span class="t12">na dikkat etti. Birçok k</span><span class="t12">ı</span><span class="t12">zlar</span><span class="t12">ı</span><span class="t12">n minimini ad</span><span class="t12">ı</span><span class="t12">mlarla</span> <span class="t12">z</span><span class="t12">ı</span><span class="t12">playa z</span><span class="t12">ı</span><span class="t12">playa yürümeleri onun içinde her zaman garip bir merhamet hissi</span> doğururdu. Onun için Macide&rsquo;nin kendisine ayak uydurmasını takdire başladı.</p>

  <p>Köprü&rsquo;ye gelmişlerdi. Koşar gibi yürüyen bir kalabalık vardı ve her taraftan uğultu halinde sesler geliyordu. Haliç tarafındaki kaldırıma geçtiler. Arada sırada sarı sulara, irili ufaklı kayık ve mavnalara bakıyorlardı. Dubalardan birinin bir köşesine on yaşlarında kadar bir çocuk oturmuş, yanına koyduğu teneke kutunun içinden aldığı solucanları oltaya takıyor, biraz öteye fırlatıyor, sonra muntazam darbelerle çekiyordu. Bir müddet onu seyrettiler. Çıplak ve kirli ayaklarını dubadan aşağı sallayan ve gözlerini oltasının ipinden ayırmayan çocuğun sebat ve iradesi Ömer&rsquo;i düşündürdü. Kendisi hiçbir işe bu kadar dikkatle ve bu kadar kendini vererek sarılamayacağını zannediyordu.</p>

  <p>Bu sırada Macide&rsquo;nin notalarından biri yere düştü. Ömer hemen eğilerek aldı, elini uzatarak:</p>

  <p>&ldquo;Verin, ötekileri de ben götüreyim!&rdquo; dedi.</p>

  <p>Macide hiç ses çıkarmadan uzattı. Sadece gözlerinde teşekküre benzeyen bir şey dolaştı. Onun bu hali Ömer&rsquo;i büsbütün bağlıyordu. Kendi kendine:</p>

  <p>&ldquo;Ne tuhaf şey!&rdquo; dedi. &ldquo;Birçok bayıldığım kızların birçok büyük iltifat ve müsaadeleri beni bu kızın manasını bile iyice anlayamadığım bir bakışı kadar sevindirmiyor. Evet, sadece bir bakış ve belki de biraz merhametle karışık... Fakat bunun hiç olmazsa lakayt bir bakış olmaması beni yerimden sıçratıyor. İçimde müthiş bir hafiflik, bir genişlik duyuyorum. Belki de hakikaten sevmek budur. Belki de ben şimdiye kadar sahiden sevmenin ne olduğunu bilmiyordum. Acaba kendimi kapıp koyuversem mi?.. Ne zaman irademe müracaat edersem büyük bir yorgunluk duyuyorum... Kendimi hadiselerin eline bırakayım mı? Acaba şu anda o ne düşünüyor? Herhalde beni değil... Niçin?.. Onun kafasında bir müddet yaşamak için neleri feda etmem ki?.. Her şeyi.. Bana şimdi bir işaret versin, derhal, bir an düşünmeden şu tramvayın altına atlarım. Acaba atlar mıyım?..&rdquo; Macide:</p>

  <p>&ldquo;Ne oluyorsunuz?&rdquo; diye Ömer&rsquo;in koluna yapıştı. Genç adam şaşkın şaşkın etrafına bakmıyordu. Macide sordu:</p>

  <p>&ldquo;Karşıda birini mi gördünüz? Fakat tramvayın altında kalacaktınız!&rdquo;</p>

  <p>Ömer bulunduğu yere baktı. Yaya kaldırımında değildi. Demek ki Macide&rsquo;nin önünden geçerek buraya gelmişti? Kendini toparladı: &ldquo;Benzetmişim, kimse değilmiş!&rdquo; dedi.</p>

  <p>Sol kolunda, biraz evvel Macide&rsquo;nin sımsıkı tuttuğu yerde garip bir ürperme duydu. <span class="t13">&ldquo;Niçin tutmuyor... Niçin b</span><span class="t13">ı</span><span class="t13">rakt</span><span class="t13">ı</span><span class="t13">?..&rdquo; diye m</span><span class="t13">ı</span><span class="t13">r</span><span class="t13">ı</span><span class="t13">ldand</span><span class="t13">ı</span><span class="t13">. Yüzü bir çocuk gibi buru</span><span class="t13">ş</span><span class="t13">mu</span><span class="t13">ş</span><span class="t13">tu</span>. İçinde güçlükle zapt ettiği bir ağlamak ihtiyacı vardı. Nihayet dayanamadı:</p>

  <p>&ldquo;Koluma girsenize!&rdquo; dedi.</p>

  <p>Macide onun kolunu, biraz evvel tuttuğu yerden, fakat bu sefer daha hafif bir şekilde yakaladı. Bu sırada gözleri karşılaştı. Macide uzun uzun, bir şeyler hatırlamak ister gibi baktı. Onun dün Köprü&rsquo;de de aynen bu şekilde kendini süzdüğü Ömer&rsquo;in zihninden süratle geçti. Macide&rsquo;nin gözleri böyle üzerinde kaldıkça şaşırıyordu. Genç kız bir şeyler görüyor, bunları kafasına yerleştiriyor, sonra yeni şeyler aramaya başlıyor gibiydi.</p>

  <p>Ömer başını çevirdi. Tekrar yürümeye başladılar ve Karaköy&rsquo;den sonra yokuşu hiç konuşmadan çıktılar. Her geçen saniyenin içlerinde bir değişiklik yaptığını, onları birbirlerine daha çok tanıttığını fark ediyorlardı. Her biri kendi kafasındaki bir yolu takip ediyor ve bu yolun, yanındakinin kafasında da, bir muvazisi<a id="a31"></a><a href="../Text/notes.html#a193"><span class="t11">{31}</span></a> bulunduğunu kati olarak biliyordu.</p>

  <p>Konservatuvarın önüne geldikleri zaman Macide sessizce elini uzattı. Ömer şaşırmıştı. Şimdi ondan ayrılmak ve haftalarca görmemek mümkündü. Tabii olan da buydu. Halbuki beş dakika için bile ondan ayrılmayı kafası almıyordu. Düşündüğünü söylemekten korktu, ancak:</p>

  <p>&ldquo;Şimdi nasıl çalışabileceksiniz?&rdquo; diyebildi.</p>

  <p>Macide o anlaşılmaz gülümsemesiyle:</p>

  <p>&ldquo;Ne diye soruyorsunuz?.. Böyle şeyler sorulur mu?&rdquo; dedi.</p>

  <p>Ömer bütün cesaret ve iradesini toplayarak, mırıldandı:</p>

  <p>&ldquo;Size birçok şeyler söyleyecektim!&rdquo;</p>

  <p>&ldquo;Hiçbir şey söylemediniz!&rdquo;</p>

  <p>Ömer sitemli gözlerle baktı. Macide özür diler gibi bir sesle:</p>

  <p>&rdquo;Daha görüşürüz...&rdquo; dedi. Karşısındaki derhal atıld<a id="a32"></a>ı: &ldquo;Ne zaman?&rdquo; Macide omuzlarını silkti.</p>

  <p>&ldquo;Bu akşam sizi gelip buradan alayım mı? Teyzemlere beraber gideriz!..&rdquo;</p>

  <p>Genç kız düşünür gibi oldu, sonra kararını vererek: &ldquo;Nasıl isterseniz!&rdquo; dedi ve taş merdivenleri çıktı.</p>
</body>
</html>
