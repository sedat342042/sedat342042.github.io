<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">Muad'Dib'in, Caladan'da kendi yaşında hiç oyun arkadaşı</i> <i class="calibre2">olmadığını okumuştunuz. Tehlikeler çok büyüktü. Lâkin Muad</i><i class="calibre2">'Dib'e harikulade öğretmenleri eşlik ediyordu. Ozan-savaşçı</i> <i class="calibre2">Gurney Halleck vardı. Bu kitabı okurken Gurney'in</i> <i class="calibre2">şarkılarından bazılarını teren</i><i class="calibre2">nüm edeceksiniz. İmparator Padişah'ın dahi yüreğine korku</i> <i class="calibre2">salan Baş Suikastçı yaşlı Mentat Thufir Hawat vardı. Ginaz'ın</i> <i class="calibre2">Kılıç Ustası Duncan Idaho, ihanetiyle karanlık ama bilgisiyle</i> <i class="calibre2">aydınlık bir isim Dr. Wellington Yueh; oğluna Bene Gesserit</i> <i class="calibre2">Yöntemi'yle yol gösteren Leydi Jessica; ve tabii ki, bir baba</i> <i class="calibre2">olarak nitelikleri uzun zaman görmezlikten gelinen Dük Leto</i> <i class="calibre2">vardı.</i></p>

  <p class="heading3">- Prenses Irulan'ın yazdığı "Muad'Dib'in Çocukluk Tarihçesi"nden</p>

  <p class="heading"><br class="calibre" /></p>

  <p class="heading">Thufir Hawat, Caladan Kalesi'nin eğitim odasına süzüldü, kapıyı hafifçe kapattı. Bir an durdu; kendisini yaşlı, yorgun ve dayak yemiş gibi hissediyordu. Sol bacağı, bir zamanlar Yaşlı Dük'ün hizmetindeyken yaralandığı yerden ağrıyordu. <i class="calibre2">Üç kuşak oldu,</i> diye düşündü.</p>

  <p class="heading">Çatı penceresinden yayılan öğlen ışığıyla aydınlanmış büyük odaya bir uçtan bir uca baktı, sırtı kapıya dönük oturan ve dikkati L şeklindeki masaya yayılmış kağıtlarla haritalarda olan çocuğu gördü.</p>

  <p class="heading"><i class="calibre2">Bu çocuğa asla sırtı kapıya dönük durmamasını kaç kez söylemem gerekiyor?</i> Hawat hafifçe öksürdü.</p>

  <p class="heading">Paul, kafasını kaldırmadan çalışmasını sürdürdü.</p>

  <p class="heading">Çatı penceresinin üzerinden bir bulut geçti. Hawat tekrar hafifçe öksürdü.</p>

  <p class="heading">Paul doğruldu, arkasına dönmeden konuştu: "Biliyorum. Sırtım kapıya dönük oturuyorum."</p>

  <p class="heading">Hawat gülümsemesini bastırdı, odanın bir ucundan öbür ucuna uzun adımlarla yürüdü.</p>

  <p class="heading">Paul, masanın bir köşesinde duran kır saçlı yaşlı adama baktı. Hawat’ın gözleri, karanlık ve oldukça damarlı yüzünde iki uyanıklık havuzuydu.</p>

  <p class="heading">"Holden gelişini duydum," dedi Paul. "Kapıyı açışını da duydum."</p>

  <p class="heading">"Çıkardığım sesler taklit edilebilir."</p>

  <p class="heading">"Fark ederdim."</p>

  <p class="heading"><i class="calibre2">Bunu yapabilir,</i> diye düşündü Hawat. <i class="calibre2">Cadı annesi ona derin eğitim veriyor mutlaka. Değerli okulunun bu konuda ne düşündüğünü merak ediyorum. Yaşlı gözetmeni buraya gönderme nedenleri bu olabilir; sevgili Leydi Jessica’mızı hizaya getirmek.</i></p>

  <p class="heading">Hawat, Paul'ün karşısına bir sandalye çekip yüzü kapıya dönük oturdu. Bunu manalı bir şekilde yaptı, arkasına yaslandı ve odayı inceledi. Oda, mobilyasının çoğu Arrakis'e gitmiş olduğundan, üzerinde aniden garip, yabancı bir yer etkisi bıraktı. Bir eğitim masası kalmıştı ve hareketsiz kristal prizmalarıyla bir eskrim aynası, onun yanında da savaşlarda sakatlanmış ve hırpalanmış antik bir piyadeye benzeyen, yamalı ve orası burası doldurulmuş hedef kuklası.</p>

  <p class="heading"><i class="calibre2">Orada duran benim,</i> diye düşündü Hawat.</p>

  <p class="heading">"Thufir, ne düşünüyorsun?" diye sordu Paul.</p>

  <p class="heading">Hawat çocuğa baktı. "Yakında hepimizin buradan gideceğini ve belki de burayı bir daha asla görmeyeceğini düşünüyordum."</p>

  <p class="heading">"Bu seni üzüyor mu?"</p>

  <p class="heading">"Üzmek mi? Saçma! İnsanı dostlardan ayrılmak üzer. Bir yer yalnızca bir yerdir." Masanın üzerindeki haritalara bir göz attı. "Arrakis ise sadece başka bir yer."</p>

  <p class="heading">"Babam beni sınaman için mi gönderdi seni?"</p>

  <p class="heading">Hawat suratını astı, çocuğun bu tür kendine özgü gözlem yöntemleri vardı. Başıyla onayladı. "Onun gelmesinin daha hoş olacağını düşünüyorsun ama ne kadar meşgul olduğunu bilmen gerekir. Kendisi daha sonra burada olacak."</p>

  <p class="heading">"Arrakis'teki fırtınaları inceliyordum."</p>

  <p class="heading">"Fırtınalar. Anlıyorum."</p>

  <p class="heading">"Oldukça kötü gibi görünüyorlar."</p>

  <p class="heading">"Bu sözcük yetersiz kalır; <i class="calibre2">kötü.</i> Bu fırtınalar düz arazilerde altı veya yedi bin kilometre boyunca, kendilerine bir itme sağlayabilen her şeyle; coriolis kuvvetiyle, diğer fırtınalarla ve içinde bir gram enerji olan her şeyle beslenerek gelişirler. Yollarında serbest olarak bulunan her şeyle; kum, toz, her şeyle dolarak saatte yedi yüz kilometreye kadar çıkan bir hızla esebilirler. Etleri kemiklerinden sıyırabilirler ve kemikleri kıymık haline getirebilirler."</p>

  <p class="heading">"Neden hava durumu kontrolleri yok?"</p>

  <p class="heading">"Arrakis'in özel problemleri var: maliyetler yüksek, bakım yapmak falan gerekiyor. Lonca, uydu kontrolü için korkunç yüksek bir ücret istiyor ve babanın Ev'i en zengin Evlerden biri değil delikanlı. Bunu biliyorsun."</p>

  <p class="heading">"Fremenleri hiç gördün mü?"</p>

  <p class="heading"><i class="calibre2">Çocuğun aklı bugün bir oraya bir buraya savruluyor,</i> diye düşündü Hawat.</p>

  <p class="heading">"Pek görmüş sayılmam," dedi. "Graben ve çanaklarda yaşayan kavimlerin onlarla ilgili söyleyecek çok az şeyleri var. Hepsi o bol, dökümlü giysileri giyer. Ve kapalı bir yerde leş gibi kokarlar. Bunun nedeni, 'damıtıcı giysi' dedikleri ve vücudun kendi suyunu yeniden kullanılır hale getiren giysileri."</p>

  <p class="heading">Paul birden bir susuzluk rüyasını hatırlayıp ağzındaki nemi fark ederek yutkundu. Bu insanların vücut nemlerini döngüye sokmak zorunda kalacak kadar sudan yoksun olmaları onu bir sefalet hissiyle sarstı. "Su orada çok değerli," dedi.</p>

  <p class="heading">Hawat başıyla onaylarken şöyle düşündü: <i class="calibre2">Belki de bunu ben yapıyorum, bu gezegenin bir düşman olarak önemini ona açıklayarak. Zihinlerimizde bu uyarı olmadan oraya gitmek çılgınlık.</i></p>

  <p class="heading">Paul yağmur yağmaya başladığını fark ederek kafasını kaldırıp çatı penceresine baktı. Gri metacamın üzerine yayılan ıslaklığı gördü. "Su," dedi.</p>

  <p class="heading">"Suya gösterilen büyük özeni öğreneceksin," dedi Hawat. "Dük'ün oğlu olarak asla ondan yoksun kalmayacaksın ama her yanında susuzluğun baskısını göreceksin."</p>

  <p class="heading">Paul, bir hafta önceki günü ve Başrahibe'yle olan zorlu sınavı düşünerek diliyle dudaklarını ıslattı. O da susuzluktan ölmekle ilgili bir şeyler söylemişti.</p>

  <p class="heading">"Cenaze ovalarını öğreneceksin," demişti, "boş sahrayı, bahar ve kum solucanları dışında hiçbir şeyin yaşamadığı çorak diyarı. Güneşin göz kamaştıran ışığını azaltmak için göz çukurlarını boyayacaksın. Barınak, rüzgardan uzak ve gözlerden gizli bir çukur anlamına gelecek. Topter, arazi arabası veya binek hayvanı olmaksızın tabana kuvvet yürüyeceksin."</p>

  <p class="heading">Ve Paul kadının sözlerinden çok, alçalıp yükselen ve titreyen ses tonundan etkilenmişti.</p>

  <p class="heading">"Arrakis üzerinde yaşadığında," demişti, "khala, toprak boştur. Aylar dostun olacak, güneş düşmanın."</p>

  <p class="heading">Paul, annesinin kapıdaki nöbet yerini bırakıp kendisinin yanına geldiğini hissetmişti. Annesi Başrahibe'ye bakmış ve sormuştu: "Hiç umut görmüyor musunuz, Saygıdeğer Efendim?"</p>

  <p class="heading">"Baba için değil." Ve yaşlı kadın eliyle Jessica'ya susmasını işaret edip Paul'e baktı. "Şunu hafızana kazı delikanlı: Bir dünya dört şeyle ayakta durur..." Büyük eklemli parmaklarından dördünü kaldırdı, "...bilgenin ilmi, soylunun adaleti, haklının duaları ve cesurun yiğitliği. Ama tüm bunlar hiçbir şey değildir..." Parmaklarını kapatıp elini yumruk yaptı, "...yönetme sanatını bilen bir yönetici olmadıkça. <i class="calibre2">Bunu,</i> geleneğinin bilimi haline getir!"</p>

  <p class="heading">Başrahibe'nin orada olduğu günün üzerinden bir hafta geçmişti. Kadının sözlerini ancak şimdi tam olarak anlıyordu. Paul, şimdi Thufir Hawat'la eğitim odasmda otururken korkunun yol açtığı keskin bir spazm hissetti. Mentat’ın şaşkınlıkla çatılmış kaşlarına baktı.</p>

  <p class="heading">"Deminden beri nerelere daldın?" diye sordu Hawat.</p>

  <p class="heading">"Başrahibe'yle karşılaştın mı?"</p>

  <p class="heading">"Şu İmparatorluk'tan gelen Doğru Söyleten cadı mı?" Hawat’ın gözleri ilgiyle parladı. "Karşılaştım."</p>

  <p class="heading">"O..." Paul duraksadı, Hawat'a zorlu sınavdan bahsedemeyeceğini fark etti. Engeller derinlere iniyordu.</p>

  <p class="heading">"Evet? O, ne?"</p>

  <p class="heading">Paul iki derin nefes aldı. "Bir şey söyledi." Gözlerini kapattı, sözleri hatırladı ve konuşurken sesi bilinçsizce yaşlı kadının ses tonunu andırdı: " 'Sen, Paul Atreides, kralların torunu, bir Dük'ün oğlu, yönetmeyi öğrenmelisin. Bu, atalarından hiçbirinin öğrenmediği bir şey.' " Paul gözlerini açtı ve şunları söyledi: "Bu beni kızdırdı ve babamın bütün bir gezegeni yönettiğini söyledim. Ve o, 'Onu kaybediyor' dedi. Ve ben, babamın daha zengin bir gezegeni ele geçirdiğini söyledim. Ve o, 'Onu da kaybedecek' dedi. Ve ben, koşup babamı uyarmak istedim ama o, senin, annemin ve birçok insanın babamı çoktan uyarmış olduğunu söyledi."</p>

  <p class="heading">"Oldukça doğru," diye mırıldandı Hawat.</p>

  <p class="heading">"Neden gidiyoruz o zaman?" diye sordu Paul.</p>

  <p class="heading">"Çünkü İmparator emretti. Ve çünkü o casus cadının söylediklerine rağmen umut var. Bu antik bilgelik çeşmesinden başka neler aktı?"</p>

  <p class="heading">Paul, masanın altında yumruk yapıp sıktığı sağ eline baktı. Yavaş yavaş kasların gevşemesini istedi. <i class="calibre2">Kadın üstümde bir tür egemenlik kurdu,</i> diye düşündü. <i class="calibre2">Nasıl?</i></p>

  <p class="heading">"Benden, yönetmenin ne olduğunu söylememi istedi," dedi Paul. "Birisinin emretmesi, dedim. Ve o öğrendiğim şeylerden bazılarını unutmam gerektiğini söyledi."</p>

  <p class="heading"><i class="calibre2">Oldukça doğru bir noktaya temas etmiş,</i> diye düşündü Hawat. Başıyla Paul'e devam etmesini işaret etti.</p>

  <p class="heading">"Bir yöneticinin zorlamayı değil ikna etmeyi öğrenmesi gerektiğini söyledi. En iyi adamları etrafına toplamak için ortaya en iyi kahve ocağını getirmesi gerektiğini söyledi."</p>

  <p class="heading">"Babanın, Duncan ve Gurney gibi adamları etrafına nasıl topladığını sanıyormuş?" diye sordu Hawat.</p>

  <p class="heading">Paul omuz silkti. "Ardından, iyi bir yöneticinin, dünyasının dilini öğrenmesi gerektiğini ve her dünyanın farklı bir dili olduğunu söyledi. Ve ben, onun Arrakis'te Galakça konuşulmadığını kastettiğini düşündüm ama o bunun konuyla hiç ilgisi olmadığını söyledi. Kayaların ve büyüyen şeylerin dilini, sadece kulaklarınla duymadığın dili kastettiğini söyledi. Ve ben bunun, Dr. Yueh'nin Yaşamın Gizemi dediği şey olduğunu söyledim."</p>

  <p class="heading">Hawat kıkır kıkır güldü. "Nasıl, bu onun hoşuna gitti mi?"</p>

  <p class="heading">"Sanırım çıldırdı. Yaşamın sırrının çözülecek bir problem değil tecrübe edilecek bir gerçeklik olduğunu söyledi. Bunun üzerine, ona Mentat’ın Birinci Kanunu'nu aktardım: 'Bir süreç durdurularak anlaşılamaz. Anlama, sürecin akışıyla birlikte hareket etmeli, ona karışmalı ve onunla birlikte akmalıdır.' Bu onu tatmin etmiş göründü."</p>

  <p class="heading"><i class="calibre2">Üstesinden gelmiş görünüyor,</i> diye düşündü Hawat, <i class="calibre2">ama yaşlı cadı onu korkutmuş. Neden yaptı bunu?</i></p>

  <p class="heading">"Thufir," dedi Paul, "Arrakis onun dediği kadar kötü mü olacak?"</p>

  <p class="heading">"Hiçbir şey o kadar kötü olamaz," dedi Hawat ve zorla gülümsedi. "Mesela şu Fremenleri alalım, çölün kaçak insanları. İlk tahmin analiziyle, çok fazla sayıda olduklarını söyleyebilirim, İmparatorluk'un sandığından çok daha fazla sayıda. Orada insanlar yaşıyor, delikanlı; bir sürü insan; ve..." Hawat güçlü parmaklarından birini şakağına koydu. "...Harkonnenlerden kana susamış bir hiddetle nefret ediyorlar. Bununla ilgili ağzından tek bir söz bile kaçırmamalısın, delikanlı. Bunu sana yalnızca babanın yardımcısı olarak söylüyorum"</p>

  <p class="heading">"Babam bana Salusa Secundus'tan bahsetmişti," dedi Paul. "Biliyor musun Thufir, Arrakis'e çok benziyor gibi... belki onun kadar kötü değil ama çok benziyor."</p>

  <p class="heading">"Bugün Salusa Secundus hakkında çok fazla şey bilmiyoruz," dedi Hawat. "Yalnızca, uzun zaman önce neye benzediği biliniyor... daha çok. Ama bilindiği kadarıyla, bu konuda haklısın."</p>

  <p class="heading">"Fremenler bize yardım edecekler mi?"</p>

  <p class="heading">"Bu bir olasılık." Hawat ayağa kalktı. "Bugün Arrakis'e gitmek üzere ayrılıyorum. Bu arada, seni seven yaşlı bir adamın hatırı için kendine iyi bak, tamam mı? Şimdi iyi bir çocuk gibi buraya gel ve yüzün kapıya dönük otur. Kalede herhangi bir tehlike olduğunu düşündüğümden değil, bu sadece edinmeni istediğim bir alışkanlık."</p>

  <p class="heading">Paul ayağa kalktı, masanın çevresinden dolaştı. "Bugün mü gidiyorsun?"</p>

  <p class="heading">"Evet ve sen de yarın yola çıkacaksın. Bundan sonraki karşılaşmamız senin yeni dünyanın topraklarında olacak." Paul'ün sağ kolunun pazısını sıktı. "Hançer tuttuğun kolunu serbest, kalkanının şarjını dolu tut, tamam mı?" Paul'ün kolunu bıraktı, omzunu sıvazladı, döndü ve hızla kapıya ilerledi.</p>

  <p class="heading">"Thufir!" diye seslendi Paul.</p>

  <p class="heading">Hawat, açık kapı aralığında durarak döndü.</p>

  <p class="heading">"Sakın sırtın kapıya dönük oturma!" dedi Paul.</p>

  <p class="heading">Damarlı yaşlı yüze bir sırıtış yayıldı. "Oturmam, delikanlı. Emin olabilirsin." Ve kapıyı arkasından hafifçe kapayarak çıktı.</p>

  <p class="heading">Paul, Hawat’ın oturmuş olduğu yere oturdu, kağıtları düzeltti. <i class="calibre2">Bir gün daha buradayız</i> diye düşündü. Odaya bakındı. <i class="calibre2">Gidiyoruz.</i> Aniden ayrılma fikri hiç olmadığı kadar gerçek göründü. Yaşlı kadının söylediği başka bir şeyi hatırladı; bir dünyanın, insanlar, toprak, gelişen şeyler, aylar, gelgitler ve güneşler gibi birçok şeyin toplamı oluşu hakkında söylediği bir şeyi, <i class="calibre2">doğa</i> adı verilen bilinmeyen toplamı, hiçbir <i class="calibre2">şimdi</i> duygusu olmayan o belirsiz toplamı hatırladı. Ve <i class="calibre2">acaba şimdi nedir?</i> diye düşündü.</p>

  <p class="heading">Paul'ün karşısındaki kapı sertçe açıldı ve kucak dolusu silahın ardından çirkin, kaba saba bir adam sallanarak içeri girdi. "Ee, Gurney Halleck," diye seslendi Paul, "yeni silah hocası sen misin?"</p>

  <p class="heading">Halleck topuğuyla vurarak kapıyı kapattı. "Oyun oynamak için gelmemi tercih ederdin, biliyorum," dedi. Odaya bir göz attı ve Hawat’ın adamlarının odayı çoktan kontrol edip dükün varisi için güvenli hale getirmiş olduklarını fark etti. Her tarafta kolayca fark edilmeyen şifreli işaretler vardı.</p>

  <p class="heading">Paul, yalpalayan çirkin adamın tekrar harekete geçip elinde silahlarla eğitim masasına yönelmesini izledi; dokuz telli balisetin, sapının ucuna yakın bir yerde tellerin arasına sokulmuş çoklu mızrapla birlikte, Gurney'in omzuna asılı olduğunu gördü.</p>

  <p class="heading">Halleck silahları egzersiz masasının üzerine bıraktı ve dizmeye başladı; meçler, şişler, kincallar, düşük hızlı bayıltıcılar, kalkan kemerleri. Döndüğü zaman, alt ve üst çenesinin birleştiği çizgi boyunca uzanan mürekkep sarmaşığı yarası kıvrıldı ve odanın karşı tarafından gülümsedi.</p>

  <p class="heading">"Seni küçük şeytan, bana bir günaydın bile yok mu?" dedi Halleck. "Söyle bakalım yaşlı Hawat'a ne çengel attın? Holde yanımdan düşmanının cenazesine koşan biri gibi geçti."</p>

  <p class="heading">Paul sırıttı. Babasının bütün adamları arasında en çok Gurney Halleck'i severdi; adamın huysuzluğunu, şeytanlığını ve <i class="calibre2">komikliğini</i> bilir; onu kiralık bir kılıçtan çok bir dost olarak görürdü.</p>

  <p class="heading">Halleck baliseti omzundan indirdi ve akort etmeye başladı. "Konuşmak istemiyosan konuşmassın," dedi.</p>

  <p class="heading">Paul ayağa kalktı, "Ee Gurney, dövüş zamanında müzik için mi hazırlanıyoruz?" diyerek odanın öbür ucuna ilerledi.</p>

  <p class="heading">"Demek bugün büyüklerimize karşı küstahlık etme günümüz," dedi Halleck. Başını sallayarak çalgının bir telinin akorduna baktı.</p>

  <p class="heading">"Duncan Idaho nerede?" diye sordu Paul. "Bana silah dersi vermeyecek miydi?"</p>

  <p class="heading">"Duncan, Arrakis'e ikinci postayı götürmeye gitti," dedi Halleck. Sana kalan ise, dövüşme isteği tükenmiş ama müzik için can atan zavallı Gurney." Başka bir tele vurdu, dinledi, gülümsedi. "Ve kurulda, en hayırlı şeyin senin gibi zavallı bir dövüşçüye müzik sanatı öğretmek olduğuna, bu sayede bütün ömrünü boşa harcamayacağına karar verildi."</p>

  <p class="heading">"O zaman belki de en iyisi bana bir şarkı söylemen," dedi Paul. "Bu işin nasıl <i class="calibre2">yapılmayacağından</i> emin olmak istiyorum"</p>

  <p class="heading">"Hah ha!" diye güldü Gurney ve canlı bir şekilde "Galaklı Kızlar"ı çalmaya başladı, şarkıyı söylerken çoklu mızrabı teller üzerinde fluydu:</p>

  <p class="heading">"Ooo, Galaklı kızlar</p>

  <p class="heading">İnci verirsen yaparlar,</p>

  <p class="heading">Arrakislilerse su verdiğin zaman!</p>

  <p class="heading">Ama eğer kadın istersen</p>

  <p class="heading">Kül eden alevlere benzeyen,</p>

  <p class="heading">Bir Caladanlının kızını dene o zaman!"</p>

  <p class="heading">"Mızrabı bu kadar kötü kullanan bir el için fena değil," dedi Paul, "ama annem kalede böyle müstehcen bir şarkı söylediğini duyarsa, kulaklarını dış duvarı süslemek için kullanır."</p>

  <p class="heading">Gurney sol kulağını çekti. "Ama kötü bir süs olur; ne de olsa bu kulaklar, genç bir delikanlının balisetinde çaldığı bazı garip şarkıcıkları anahtar deliğinden dinlemekten morardılar."</p>

  <p class="heading">"Demek yatağında kum bulmak nasıl bir şeymiş unuttun," dedi Paul. Masadan bir kalkan kemeri çekti, beline taktı. "Hadi dövüşelim o zaman."</p>

  <p class="heading">Halleck'in gözleri sahte bir şaşkınlıkla açıldı. "Öyle mi! Demek bu işi yapan senin melun elindi! Şimdi koru kendini genç efendi, koru kendini." Bir meç kapıp onunla havayı dövdü. "Ben intikam için gelmiş bir cehennem zebanisiyim!"</p>

  <p class="heading">Paul diğer meçi kaldırdı, iki eliyle eğdi, bir ayağı önde <i class="calibre2">aguile</i> pozisyonunda durdu. Vakur bir tavır takınarak Dr. Yueh'yi gülünç bir biçimde taklit etti.</p>

  <p class="heading">"Babamın bana silah dersi için gönderdiği şu ahmağa bak" dedi Paul. "Şu ahmak Gurney Halleck silahlı ve kalkanlı bir dövüşçünün ilk dersini unutmuş." Paul belindeki güç düğmesine bastı; savunma alanının, alnında ve sırtından aşağıya doğru derisini karıncalandıran kırışık yüzeyini hissetti, dış seslerin kalkandan süzülerek karakteristik bir cansızlığa büründüğünü duydu. "Kalkan dövüşünde savunmada hızlı, hücumda yavaş hareket edilir," dedi Paul. "Hücumun tek amacı rakibi yanlış bir adım atması için kandırmak, kötü bir hücum yapmasına neden olmaktır. Kalkan hızlı darbeyi geri çevirir, yavaş kincalı içeri alır." Paul meçi savurdu, hızla aldatıcı bir hamle yaptı ve kalkanın mantıksız savunmasına girebilecek şekilde zamanlanmış yavaş bir saplama için geri çekti.</p>

  <p class="heading">Halleck hareketi izledi, ucu körletilmiş kılıcın göğsünü sıyırıp geçmesini sağlamak için son anda döndü. "Hız, mükemmel," dedi. "Ama bir ince-uçla yapılacak sinsi bir karşı hamleye alabildiğine açıktın."</p>

  <p class="heading">Paul canı sıkılmış bir halde bir adım geriledi.</p>

  <p class="heading">"Böyle bir dikkatsizlik nedeniyle kıçını tokatlamalıyım," dedi Halleck. Masadan çıplak bir kincal alıp yukarı kaldırdı. "Bu, bir düşmanın elinde canını alabilir. Zeki bir öğrencisin, senden iyisi yok ama oyunda bile olsa, bir adamın elinde ölümle, gardına girmesine izin vermemen konusunda seni uyarmıştım."</p>

  <p class="heading">"Sanırım bugün bunun için havamda değilim," dedi Paul.</p>

  <p class="heading">"Hava mı?" Halleck'in sesindeki hiddet, kalkanın filtresine rağmen kendini ele verdi. "Bunun <i class="calibre2">havayla</i> ne ilgisi var? Gerekince dövüşürsün, havanda ol ya da olma! Hava, sığırlar içindir veya sevişmek ya da baliset çalmak için. Dövüşmek için değil."</p>

  <p class="heading">"Üzgünüm Gurney."</p>

  <p class="heading">"Yeterince üzgün değilsin!"</p>

  <p class="heading">Halleck kendi kalkanını çalıştırdı ve geride tuttuğu sol elinde kincal, yukarıdaki sağ elinde ise harekete hazır tuttuğu meç ile eğildi. "Şimdi gerçekten kendini korumanı söylüyorum!" Önce yana, sonra güçlü bir atak için öne doğru sıçradı.</p>

  <p class="heading">Paul hamleyi çelerek geri çekildi. Kalkan sınırları birbirine değip birbirini ittiğinde alanın çıtırdadığını hissetti, temasın elektrik titreşimini teninde algıladı. <i class="calibre2">Gurney'in nesi</i> var? diye sordu kendine. <i class="calibre2">Bunu numaradan yapmıyor!</i> Paul sol elini hareket ettirerek, bileğindeki şişi kılıfından avucunun içine düşürdü.</p>

  <p class="heading">"Fazladan bir bıçağa ihtiyaç duydun, öyle mi?" diye homurdandı Halleck.</p>

  <p class="heading"><i class="calibre2">Bu ihanet mi acaba?</i> diye düşündü Paul. <i class="calibre2">Gurney olamaz!</i></p>

  <p class="heading">Odanın dört bir yanında dövüştüler; hamle ve hamleyi çelme, hile ve karşı hile. Engelleyici sınırlar boyunca gerçekleşen yavaş alışveriş ihtiyacı karşılayamadığından, kalkan kabarcıkları içindeki hava pisleniyordu. Her yeni kalkan temasıyla ozon kokusu güçleniyordu.</p>

  <p class="heading">Paul gerilemeye devam etti ama artık geri çekilişini egzersiz masasına doğru yönlendirmişti. <i class="calibre2">Eğer onu masanın yanında döndürebilirsem, ona bir numara göstereceğim,</i> diye düşündü Paul. <i class="calibre2">Bir adım daha Gurney.</i></p>

  <p class="heading">Halleck adımı attı.</p>

  <p class="heading">Paul aşağıdan bir savunmaya yöneldi, döndü ve Halleck'in meçinin masanın kenarına sıkıştığını gördü. Kendisini yana savurdu, meçiyle yüksek bir hamle yaptı ve şişle Halleck'in yakasına yaklaştı. Şişin kenarını boynundan bir parmak ötede tuttu.</p>

  <p class="heading">"İstediğin bu mu?" diye fısıldadı Paul.</p>

  <p class="heading">"Aşağıya bak delikanlı," dedi Gurney nefes nefese.</p>

  <p class="heading">Paul onun dediğini yaptı ve masanın altından Halleck'in kincal hamlesini gördü, sivri uç neredeyse Paul'ün kasığına değiyordu.</p>

  <p class="heading">"Birbirimize ölümde kavuşacaktık," dedi Halleck. "Ama zorlandığın zaman biraz daha iyi dövüştüğünü kabul ediyorum. <i class="calibre2">Havaya</i> girmiş görünüyorsun." Bir kurt gibi sırıtınca mürekkep sarmaşığı yarası çenesi boyunca dalgalandı.</p>

  <p class="heading">"Bana saldırışın," dedi Paul. "Gerçekten kanımı akıtacak mıydın?"</p>

  <p class="heading">Halleck kincalı çekti ve doğruldu. "Eğer yeteneklerinin bir nebze altında dövüşseydin, hatıra olarak güzel bir yara izi bırakacaktım. En gözde öğrencimin, karşılaşacağı ilk Harkonnen serserisine yenilmesini istemem."</p>

  <p class="heading">Paul kalkanını kapattı ve nefesini toplamak için masaya dayandı. "Bunu hakettim Gurney. Ama beni yaralasaydın bu babamı kızdırırdı. Benim hatam yüzünden cezalandırılmanı istemem."</p>

  <p class="heading">"Ona bakarsan," dedi Halleck, "bu benim de hatamdı. Ve senin bir iki eğitim yarası için endişelenmen gerekmez. Sende bu kadar az yara olduğu için şanslısın. Babana gelince, Dük beni yalnızca, senden birinci sınıf bir dövüşçü çıkarmakta başarısız olursam cezalandırır. Ve aniden geliştirmiş olduğun şu <i class="calibre2">hava</i> mevzusundaki yanılgını açıklamamış olsaydım bu konuda başarısız olabilirdim."</p>

  <p class="heading">Paul doğruldu, şişini bileğindeki kınına geri koydu.</p>

  <p class="heading">"Burada oyun oynamıyoruz," dedi Halleck.</p>

  <p class="heading">Paul başıyla onayladı. Halleck'in tavrındaki ona özgü olmayan ciddilikte, bir endişe, ölçülü bir gerginlik hissetti. Adamın çenesindeki pancar renkli mürekkep sarmaşığı yarasına baktı ve yaranın Giedi Prime'daki bir Harkonnen köle çukurunda Hayvan Rabban tarafından nasıl açılmış olduğunun hikayesini hatırladı. Ve Paul ani bir utanç hissetti, bir an için bile olsa Halleck'ten şüphelenmişti. Sonra aklına Halleck'in yarasının acıyla, belki de bir Başrahibe'nin yol açtığı kadar şiddetli bir acıyla açılmış olduğu geldi. Paul bu düşünceyi bir kenara bıraktı, bu, o insanların yaşamını söndürmüştü.</p>

  <p class="heading">"Sanırım bugün biraz oyun oynamayı umut etmiştim," dedi Paul. "Son günlerde buralarda her şey öyle ciddi ki."</p>

  <p class="heading">Halleck duygularını saklamak için arkasını döndü. Gözlerinin içinde bir şeyler yanıyordu. İçinde acı vardı, bir kabarcık gibi; Zaman’ın ondan kesip aldığı kayıp bir dünden arta kalan tek şey.</p>

  <p class="heading"><i class="calibre2">Bu çocuk erkekliğini ne kadar da erken yüklenmek zorunda kaldı,</i> diye düşündü Halleck. <i class="calibre2">Zihninin içindeki şu belgeyi ne kadar da erken okumak zorunda kaldı, şu yabanıl ihtiyat anlaşmasını, gerekli satıra gerekli gerçeği kaydetmek için, "Lütfen en yakın akrabalarınızı sayınız. "</i></p>

  <p class="heading">Halleck arkasını dönmeden konuştu: "içindeki oyun isteğini algılıyorum delikanlı ve sana katılmaktan daha çok istediğim hiçbir şey yok. Ama bu artık bir oyun değil. Yarın Arrakis'e gidiyoruz. Arrakis gerçek. Harkonnenler gerçek."</p>

  <p class="heading">Paul dik olarak tuttuğu meçin ağzıyla kendi alnına dokundu.</p>

  <p class="heading">Halleck döndü, selamı gördü ve başını eğerek karşılık verdi. Antrenman kuklasını işaret etti. "Şimdi zamanlaman üzerine çalışacağız. Şu berbat şeyi ele geçirmeni göreyim. Kuklayı buradan kumanda edeceğim, buradan her şeyi tam olarak görebiliyorum. Ve seni uyarıyorum bugün yeni karşı hamleler deneyeceğim. Bu gerçek bir düşmanın sana yapmayacağı bir uyarı."</p>

  <p class="heading">Paul kaslarını gevşetmek için ayak uçlarında esnedi. Yaşamının hızlı değişimlerle dolduğunun aniden farkına vararak ciddileşti. Karşısına geçtiği kuklanın göğsündeki düğmeye meçinin ucuyla dokundu ve bıçağını iten savunma alanını hissetti.</p>

  <p class="heading">"Angard!" diye seslendi Halleck ve kukla hücuma geçti. Paul kalkanını çalıştırdı, hamleyi çeldi ve karşılık verdi. Halleck kumandaları idare ederken bir yandan da izliyordu. Aklı iki parçaya ayrılmış gibiydi; bir parçası eğitim dövüşünün gereklerini karşılamak için tetikteydi, diğeri ise vızıldayan bir sinek gibi geziniyordu.</p>

  <p class="heading"><i class="calibre2">İyi eğitilmiş bir meyve ağacıyım,</i> diye düşündü, <i class="calibre2">iyi eğitilmiş duygular ve yeteneklerle dolu, bunların tümü bana aşılandı; bütün meyveler başka birinin toplaması için.</i></p>

  <p class="heading">Nedense kız kardeşini hatırladı, ince yüzü aklında öylesine netti ki. Ama o ölmüştü: Harkonnen birliklerine hizmet veren bir zevk evinde. Menekşeleri severdi... yoksa papatya mıydı? Hatırlayamadı. Hatırlayamaması canını sıktı.</p>

  <p class="heading">Paul kuklanın yavaş bir savurma hareketini karşıladı, sol elini <i class="calibre2">entretisser'e</i> getirdi.</p>

  <p class="heading"><i class="calibre2">Zeki küçük şeytan!</i> diye düşündü Halleck, dikkatini Paul'ün mekik dokuyan el hareketlerine vermişti. <i class="calibre2">Kendi kendine antrenman yapıyor ve çalışıyor. Bu Duncan’ın stili değil ve kesinlikle benim öğrettiğim bir şey de değil.</i></p>

  <p class="heading">Bu düşünce yalnızca Halleck'in üzüntüsünü artırdı. <i class="calibre2">Bu hava bana bulaşıyor,</i> diye düşündü. Ve Paul için endişelenmeye başladı, acaba çocuk, gece korku içinde kalbi atarak yastığını dinledi mi hiç?</p>

  <p class="heading">"Dilekler balık olsa hepimiz ağ atardık," diye mırıldandı.</p>

  <p class="heading">Bu annesinin sözüydü ve üzerinde yarının karanlığını her hissedişinde kullanırdı. Sonra bunun, denizlerin veya balıkların hiç bilinmediği bir gezegene götürmek için ne garip bir ifade olduğunu düşündü.</p>
</body>
</html>
