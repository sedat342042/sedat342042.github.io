<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">"Yueh! Yueh! Yueh!" der nakarat. "Bir milyon ölüm yetmez</i> <i class="calibre2">Yueh’ye!"</i></p>

  <p class="heading3">- Prenses Irulan'ın yazdığı "Muad'Dib'in Çocukluk Tarihçesi"nden</p>

  <p class="heading"><br class="calibre" /></p>

  <p class="heading">Jessica aralık duran kapıdan sarı duvarlı bir odaya girdi. Solunda, siyah deriden alçak bir kanepe, iki boş kitaplık ve üstü tozla kaplı olan yan tarafları şişkin, askılı bir damacana duruyordu. Sağında başka bir kapının iki yanında birkaç boş kitaplık daha, Caladan'dan gelmiş bir çalışma masası ve üç sandalye vardı. Dr. Yueh, tam karşısındaki pencerelerin önünde, arkası ona dönük, dikkati dış dünyaya sabitlenmiş duruyordu Jessica odanın ortasına doğru sessiz bir adım daha attı. Yueh'nin kırışık paltosunun sol dirseğinin yakınında sanki tebeşire dayanmış gibi, beyaz bir leke olduğunu gördü. Arkadan bakınca, aşırı bol siyah giysisinin içinde etsiz bir çöpten adam, oynatıcısının yönetimindeki iplerin hareketiyle kıpırdamaya hazır bir kukla gibi görünüyordu. Canlı gibi görünen tek şey, abanoz rengi uzun saçları omzunda gümüş Suk Okulu halkasıyla toplanmış olan ve dışardaki bir hareketi izlemek için hafifçe dönen kare şeklindeki kafasıydı.</p>

  <p class="heading">Jessica odaya bir kez daha göz gezdirdi, oğlundan hiçbir iz yoktu; ama sağındaki kapalı kapının, Paul'ün hoşlandığını söylemiş olduğu küçük bir yatak odasına açıldığını biliyordu.</p>

  <p class="heading">"İyi günler, Dr. Yueh," dedi. "Paul nerede?"</p>

  <p class="heading">Yueh, pencerenin dışındaki bir şeyi selamlarcasına başını eğdi ve dönmeden sanki orada değilmiş gibi bir tavırla konuştu: "Oğlun yoruldu Jessica. Yandaki odaya dinlenmeye yolladım." Aniden kaskatı kesildi, döndü, bıyığı mor dudağının üstüne düşüyordu. "Bağışlayın beni Leydim. Aklım başka yerdeydi... Benim... niyetim bu kadar senli benli olmak değildi."</p>

  <p class="heading">Jessica gülümsedi, sağ elini uzattı... Bir an için onun, dizlerinin üstüne çökeceğinden korktu. "Wellington, lütfen."</p>

  <p class="heading">"Bu şekilde isminizi söylemek... ben..."</p>

  <p class="heading">"Birbirimizi altı yıldır tanıyoruz," dedi. "Aramızdaki formaliteleri çoktan kaldırmalıydık... yalnızken."</p>

  <p class="heading">Yueh hafifçe gülümserken şöyle düşündü: <i class="calibre2">Sanırım işe yaradı. Artık, tavrımdaki olağandışı herhangi bir şeyin utancımdan kaynaklandığını düşünecek. Yanıtı zaten bildiğine inandığında, daha derin nedenler aramayacaktır.</i></p>

  <p class="heading">"Korkarım dalmışım," dedi. "Ne zaman... özellikle senin için üzülsem, korkarım seni... şey, Jessica olarak düşünüyorum."</p>

  <p class="heading">"Benim için üzülmek mi? Ne için?"</p>

  <p class="heading">Yueh omuz silkti. Uzun zaman önce, Jessica'nın, Wanna'sı gibi tam bir doğru söyletme yeteneğinin olmadığını fark etmişti. Yine de her zaman ona olabildiğince doğruları söylüyordu. En güvenlisi buydu.</p>

  <p class="heading">"Burayı gördünüz Ley... Jessica." İsmi söylerken kekeler gibi oldu, hızla konuşmayı sürdürdü: "Caladan'dan sonra öyle çorak ki. Ve insanlar! Buraya gelirken yolda yanlarından geçtiğimiz, peçelerinin altında feryat eden şu kasabalı kadınlar. Bize bakışları."</p>

  <p class="heading">Jessica kollarını göğsünde kavuşturdu, hançer-i figanı, eğer söylenenler doğruysa, bir kum solucanının dişi bilenerek yapılmış bıçağı orada hissetti. "Bu sadece onlara yabancı olmamızdan; farklı insanlar, farklı gelenekler. Yalnızca Harkonnenleri tanıyorlar." Yueh'nin arkasındaki pencereden dışarıya baktı. "Dışarıda neye bakıyordun?"</p>

  <p class="heading">Yueh pencereye döndü, "İnsanlara."</p>

  <p class="heading">Jessica onun yanına gitti, sola, Yueh'nin dikkatinin odaklandığı yere, evin önüne doğru baktı. Orada, yan yana duran yirmi tane palmiye ağacı vardı, ağaçların altı süpürülmüştü tertemizdi. Ağaçları, cüppeli insanların geçtiği yoldan bir çit ayırıyordu. Jessica, kendisiyle insanlar arasında soluk, belli belirsiz bir titreme, bir ev kalkanı olduğunu fark etti ve Yueh'nin neden onları böylesine ilginç bulduğunu merak ederek geçmekte olan kalabalığı incelemeyi sürdürdü.</p>

  <p class="heading">Ne olduğunu anladı, bir elini yanağına koydu. Geçen insanların palmiyelere bakışı! Bu bakışlarda imrenme, biraz nefret... hatta umut gördü. Her geçen bu ağaçları sabit bir ifadeyle baştan aşağı inceliyordu.</p>

  <p class="heading">"Ne düşünüyorlar, biliyor musun?" diye sordu Yueh.</p>

  <p class="heading">"Düşünceleri okuduğunu mu söylüyorsun?" diye sordu Jessica.</p>

  <p class="heading">"Onların düşüncelerini," dedi Yueh. "Bu ağaçlara bakıyor ve düşünüyorlar: 'Yüz tanemiz orada duruyor.' İşte düşündükleri bu."</p>

  <p class="heading">Jessica kaşlarını şaşkınlıkla çatarak Yueh'ye döndü. "Neden?"</p>

  <p class="heading">"Bunlar hurma ağacı. Bir hurma ağacının günde kırk litre suya ihtiyacı vardır. Bir adamın ihtiyacı ise sekiz litreden fazla değildir. Dolayısıyla bir palmiye beş adama eşittir. Orada yirmi palmiye, yani yüz adam var."</p>

  <p class="heading">"Ama bu insanlardan bazıları ağaçlara umutla bakıyorlar."</p>

  <p class="heading">"Mevsimi olmamasına rağmen, sadece ağaçlardan birkaç hurmanın düşmesini umuyorlar."</p>

  <p class="heading">"Buraya fazla eleştirel bir gözle bakıyoruz," dedi Jessica. "Burada tehlike olduğu kadar umut da var. Bahar bizi zengin <i class="calibre2">edebilir</i>. Dolgun bir hâzineyle bu dünyayı dilediğimiz hale getirebiliriz."</p>

  <p class="heading">Ve kendi söylediklerine sessizce güldü. <i class="calibre2">Kimi ikna etmeye çalışıyorum?</i> Engelleyemediği gülüşü keyifsiz ve kuru bir şekilde çıktı. "Ama güvenlik satın alınamaz," dedi.</p>

  <p class="heading">Yueh yüzünü saklamak için arkasını döndü. <i class="calibre2">Keşke bu insanları sevmek yerine onlardan nefret etmek mümkün olsaydı!</i> Jessica'nın tavırları birçok yönden Wanna'sına benziyordu. Yine de bu düşünce, içinde kendi insafsızlıklarını taşıyor ve adamın amacına alışmasını sağlıyordu. Harkonnen zulmünün yöntemleri dolambaçlıydı. Wanna ölmemiş olabilirdi. Emin olmalıydı.</p>

  <p class="heading">"Bizim için endişelenme, Wellington," dedi Jessica. "Bu bizim sorunumuz, senin değil."</p>

  <p class="heading"><i class="calibre2">Onun için endişelendiğimi düşünüyor!</i> Gözyaşlarını engellemek için gözlerini kırptı. <i class="calibre2">Ve endişeleniyorum tabii ki. Ama şu kara Baron’un karşısına, verdiği işi başarmış olarak dikilmeli ve o şeytani zevk anında onu en zayıf yerinden vurmak için tek şansımı kullanmalıyım!</i></p>

  <p class="heading">Yueh göğüs geçirdi.</p>

  <p class="heading">"İçeri girip Paul'e bir baksam rahatsız olur mu?" diye sordu Jessica.</p>

  <p class="heading">"Katiyen. Ona bir sakinleştirici verdim."</p>

  <p class="heading">"Değişikliği iyi karşılıyor mu?"</p>

  <p class="heading">"Biraz yorgun düşmenin dışında evet. Heyecanlandı ama bu şartlar altında onbeş yaşındaki hangi çocuk heyecanlanmaz ki?" Gidip kapıyı açtı. "Burada."</p>

  <p class="heading">Jessica onu izledi ve loş odaya baktı.</p>

  <p class="heading">Paul dar bir karyolaya, bir kolu ince bir battaniyenin altında, diğer kolunu başının üzerinden arkaya atmış bir halde uzanmıştı. Yatağın yanında bulunan penceredeki jaluzinin, Paul'ün yüzünde ve battaniyede oluşturduğu gölgeler bir dokuma tezgahını andırıyordu.</p>

  <p class="heading">Jessica gözlerini oğluna dikti ve yüzünün kendisininkine benzeyen oval şeklini gördü. Ama saçları Dük'e çekmişti; kömür rengi ve karmakarışık. Uzun kirpikleri, limon yeşili gözlerini gizliyordu. Jessica, korkularının yatıştığını hissederek gülümsedi. Aniden kendini oğlunun özelliklerindeki genetik izleri düşünürken buldu; gözlerinde ve yüzünün hatlarında kendi çizgileri vardı; ancak bu hatlarda babasının keskin izleri, çocukluğun içinden çıkan olgunluk gibi kendini gösteriyordu.</p>

  <p class="heading">Çocuğun özelliklerini, rastgele örneklerin enfes bir damıtımı olarak düşündü; bu bağlantıda buluşan sonsuz rastlantılar zinciri. Bu düşünce, yatağın yanına diz çöküp oğlunu kollarının arasına almak istemesine yol açtı ama Yueh'nin varlığı Jessica'yı engelledi. Geri çekildi, kapıyı hafifçe kapattı.</p>

  <p class="heading">Jessica'nın oğluna bakışını izlemeye dayanamayan Yueh pencereye dönmüştü. <i class="calibre2">Wanna neden bana hiç çocuk vermedi? D</i>iye sordu kendi kendine<i class="calibre2">. Bunu engelleyen fiziksel bir sebep olmadığını bir doktor olarak biliyorum. Bazı Bene Gessent sebepleri mi vardı? Acaba ona başka bir amaca hizmet etmesi talimatı mı verilmişti? Bu ne olabilirdi? Kesinlikle beni seviyordu.</i></p>

  <p class="heading">İlk kez, aklının alabildiğinden daha çetrefilli ve karmaşık bir oluşumun parçası olabileceği düşüncesine kapıldı.</p>

  <p class="heading">Jessica doktorun yanında durdu ve "Çocukların uykusunda ne hoş bir teslimiyet var," dedi</p>

  <p class="heading">Yueh mekanik olarak konuştu "Keşke yetişkinler de böyle rahatlayabilse"</p>

  <p class="heading">"Doğru"</p>

  <p class="heading">"Nerede kaybettik bunu?" diye mırıldandı Jessica garip ses tonunu yakalayarak Yueh'ye gözucuyla baktı, ama aklı hala Paul’deydi, buradaki eğitiminde karşılaşacağı yeni acımasızlıkları, yeni yaşamındaki farklılıkları düşünüyordu, bir zamanlar onun için planlamış oldukları yaşamdan öylesine farklıydı ki.</p>

  <p class="heading">"Gerçekten bir şeyleri kaybettik," dedi. Dışarıya, rüzgarın alt üst ettiği çalıların gri-yeşilliğiyle kaplı olan, sağ taraftaki yamaca baktı, tozlu yapraklar ve kuru kıvrık dallar. Fazlasıyla karanlık gökyüzü yamacın üstünde bir leke gibi asılıydı, ve Arrakis güneşinin, korsajının içinde gizli hançer-i figanın ışığına benzeyen sütbeyaz ışığı manzaraya gümüşi bir renk veriyordu.</p>

  <p class="heading">"Gökyüzü ne kadar karanlık," dedi Jessica.</p>

  <p class="heading">"Bu biraz da nem olmamasından," dedi Yueh.</p>

  <p class="heading">"Su" dedi sertçe "Burada nereye baksan, insanı suyun yokluğu kuşatıyor"</p>

  <p class="heading">"Arrakis'i değerli gizemi bu," dedi Yueh</p>

  <p class="heading">"Su neden bu kadar az? Burada volkanik kayalar var. Bir düzine güç kaynağı sayabilirim. Kutup buzu var. Çölde sondaj yapılamayacağını söylüyorlar fırtınalar ve kum gelgitleri, donanımı kurulmasına fırsat bırakmadan yok ediyormuş, tabii daha önce solucanlar kapmazsa. Her neyse, orada suyun izine hiç rastlamamışlar. Ama gizem, Wellington, asıl gizem, burada çanak ve havzalarda açılmış olan kuyular. Bunlar hakkında bir şeyler okudun mu?"</p>

  <p class="heading">"Önce birkaç damla sızıyor, sonra hiçbir şey"</p>

  <p class="heading">"Ama Wellington, işte gizem bu. Önce su var. Sonra tamamen kuruyor. Ve orada bir daha asla su olmuyor. Hatta yakınlardaki başka bir delik de aynı sonucu veriyor daha sonra kesilen bir sızıntı. Hiç kimse bundan şüphelenmiyor mu?"</p>

  <p class="heading">"Şüpheli bir durum," dedi Yueh. "Canlı bir etkenden mi şüpheleniyorsun? Bu, yeraltından alınan örneklerde görünmez miydi?"</p>

  <p class="heading">"Ne görünürdü? Yabancı bir bitki mi yoksa hayvan mı? Kim onu tanıyabilirdi?" Tekrar yamaca doğru döndü "Su durduruluyor Bir şey onu tıkıyor. Benim şüphem bu."</p>

  <p class="heading">"Belki de nedeni bilinmiyor," dedi Yueh. "Harkonnenler Arrakis'le ilgili birçok bilgi kaynağını tıkadı. Belki de bunu saklamak için bir neden vardı."</p>

  <p class="heading">"Ne nedeni?" diye sordu Jessica. "Ayrıca atmosferdeki nem de var. Yetersiz tabii ama yine de biraz var. Buradaki başlıca su kaynağı, rüzgar kapanları ve yoğuşturucularda yakalanan nem. Bu nereden geliyor."</p>

  <p class="heading">"Kutup bölgeleri mi?"</p>

  <p class="heading">"Soğuk hava az nem toplar, Wellington. Burada, Harkonnen perdesinin arkasında, yakından araştırılması gereken şeyler var, ve bunların hepsi doğrudan baharla ilgili değil."</p>

  <p class="heading">"Gerçekten Harkonnen perdesinin arkasındayız," dedi Yueh "Belki de biz…" Jessica’nın bakışlarının aniden ciddileştiğini fark ederek sustu. "Bir sorun mu var’"</p>

  <p class="heading">"‘Harkonnen’ deyişin," dedi. "Bu iğrenç ismi anarken Dük’ümün sesi bile bu yoğunlukta bir nefret taşımaz.Onlardan nefret etmek için kişisel nedenlerin olduğunu bilmiyordum, Wellington."</p>

  <p class="heading"><i class="calibre2">Ana Tanrıça’</i> diye düşündü Yueh. <i class="calibre2">Şüphelenmesine yol açtım. Şimdi Wanna’mın öğrettiği bütün numaraları kullan</i><i class="calibre2">malıyım. Tek bir çözüm var; yapabildiğim ölçüde doğruyu söylemek.</i></p>

  <p class="heading">"Bilmiyorsun," dedi, "karım, Wanna'm..." Omuz silkti, aniden boğazında bir şeyler düğümlenerek sustu. Sonra: "Onlar..." Sözcükler ağzından çıkmıyordu. Paniğe kapıldığını hissetti, her şeyden çok göğsündeki acıyı duyarak gözlerini sıkıca kapattı... ta ki bir el hafifçe koluna dokunana kadar.</p>

  <p class="heading">"Bağışla beni," dedi Jessica. "Eski bir yarayı deşmek istemezdim." Ve şöyle düşündü: <i class="calibre2">Ah şu hayvanlar! Karısı Bene Gesserit'miş; her halinden belli oluyor. Ve onu Harkonnenlerin öldürdüğü aşikar. İşte Atreideslere kin çeremiyle bağlı zavallı bir kurban daha.</i></p>

  <p class="heading">"Üzgünüm," dedi Yueh. "Bu konudan bahsedemiyorum." Kendisini içindeki kederin bilincine teslim ederek gözlerini açtı. Bu, en azından doğruydu.</p>

  <p class="heading">Jessica onu inceledi; çıkık elmacık kemiklerini, badem gözlerindeki iki koyu renk papeli, yağlı cildini ve mor dudaklarıyla dar çenesinin çevresinde eğri bir çerçeve gibi asılı duran tel tel bıyıklarını gördü. Yanaklarında ve alnında gördüğü kırışıklar yaşı kadar, çektiği acıdan da kaynaklanıyordu, içini ona karşı derin bir şefkat duygusu sardı.</p>

  <p class="heading">"Wellington, seni bu tehlikeli yere getirdiğimiz için üzgünüm," dedi.</p>

  <p class="heading">"Ben isteyerek geldim," dedi. Ve bu da doğruydu. "Ama bu gezegen başlı başına bir Harkonnen kapanı. Bunu biliyor olmalısın."</p>

  <p class="heading">"Dük Leto'yu yakalamak için bir kapandan daha fazlası gerekir," dedi. Ve bu da doğruydu.</p>

  <p class="heading">"Belki de ona daha fazla güvenmeliyim," dedi Jessica. "Çok zeki bir taktik ustasıdır."</p>

  <p class="heading">"Kök saldığımız topraklardan kopartıldık," dedi Yueh "Bu yüzden tedirginiz."</p>

  <p class="heading">"Ve kökünden sökülmüş bir bitkiyi öldürmek ne kadar da kolaydır. Özellikle onu düşman toprağına bırakırsan."</p>

  <p class="heading">"Toprağın düşmana ait olduğundan emin miyiz?"</p>

  <p class="heading">"Dük'ün nüfusa eklediği insan sayısı öğrenilince su isyanları oldu," dedi Jessica. "İsyanlar ancak, bu yükü karşılamak için yeni rüzgar kapanları ve yoğunlaştırıcılar kurduğumuz öğrenilince durdu."</p>

  <p class="heading">"Buradaki insan yaşamını destekleyecek kadar su ancak var," dedi Yueh. "İnsanlar, eğer sınırlı miktardaki sudan içmeye başkaları da gelirse, fiyatın artacağını ve çok yoksul olanların öleceğini biliyorlar. Ama Dük bunu çözdü. Bu, isyanların ona karşı kalıcı bir düşmanlığı ifade ettiği anlamına gelmez."</p>

  <p class="heading">"Ve muhafızlar," dedi Jessica. "Her yerde muhafızlar. Ve kalkanlar. Nereye bakarsan bak onların yarattığı bulanıklığı görüyorsun. Caladan'da böyle yaşamıyorduk."</p>

  <p class="heading">"Bu gezegene bir şans ver."</p>

  <p class="heading">Ancak Jessica pencereden dışarıya sabit gözlerle bakmaya devam etti. "Burada ölümün kokusunu alabiliyorum," dedi. "Hawat biz gelmeden önce, buraya taburla ajan yolladı. Dışarıdaki şu muhafızlar onun adamları. Kargo taşıyıcıları onun adamları. Hâzineden nedeni açıklanmadan büyük miktarlarda para çekildi. Bu miktarda para tek bir anlama gelir: yüksek yerlere verilen rüşvet." Başını iki yana salladı. "Thufir Hawat nereye giderse, ölüm ve düzenbazlık peşinden gider."</p>

  <p class="heading">"Onu yeriyorsun."</p>

  <p class="heading">"Yermek mi? Ben onu övüyorum. Şu anda ölüm ve düzenbazlık tek umudumuz. Sadece Thufir'in yöntemleri konusunda kendimi kandırmıyorum."</p>

  <p class="heading">"Bir şeylerle... meşgul olmalısın," dedi Yueh. "Zamanını böyle sağlıksız..."</p>

  <p class="heading">"Meşgul mu? Zamanımın çoğunu alan nedir, Wellington? Dük'ün sekreteriyim; öyle meşgulüm ki her gün korkacak yeni şeyler öğreniyorum... onun bildiğimden bile şüphelenmeyeceği şeyler." Dudaklarını birbirine bastırdı, sonra hafif bir sesle konuştu: "Bazen, beni seçmesinde Bene Gesserit iş eğitimimin ne kadar rolü olduğunu merak ediyorum."</p>

  <p class="heading">"Ne demek istiyorsun?" Birden, kadının alaycı ses tonunu ve daha önce hiç rastlamadığı iğneleyici tavrını fark etti.</p>

  <p class="heading">"Sence de öyle değil mi, Wellington?" diye sordu. "Birisine aşkla bağlı bir sekreter çok daha güvenli değil midir?"</p>

  <p class="heading">"Bu saygın bir düşünce değil, Jessica."</p>

  <p class="heading">Bu paylama ağzından kendiliğinden çıkmıştı. Dük'ün, odalığı için ne hissettiği açıktı. Kadını gözleriyle izlerken onu seyretmek yeterliydi.</p>

  <p class="heading">Jessica iç çekti. "Haklısın. Saygın değil."</p>

  <p class="heading">Yeniden kollarını göğsünde kavuşturarak kınındaki hançer-i figanı tenine bastırdı ve onun temsil ettiği bitirilmemiş işi düşündü.</p>

  <p class="heading">"Yakında çok kan dökülecek," dedi Jessica. "Harkonnenler, kendileri ölene ya da Dük'üm yok edilene kadar durmayacaktır. Harkonnen ünvanları CHOAM'ın cüzdanından çıkarken; Baron, Leto'nun, ne kadar uzak olursa olsun İmparatorluk soyunun bir kuzeni olduğunu unutamaz. Ama onun içindeki, zihninin derinliklerindeki zehir, Corrin Savaşı'ndan sonra bir Atreides'in bir Harkonnen'i ödlekliği nedeniyle sürgüne gönderdiğini bilmesidir."</p>

  <p class="heading">"Şu eski düşmanlık," diye mırıldandı Yueh.</p>

  <p class="heading">Ve bir an için nefretin yakıcı dokunuşunu hissetti. Bu eski düşmanlık Yueh'yi ağına düşürmüş; Wanna'sını öldürmüş belki de daha kötüsü Harkonnen işkencelerine terk etmişti, ta ki kocası onların emirlerini yerine getirene kadar. Bu eski düşmanlık Yueh'yi kapana kıstırmıştı. Ve bu insanlar o zehirli şeyin bir parçasıydı. İşin ironik yanı, böyle bir ölümcüllüğün burada, ömrü uzatan, sağlık bağışlayan melanjın evrendeki tek kaynağı olan Arrakis'te meyve verecek olmasıydı.</p>

  <p class="heading">"Ne düşünüyorsun?" diye sordu Jessica.</p>

  <p class="heading">"Baharın dekagramının şu an açık piyasada altı yüz yirmi bin solari ettiğini düşünüyorum. Bu birçok şey satın alacak bir servet."</p>

  <p class="heading">"Açgözlülük seni de mi etkiledi, Wellington?"</p>

  <p class="heading">"Açgözlülük değil."</p>

  <p class="heading">"Ne o zaman?"</p>

  <p class="heading">Yueh omuz silkti. "Anlamsızlık." Kadına şöyle bir baktı.</p>

  <p class="heading">"Baharı ilk tadışını hatırlayabiliyor musun?"</p>

  <p class="heading">"Tadı tarçın gibiydi."</p>

  <p class="heading">"Ama asla iki kere aynı olmaz," dedi.</p>

  <p class="heading">"Yaşam gibidir: her aldığında sana farklı bir yüzünü gösterir. Bazıları, baharın bir öğrenilmiş-lezzet tepkisi yarattığına inanırlar. Bir şeyin kendisi için iyi olduğunu öğrenen vücut, bu lezzeti zevk ve biraz keyif verici olarak yorumlar. Ve yaşam gibi, insan eliyle asla doğru bir şekilde üretilemez."</p>

  <p class="heading">"Sanırım bizim için, kaçmak, İmparatorluk sınırlarının ötesine gitmek daha akıllıca olurdu," dedi Jessica.</p>

  <p class="heading">Kadının kendisini dinlemediğini anladı ve dikkatini onun sözlerine yoğunlaştırarak düşündü: <i class="calibre2">Evet, acaba neden kocasına bunu yaptırmıyor? Ona hemen hemen her şeyi yaptırabilir.</i></p>

  <p class="heading">Çabuk çabuk konuştu çünkü doğruları söyleyebileceği bir konu bulmuştu: "Kişisel bir soru sorarsam... Jessica, küstahlık ettiğimi düşünür müsün?"</p>

  <p class="heading">Jessica, içinde huzursuzluğun neden olduğu açıklanamaz bir sızıyla pencere pervazına yaslandı.</p>

  <p class="heading">"Tabii ki hayır. Sen... benim dostumsun."</p>

  <p class="heading">"Neden Dük'ün seninle evlenmesini sağlamadın?" Jessica hızla döndü, kafasını kaldırıp ters ters baktı. "Benimle evlenmesini sağlamak mı? Ama..."</p>

  <p class="heading">"Sormamalıydım"</p>

  <p class="heading">"Yoo." Omuz silkti. "İyi bir politik neden var; Dük'üm bekar kaldığı sürece Büyük Evlerin bazıları hala ittifak umudu taşıyabilir. Ve..." İç çekti, "...insanları motive etmek, kendi isteklerin doğrultusunda zorlamak, insanlığa karşı alaycı bir tavır takınmana neden olur. Bu tavır, dokunduğu her şeyi aşağılar. Eğer... bunu yapmasını sağlarsam, bu onun yaptığı bir şey olmayacaktır."</p>

  <p class="heading">"Bu Wanna'mın söylemiş olabileceği bir şeydi," diye mırıldandı. Ve bu da doğruydu. Sarsılarak yutkunurken, eliyle ağzını kapattı. Açık açık konuşmaya, gizli rolünü itiraf etmeye hiç bu kadar yaklaşmamıştı.</p>

  <p class="heading">Jessica konuşarak, o anın büyüsünü bozdu. "Ayrıca, Wellington, Dük aslında iki ayrı insan. Birini çok seviyorum. Çekici, esprili, nazik... sevecen; bir kadının isteyebileceği her şey. Ama diğer adam... soğuk, katı yürekli, müşkülpesent ve bencil; bir kış rüzgarı kadar sert ve zalim. Bu, babasının şekillendirdiği adam." Yüzünü buruşturdu. "Keşke o ihtiyar, Dük' üm doğduğunda ölmüş olsaydı!"</p>

  <p class="heading">Aralarına giren sessizlikte, bir vantilatörün esintisinin perdelere dokunuşu duyuluyordu.</p>

  <p class="heading">Hemen ardından derin bir nefes alan Jessica, "Leto haklıymış: bu odalar evin diğer bölümlerindeki odalardan daha sevimli," dedi. Döndü, odayı bakışlarıyla taradı, "izin verirsen, Wellington, odaları tahsis etmeden önce bu kanada şöyle bir bakmak istiyorum."</p>

  <p class="heading">Yueh başıyla onayladı. "Elbette." Ve şöyle düşündü: <i class="calibre2">Keşke yapmak zorunda olduğum bu şeyi yapmamanın bir yolu olsaydı.</i></p>

  <p class="heading">Jessica kollarını indirdi, hol kapısına ilerledi ve orada bir an duraksadı, sonra dışarı çıktı. <i class="calibre2">Konuştuğumuz süre boyunca bir şeyler saklıyor, bir şeyleri dizginliyordu,</i> diye düşündü. <i class="calibre2">Hiç şüphesiz duygularımı incitmemek için. O iyi bir adam.</i> Tekrar duraksadı, neredeyse geri dönüp Yueh'nin karşısına dikilecek ve gizlediği şeyi ondan çekip alacaktı. <i class="calibre2">Ama bu kadar kolayca çözüldüğünü öğrenmek, onu yalnızca utandırır ve korkuturdu. Dostlarıma daha fazla güvenmeliyim.</i></p>
</body>
</html>
