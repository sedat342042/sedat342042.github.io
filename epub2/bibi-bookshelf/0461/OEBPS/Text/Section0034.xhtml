<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">Tanrı, Arrakis’i müminleri eğitmek için yarattı.</i></p>

  <p class="heading3">- Prenses Irulan'ın yazdığı "Muad'Dib'in Bilgeliğinden</p>

  <p class="heading"><br class="calibre" /></p>

  <p class="heading">Jessica mağaranın sessizliği içinde, insanlar hareket ettikçe kayanın üzerinde gıcırdayan kumu ve gözcülerin işareti olduğunu Stilgar'dan öğrendiği kuş seslerini duyuyordu.</p>

  <p class="heading">Büyük plastik conta kapaklar mağaranın deliklerinden sökülmüştü. Önündeki kaya ağzından dışarı bakarken, ilerleyen akşamın gölgelerini ve ötedeki açık havzayı görebiliyordu. Gün ışığının onları terk etmekte olduğunu algıladı; gölgeler kadar, kuru sıcak da bunu algılamasını sağlamıştı. Biliyordu ki eğitilmiş bilinci, bu Fremenlerin bariz bir şekilde sahip olduğu şeyi, havanın nemindeki en küçük değişikliği bile algılama yeteneğini kısa bir süre sonra ona verecekti.</p>

  <p class="heading">Mağara açıldığı zaman damıtıcı giysilerini nasıl da hemen sıkılayıvermişlerdi!</p>

  <p class="heading">Mağaranın derinliklerinde birisi ilahi okumaya başladı:</p>

  <p class="heading">"İma trava okolo!</p>

  <p class="heading">İ korenja okolo!"</p>

  <p class="heading">Jessica sessizce tercüme etti: <i class="calibre2">"Bunlar küller! Ve bunlar da kökler!"</i></p>

  <p class="heading">Jamis'in cenaze töreni başlıyordu.</p>

  <p class="heading">Arrakis'in gün batanına, gökyüzünde üst üste yığılmış renk destelerine baktı. Gece, gölgelerini uzaktaki kayalar ve kumullar boyunca yaymaya başlamıştı. Yine de sıcaklık ısrarla sürüyordu. Sıcaklık, Jessica'nın, suyu düşünmesine yol açtı ve tüm bu insanlarda gözlediği, yalnızca belirli zamanlarda susamak üzere eğitilebildikleri gerçeğini.</p>

  <p class="heading">Susuzluk.</p>

  <p class="heading">Caladan'da kayaların üstüne beyaz cüppeler atan, ayın aydınlattığı dalgaları... ve nemle yüklü rüzgarı hatırlayabiliyordu. Şimdi cüppesine dokunan bu esinti, yanaklarında ve alnında açıkta kalan kısımları kavuruyordu. Yeni burun tıkaçları kadını rahatsız ediyordu, yüzünden aşağıya giysinin içine doğru inen ve nefesinin nemini toplayan borunun fazlasıyla farkındaydı.</p>

  <p class="heading">Giysi başlı başına bir saunaydı.</p>

  <p class="heading">" <i class="calibre2">Vücudunu daha az su içermeye alıştırdığında giysin daha rahat olacaktır, "</i> demişti Stilgar.</p>

  <p class="heading">Adamın haklı olduğunu biliyordu ama bunu bilmek şu an daha rahat etmesini sağlamıyordu. Zihninin bilinçsizce suyla meşgul olması canını sıkıyordu.</p>

  <p class="heading"><i class="calibre2">Hayır,</i> diye düzeltti; <i class="calibre2">zihni</i> nem <i class="calibre2">ile meşguldü.</i></p>

  <p class="heading">Ve bu daha ince ve derin bir konuydu.</p>

  <p class="heading">Yaklaşan ayak sesleri duydu, dönüp bakınca peşinde ince yüzlü Chani'yle mağaranın derinliklerinden çıkan Paul'ü gördü.</p>

  <p class="heading"><i class="calibre2">Bir şey daha var,</i> diye düşündü Jessica. <i class="calibre2">Paul’ü onların kadınları hakkında uyarmak gerekiyor. Bu çöl kadınlarından biri, bir Dük'ün zevcesi olamaz. Odalık olabilir ama zevce olamaz.</i></p>

  <p class="heading">Sonra kendine şaşarak şöyle düşündü: <i class="calibre2">Onun planları bana</i> <i class="calibre2">da mı bulaştı?</i> Ve kendisinin ne kadar iyi şartlandırılmış olduğunu gördü. <i class="calibre2">Bir odalık olduğumu aklıma bile getirmeden aristokrasinin evlilik şartlarını düşünebiliyorum. Ama... ben sadece bir odalık değildim.</i></p>

  <p class="heading">"Anne."</p>

  <p class="heading">Paul, Jessica'nın önünde durdu. Chani yanı başındaydı.</p>

  <p class="heading">"Anne, arka tarafta ne yaptıklarını biliyor musun?"</p>

  <p class="heading">Jessica, oğlunun kapüşonun altından iki kara leke gibi görünen gözlerine baktı. "Galiba."</p>

  <p class="heading">"Chani bana gösterdi... çünkü görmem ve suyun tartılması için... izin vermem gerekiyormuş."</p>

  <p class="heading">Jessica, Chani'ye baktı.</p>

  <p class="heading">"Jamis'in suyunu topluyorlar," dedi Chani. Burun tıkaçlarından geçen ince sesi genizden geliyordu. "Kural budur. Bir insanın bedeni kendisinindir, suyu kabileye aittir... eğer dövüşte ölmediyse."</p>

  <p class="heading">"Suyun bana ait olduğunu söylüyorlar," dedi Paul.</p>

  <p class="heading">Jessica, bunun niye kendisini aniden tetikte ve ihtiyatlı olmaya ittiğini merak etti.</p>

  <p class="heading">"Dövüş suyu kazanana aittir," dedi Chani. "Bunun nedeni açıkta damıtıcı giysiler olmadan dövüşmek zorunda kalmandır. Kazanan dövüşürken kaybettiği suyu geri almalıdır."</p>

  <p class="heading">"Onun suyunu istemiyorum," diye mırıldandı Paul. Kendisini, iç gözünü şaşırtan ve parçalara ayrılarak eş zamanlı hareket eden birçok suretin parçasıymış gibi hissetti. Ne yapacağı konusunda kuşkuları vardı ama bir şeyden emindi: Jamis'in bedeninden damıtılan suyu istemiyordu.</p>

  <p class="heading">"Bu... su," dedi Chani.</p>

  <p class="heading">Jessica kızın sözcüğü söyleyiş şekline hayret etti. <i class="calibre2">"Su "</i> Basit bir seste ne kadar çok anlam yüklü. Aklına bir Bene Gesserit aksiyomu geldi: <i class="calibre2">"Sağ kalabilmek yabancı bir suda yüzebilmektir. "</i> Ve şöyle düşündü: <i class="calibre2">Paul ve ben, ikimiz bu yabancı sulardaki akıntıları ve akımları bulmak zorundayız... eğer kurtulmak istiyorsak.</i></p>

  <p class="heading">"Suyu kabul edeceksin," dedi Jessica.</p>

  <p class="heading">Kendi sesindeki bu tonu tanıdı. Aynı tonu bir zamanlar Leto'ya, yitirdiği Dük'üne, şüpheli bir girişime vereceği destek için önerilen büyük miktarda bir parayı kabul etmesini söylerken de kullanmıştı... çünkü para Atreideslere güç sağlayacaktı.</p>

  <p class="heading">Arrakis'te su paraydı. Bunu açıkça anlıyordu.</p>

  <p class="heading">Paul sessiz kaldı, annesinin emrettiği şeyi yapacağını biliyordu... o emrettiği için değil, ses tonu Paul'ü tekrar düşünmeye zorladığı için. Suyu reddetmek kabul edilmiş Fremen adetiyle bağını koparmak olacaktı.</p>

  <p class="heading">Hemen sonra Paul, Yueh'nin O.K. İncili'ndeki Kalima 467'yi hatırlayarak şöyle dedi: "Suda başlar tüm yaşam."</p>

  <p class="heading">Jessica gözlerini ona dikti. <i class="calibre2">Bu sözü nereden biliyor?</i> diye sordu kendi kendine. <i class="calibre2">Hikmetleri öğrenmemişti.</i></p>

  <p class="heading">"Böyle buyrulur," dedi Chani. "Cudikar manteni: Şahname'de suyun yaratılan her şeyin başlangıcı olduğu <i class="calibre2">yazar</i>."</p>

  <p class="heading">Jessica, açıklayamadığı bir sebeple (ve <i class="calibre2">bu,</i> hissin kendisinden daha çok canını sıkmıştı) aniden ürperdi. Şaşkınlığını gizlemek için arkasını döndü, tam da gün batımının görüleceği zamandı. Güneş ufkun altına gömülürken şiddetli bir renk afeti gökyüzüne yayılıyordu.</p>

  <p class="heading">"Vakit tamam!"</p>

  <p class="heading">Mağarada çınlayan Stilgar'ın sesiydi. "Jamis'in silahı yok oldu. Jamis'i O çağırdı, ayların dolunaydan hilale evrelerini düzenleyen ve sonunda, bükülüp solmuş filizler olarak görünen Şeyh-hulud." Stilgar'ın sesi alçaldı. "Artık Jamis'de bükülüp soldu."</p>

  <p class="heading">Sessizlik mağarayı bir battaniye gibi örttü.</p>

  <p class="heading">Jessica, uzakta karanlıkların içinde Stilgar'ın bir hayalet gibi gri bir gölgeyi andıran hareketlerini gördü. Yeniden havzaya göz atarken serinliği hissetti.</p>

  <p class="heading">"Jamis'in dostları yaklaşsın," dedi Stilgar.</p>

  <p class="heading">Adamlar Jessica'nın arkasına doğru ilerlediler, deliğin önüne bir perde astılar. Mağaranın içinde, oldukça geride tek bir ışıküre yakılmıştı. Sarı ışığı içeri doğru akan insan siluetlerini ortaya çıkarıyordu. Jessica cüppelerin hışırtısını duydu.</p>

  <p class="heading">Chani sanki ışık tarafından çekilmiş gibi bir adım attı.</p>

  <p class="heading">Jessica, Paul'ün kulağına eğilip aile şifresiyle şunları söyledi: "Onları izle, yaptıklarını yap. Jamis'in ruhunu yatıştırmak için düzenlenen basit bir tören olacak."</p>

  <p class="heading"><i class="calibre2">Sadece bu kadarla kalmayacak,</i> diye düşündü Paul. Ve bilincinde, sanki hareket eden bir şeyi yakalayıp onu hareketsiz hale getirmeye çalışıyormuşçasına bir burkulma hissetti.</p>

  <p class="heading">Chani süzülerek Jessica'nın yanına döndü ve elini tuttu. "Gel, Sayyadina. Biz ayrı oturmalıyız."</p>

  <p class="heading">Paul, onların kendisini yalnız bırakarak gölgelerin içine doğru uzaklaşmalarını izledi. Kendisini terk edilmiş hissetti.</p>

  <p class="heading">Perdeyi sabitleyen adamlar yanına geldiler.</p>

  <p class="heading">"Gel, Usul."</p>

  <p class="heading">Paul'ü ileri doğru götürdüler ve Stilgar'ın çevresinde bir daire oluşturan insanların içine ittiler. Stilgar ışıkürenin altında, kayalık zeminde üstüne bir cüppe serilmiş, sarıp sarmalanmış, kıvrık ve köşeli bir şeklin yanında duruyordu.</p>

  <p class="heading">Birlik Stilgar'ın bir işaretiyle çömeldi, hareket ederlerken cüppeleri hışırdadı. Paul de onlarla birlikte çökerken Stilgar'ı izledi, adamın kafasının üstündeki kürenin, gözlerini nasıl iki çukur haline getirdiğini ve boynundaki yeşil kumaş parçasını nasıl aydınlattığını fark etti.</p>

  <p class="heading">"İlk ay yükselirken ruh bedenin suyunu terk eder," dedi Stilgar dua okurcasına. "Böyle buyrulur. Bu gece ilk ayı gördüğümüzde, o, kimi çağıracak?"</p>

  <p class="heading">"Jamis'i," diye karşılık verdi birlik.</p>

  <p class="heading">Stilgar bir topuğunun üstünde tam bir daire çizerek dönerken bakışlarını yüzlerin oluşturduğu halkada gezdirdi. "Ben Jamis'in dostuydum," dedi. "Kayadaki Delik'te atmaca uçak üstümüze daldığında beni çekip kurtaran Jamis'ti."</p>

  <p class="heading">Yanındaki yığına doğru eğildi ve cüppeyi kaldırdı. "Bu cüppeyi Jamis'in dostu olarak alıyorum... liderin hakkı." Cüppeyi omzunun üstüne atarak doğruldu</p>

  <p class="heading">Şimdi Paul sergilenen tümseği nelerin oluşturduğunu görebiliyordu; bir damıtıcı giysinin soluk gri parıltısı, yıpranmış bir litrejon, tam ortasında küçük bir kitap bulunan bir tülbent, ucunda bıçağı olmayan bir hançer-i figan sapı, boş bir kın, katlanmış bir paket, bir parapusula, bir distrans, bir gümler, yumruk büyüklüğünde metal kancalardan oluşan bir yığın, katlanmış bir giysinin içinde küçük taşlar gibi duran bir küme, bir deste kuş tüyü... ve katlanmış paketin yanında sergilenen baliset.</p>

  <p class="heading"><i class="calibre2">Demek Jamis baliset çalıyormuş,</i> diye düşündü Paul. Çalgı ona Gurney Halleck'i ve tüm yitirdiklerini hatırlattı. Geçmişteki, geleceğe dair hafızasıyla, olası bazı yolların onu Halleck'le karşılaştırabileceğini biliyordu, ama bu kavuşmalar az sayıda ve gölgeler içindeydi. Onu şaşırtıyorlardı. Belirsizlik faktörü onu meraklandırıyordu. <i class="calibre2">Bu, benim yapacağım bir şeyin... ya da</i> yapabileceğim <i class="calibre2">bir şeyin Gurney’i yok edebileceği... ya da tekrar yaşama döndürebileceği anlamına mı geliyor... yoksa...</i></p>

  <p class="heading">Paul yutkundu, başını iki yana salladı.</p>

  <p class="heading">Stilgar tekrar tümseğe doğru eğildi.</p>

  <p class="heading">"Jamis'in kadını ve muhafızlar için," dedi. Küçük taşlar ve kitap, cüppesinin kıvrımları içine girivermişti.</p>

  <p class="heading">"Liderin hakkı," dedi birlik dua okurcasına.</p>

  <p class="heading">"Jamis'in kahve takımı," dedi Stilgar ve yeşil, düz bir metal diski havaya kaldırdı. "Siyeçe döndüğümüzde uygun bir törenle Usul'a verilecek."</p>

  <p class="heading">"Liderin hakkı," dedi birlik dua okurcasına.</p>

  <p class="heading">Son olarak hançer-i figan sapını aldı ve elinde tutarak öylece durdu. "Cenaze ovası için," dedi.</p>

  <p class="heading">"Cenaze ovası için," diye karşılık verdi birlik.</p>

  <p class="heading">Halkada Paul'ün karşısında duran Jessica, törenin antik kaynağını tanıyarak başıyla onayladı ve şöyle düşündü: <i class="calibre2">Cehaletle bilginin, vahşilikle kültürün buluşması... ölülere verdiğimiz değerde başlar.</i> Karşısındaki Paul'e baktı. <i class="calibre2">Acaba bunu anlayacak mı? Ne yapması gerektiğini biliyor mu?</i></p>

  <p class="heading">"Biz Jamis'in dostlarıyız," dedi Stilgar. "Biz ölülerimiz için garvarg sürüsü gibi feryat etmeyiz."</p>

  <p class="heading">Paul'ün sağındaki gri sakallı bir adam ayağa kalktı. "Ben Jamis'in dostuydum," dedi. Tümseğe doğru ilerledi, distransı aldı. "İki Kuşlar'daki kuşatmada suyumuz bir minimin altına indiğinde Jamis suyunu bizimle paylaştı." Adam halkadaki yerine döndü.</p>

  <p class="heading"><i class="calibre2">Benim de Jamis’in dostu olduğumu söylemem mi gerekiyor acaba?</i> diye düşündü Paul. <i class="calibre2">Şu yığından bir şey almamı mı bekliyorlar?</i> Yüzlerin ona dönüp sonra geri çevrildiğini gördü. <i class="calibre2">Hakikaten bekliyorlar!</i></p>

  <p class="heading">Paul'ün karşısında oturan başka bir adam kalktı, çıkına doğru gitti ve parapusulayı aldı. "Ben Jamis'in dostuydum," dedi. "Sarp Kayalığın Kıvrımı'nda devriyeler bizi yakaladığında ve ben yaralandığımda, Jamis onları peşinden sürükledi, yaralılar bu sayede kurtuldu." Halkadaki yerine döndü.</p>

  <p class="heading">Yüzler tekrar Paul'e döndü, yüzlerdeki beklentiyi gördü, bakışlarını indirdi. Bir dirsek onu dürttü ve bir ses tısladı: "Üzerimize felaket mi getireceksin?"</p>

  <p class="heading"><i class="calibre2">Onun dostu olduğumu nasıl söylerim?</i> diye düşündü Paul.</p>

  <p class="heading">Halkada karşısında oturan başka biri ayağa kalktı, kapüşonlu yüz ışığa yaklaşınca, Paul onun, annesi olduğunu anladı. Jessica yığından bir tülbent aldı. "Ben Jamis'in dostuydum," dedi. "Onun içindeki ruhların ruhu, doğrunun gerektirdiklerini gördüğü zaman bu ruh çekildi ve oğlumun canını bağışladı." Yerine döndü.</p>

  <p class="heading">Paul dövüşten sonra karşısına geçip konuşan annesinin sesindeki aşağılayıcılığı hatırladı. <i class="calibre2">"Katil olmak nasıl bir his? "</i></p>

  <p class="heading">Yüzlerin tekrar kendisine döndüğünü gördü, birliktekilerin kızdığını ve korktuğunu hissetti. Annesinin, "Ölülerle ilgili inançlar" adlı tel-kitapta gösterdiği bir pasaj Paul'ün zihninden hızla geçti. Ne yapması gerektiğini biliyordu.</p>

  <p class="heading">Yavaşça ayağa kalktı.</p>

  <p class="heading">Halkadakiler derin bir nefes aldılar.</p>

  <p class="heading">Paul halkanın ortasına ilerlerken <i class="calibre2">benliğinin</i> küçüldüğünü hissetti. Sanki kendisinden bir parçayı kaybetmiş ve burada arıyormuş gibiydi. Eşyalardan oluşan tümseğe doğru eğildi, baliseti aldı. Yığındaki bir şeye çarpan bir tel hafifçe tınladı.</p>

  <p class="heading">"Ben Jamis'in dostuydum," diye fısıldadı.</p>

  <p class="heading">Gözlerini yakan yaşları hissetti ve sesini yükseltti. "Jamis bana... şunu öğretti... öldürürsen... bedelini ödersin. Jamis'i daha iyi tanımak isterdim."</p>

  <p class="heading">Önünü görmeden, el yordamıyla halkadaki yerine dönüp kayalık zemine çöktü.</p>

  <p class="heading">Bir ses tısladı: "Gözyaşı döküyor!"</p>

  <p class="heading">Halkadakiler yüksek sesle şöyle dediler: "Usul ölüye nem bahşediyor!"</p>

  <p class="heading">Islak yanaklarına dokunan parmakları hissetti, huşu içindeki fısıltıları duydu.</p>

  <p class="heading">Sesleri duyan Jessica, bunun ne kadar engin bir tecrübe olduğunu hissetti ve gözyaşı dökmeye karşı ne korkunç yasaklar olması gerektiğini fark etti. Dikkatini söylenenlere yoğunlaştırdı: <i class="calibre2">"Ölüye nem bahşediyor."</i> Bu hayaletler dünyasına verilen bir hediyeydi; gözyaşları. Kutsal oldukları şüphe götürmezdi.</p>

  <p class="heading">Bu gezegendeki hiçbir şey, suyun yüce değerini ona bu kadar güçlü bir şekilde öğretemezdi. Ne su satıcıları, ne yerlilerin kupkuru ciltleri, ne damıtıcı giysiler ne de su disiplininin kuralları. Burada hepsinden daha değerli bir şey vardı... bu yaşamın ta kendisiydi ve her yanı semboller ve ayinlerle örülmüştü.</p>

  <p class="heading">Su.</p>

  <p class="heading">"Yanağına dokundum," diye fısıldadı birisi. "Hediyeyi hissettim."</p>

  <p class="heading">İlk anda yanağına dokunan parmaklar Paul'ü korkuttu. Balisetin soğuk sapını sıktı, tellerin avucunu kestiğini hissetti. Sonra uzanan ellerin ötesindeki yüzleri gördü... faltaşı gibi açılmış meraklı gözler.</p>

  <p class="heading">Hemen ardından eller geri çekildi. Cenaze töreni yeniden başladı. Ama şimdi Paul'ün çevresinde belli belirsiz bir boşluk vardı, birlik onu saygılı bir tecritle onurlandırarak geri çekildi.</p>

  <p class="heading">Tören alçak sesle okunan bir ilahiyle sona erdi:</p>

  <p class="heading"><span class="calibre5"><br class="calibre" /></span></p>

  <p class="heading">"Çağırıyor dolunay seni...</p>

  <p class="heading">Şeyh-hulud bekliyor seni;</p>

  <p class="heading">Kızıl gece, kara gökyüzü,</p>

  <p class="heading">Kanlı ölüm seni öldürdü.</p>

  <p class="heading">Bir aya yakarıyoruz: yusyuvarlak...</p>

  <p class="heading">Bundan böyle şansımız bol olacak,</p>

  <p class="heading">Aradığımız şey orda bulunacak</p>

  <p class="heading">Ayağımız yere sağlam basacak."</p>

  <p class="heading"><br class="calibre" /></p>

  <p class="heading">Stilgar'ın ayaklarının dibinde şişkin bir tulum kaldı. Eğilip avuçlarını tuluma dayadı. Birisi arkasından gelip yanı başına çöktü ve Paul kapüşonun gölgeleri arasında Chani'nin yüzünü tanıdı.</p>

  <p class="heading">"Jamis kabilenin otuz üç litre ve yedi tam üç bölü otuz iki dirhem suyunu taşıyordu," dedi Chani. "Şimdi Sayyadina'nın huzurunda suyu kutsuyorum. Ekkeri-akairi, bu Paul-Muad'Dib'in, fillissin-follasy, suyudur! Kivi a-kavi, hepsi bu, nakalas! Nakelas! ölçülecek ve sayılacak, ukair-an! kalp atışlarıyla jan-jan-jan dostumuz... Jamis'in."</p>

  <p class="heading">Aniden oluşan derin sessizliğin ortasında Chani döndü ve gözlerini Paul'e dikti. Hemen sonra şunları söyledi: "Ben ateşsem sen kömür ol. Ben çiysem sen su ol."</p>

  <p class="heading">"Bi-la kayfa," dedi birlik dua okurcasına</p>

  <p class="heading">"Bu Paul-Muad'Dib'in payı," dedi Chani. "Onu kabile için saklasın, dikkatsizce kaybolmasın diye korusun. İhtiyaç olduğunda cömertçe dağıtsın. Sırası geldiğinde kabilenin iyiliği için başkasına versin."</p>

  <p class="heading">"Bi-la kayfa," dedi birlik dua okurcasına.</p>

  <p class="heading"><i class="calibre2">Bu suyu kabul etmeliyim,</i> diye düşündü Paul. Yavaşça ayağa kalkıp Chani'nin yanına gitti. Stilgar ona yer açmak için geriye çekilip baliseti elinden kibarca aldı.</p>

  <p class="heading">"Diz çok," dedi Chani.</p>

  <p class="heading">Paul diz çöktü.</p>

  <p class="heading">Kız, Paul'ün ellerini tutarak su torbasının elastik yüzeyine dayadı. "Bu su kabilenin emaneti sana," dedi. "Jamis ondan çıkıp gitti. Huzur içinde al onu." Ayağa kalkarken kendisiyle birlikte kalkması için Paul'e yardımcı oldu.</p>

  <p class="heading">Stilgar baliseti geri verdi, avucundaki küçük metal halkalardan oluşan bir öbeği uzattı. Paul halkalara baktı, farklı boyutlarda olduklarını ve ışıkürenin ışığının üzerlerinde nasıl yansıdığını gördü.</p>

  <p class="heading">Chani en büyük halkayı alıp bir parmağına geçirdi. "Otuz litre," dedi. Teker teker diğerlerini de alıp her birini Paul'e göstererek saydı. "İki litre, bir litre, her biri bir dirhem olan yedi su sayıcı, üç bölü otuz iki dirhemlik bir su sayıcı. Hepsi, otuz üç litre ve yedi tam üç bölü otuz iki dirhem."</p>

  <p class="heading">Paul'ün halkaları görmesi için parmağını kaldırdı.</p>

  <p class="heading">"Bunları kabul ediyor musun?" diye sordu Stilgar.</p>

  <p class="heading">Paul yutkundu, başıyla onayladı. "Evet."</p>

  <p class="heading">"Daha sonra," dedi Chani, "onları bir tülbentle nasıl bağlayacağını sana gösteririm, böylece sessizliğe ihtiyacın olduğunda şıngırdayıp seni ele vermezler." Elini uzattı.</p>

  <p class="heading">"Onları benim için... saklar mısın?" diye sordu Paul.</p>

  <p class="heading">Chani dönüp Stilgar'a şaşkın bir ifadeyle baktı.</p>

  <p class="heading">Adam gülümseyerek konuştu: "Paul-Muad'Dib, yani Usul, henüz bizim adetlerimizi bilmiyor, Chani. Onları nasıl taşıyacağını göstereceğin zamana kadar, taahhüt altına girmeden onun su sayıcılarını sakla."</p>

  <p class="heading">Kız başıyla onayladı, cüppesinin altından kumaştan bir şerit çıkardı, halkaları şeridin altından üstünden karışık bir şekilde geçirerek bağladı, bir an duraksadı, ardından cüppesinin altındaki kuşağın içine tıkıştırdı.</p>

  <p class="heading"><i class="calibre2">Bir şeyleri kaçırdım,</i> diye düşündü Paul. Çevresinde komik bir şeyler döndüğünü, bir şeylerle dalga geçildiğini hissetti ve zihni bir önsezi anısına bağlandı; <i class="calibre2">bir kadına teklif edilen su sayıcılar... kur yapma ritüeli.</i></p>

  <p class="heading">"Su ustaları," dedi Stilgar.</p>

  <p class="heading">Cüppe hışırtıları içinde birlik ayağa kalktı. İki adam öne çıkıp su torbasını aldı. Stilgar ışıküreyi aşağıya indirip mağaranın derinliklerine doğru yol gösterdi.</p>

  <p class="heading">Chani'nin arkasında sıkışan Paul, ışığın kayalık duvarlarda nasıl hafifçe yansıdığını, gölgelerin nasıl dans ettiğini fark etti ve sessiz bir beklenti havasındaki birliğin moralinin yükseldiğini hissetti.</p>

  <p class="heading">Sabırsız eller tarafından birliğin gerisine doğru çekilen Jessica, itip kakan bedenler tarafından kuşatıldı ve bir an kapıldığı paniği bastırdı. Ayinin bazı bölümlerini tanımış, sözcüklerdeki Çakobsa ve Botani-cib'in kırıntılarını saptamıştı ve bu basit gibi görünen anlarda patlayabilecek ilkel şiddeti biliyordu.</p>

  <p class="heading"><i class="calibre2">Jan-jan-jan,</i> diye düşündü. <i class="calibre2">Hadi-hadi-hadi.</i></p>

  <p class="heading">Bu, yetişkin ellerde bütün yasakları yok olmuş bir çocuk oyunu gibiydi.</p>

  <p class="heading">Stilgar sarı kayalık bir duvarda durdu. Bir çıkıntıya bastırdı ve sessizce dönerek açılan duvar şekilsiz bir yarık oluşturdu. Bal peteği şeklindeki karanlık bir kafesten geçen yolda ilerledi. Paul kafesi geçtiği zaman yüzüne serin bir hava akımı çarptı.</p>

  <p class="heading">Paul, Chani'nin kolunu çekiştirip ona soru dolu bir bakış yöneltti. "Bu hava rutubetli," dedi.</p>

  <p class="heading">"Şşşşt," diye fısıldadı Chani.</p>

  <p class="heading">Ama arkalarındaki bir adam şöyle dedi: "Bu gece kapanda çok nem var. Jamis bize mutlu olduğunu söylüyor."</p>

  <p class="heading">Jessica gizli kapıdan geçti, kapının arkasından kapandığını duydu. Fremenlerin petek kafesten geçerken nasıl yavaşladıklarını gördü, oraya gelince havadaki rutubeti hissetti.</p>

  <p class="heading"><i class="calibre2">Rüzgar kapanı!</i> diye düşündü. <i class="calibre2">Yüzeyde bir yerlerde, buradaki daha soğuk bölgelere yukarıdan hava üfleyerek nem yoğuşturan gizli bir rüzgar kapanları var.</i></p>

  <p class="heading">Tepesinde kafes işlemesi olan başka bir kaya kapıdan geçtiler ve kapı arkalarından kapandı. Arkalarındaki esinti hem Jessica'nın hem de Paul'ün kolayca algılayabildiği bir nem hissi taşıyordu.</p>

  <p class="heading">Birliğin başında yürüyen Stilgar'ın elinde tuttuğu ışıküre Paul'ün önündeki kafalardan daha aşağıya indi. Hemen sonra Paul, ayağının altında sola doğru kıvrılan basamakları hissetti. Işık, kapüşonlu kafalardan ve basamakları kıvrılarak inen insanların yılankavi hareketinden yukarı doğru yansıyordu.</p>

  <p class="heading">Jessica, çevresindeki insanlarda tırmanan gerilimi ve inatla sürerek sinirlerini törpüleyen sessizliğin yarattığı baskıyı algıladı.</p>

  <p class="heading">Basamaklar sona erdi ve birlik başka bir alçak kapıdan geçti. Tavanı yüksek kavisli geniş açık bir alan ışıkürenin ışığını yuttu.</p>

  <p class="heading">Paul kolunda Chani'nin elini hissetti, soğuk havada belli belirsiz bir damlama sesi duydu; suyun huzuruna çıkan Fremenlerin üstüne sanki katedraldeymişler gibi mutlak bir sessizlik çöktüğünü hissetti.</p>

  <p class="heading"><i class="calibre2">Burayı rüyamda görmüştüm,</i> diye düşündü Paul.</p>

  <p class="heading">Bu düşünce hem güven verici hem de sinir bozucuydu. Bu yolun üstünde, önünde bir yerlerde, fanatik güruhlar kanlı yollarında evren boyunca onun adına ilerliyorlardı. Yeşil-siyah Atreides sancağı bir dehşet sembolü haline geliyordu. Vahşi lejyonlar hücum ederken savaş çığlıklarını atıyorlardı: "Muad' Dib!"</p>

  <p class="heading"><i class="calibre2">Bu gerçekleşmemeli,</i> diye düşündü. <i class="calibre2">Bunun olmasına izin veremem.</i></p>

  <p class="heading">Ama içindeki, baskın çıkan kalıtsal bilinci, korkunç amacını hissedebiliyordu ve küçük bir şeyin bu dev fanatizmi yolundan döndüremeyeceğini biliyordu. Bu, ağırlık ve momentum kazanıyordu. O anda ölseydi, bu şey, annesi ve doğmamış kız kardeşi yoluyla devam edecekti. Şu anda burada toplanan birliğin tümünün, kendisi ve annesi dahil, ölmesi dışında hiçbir şey bu şeyi durduramazdı.</p>

  <p class="heading">Paul etrafına bakındı, birliğin tek sıra halinde yayıldığını gördü. Onu doğal kayadan oyulmuş alçak bir korkuluğa doğru ittiler. Korkuluğun ötesinde, Stilgar’ın küresinin ışığında, Paul kıpırtısız, karanlık bir su gördü. Gölgelerin içine doğru uzanıyordu... derin ve karanlık... karşı duvar zor seçiliyordu, yaklaşık yüz metre ötedeydi.</p>

  <p class="heading">Jessica, yanaklarında ve alnında kuruyup gerilen derisinin, nem sayesinde rahatladığını hissetti. Su havuzu derindi; derinliğini hissedebiliyordu. Ellerini içine daldırma arzusuna direndi.</p>

  <p class="heading">Solundan bir şıpırtı geldi. Aşağıya, sıra halinde duran gölgeler içindeki Fremenlere baktı, Stilgar'la yan yana duran Paul'ü ve yüklerini bir su sayacından geçirerek havuza boşaltan su ustalarını gördü. Sayaç, havuzun kenarında duran yuvarlak gri bir gözdü. Parıldayan ibresinin su aktıkça oynadığını, ibrenin otuz üç litre yedi tam üç bölü otuz iki dirhemde durduğunu gördü.</p>

  <p class="heading"><i class="calibre2">"Su ölçümünde muhteşem bir hassasiyet,</i> diye düşündü Jessica. Su geçtikten sonra sayaç oluğunun çeperinde nemin izinin bile kalmadığını fark etti. Su, bu çeperden tutunma gerilimi olmaksızın akıp gidiyordu. Bu basit gerçekte Fremen teknolojisiyle ilgili derin bir ipucu yakaladı; mükemmeliyetçiydiler.</p>

  <p class="heading">Jessica, korkuluktan aşağıya Stilgar'ın yanına doğru ilerlemeye çalıştı. Doğal bir saygıyla ona yol verdiler. Paul'ün gözlerindeki içine kapanık bakışı fark etti ama bu büyük havuzun gizemi düşüncelerine hakim oldu.</p>

  <p class="heading">Stilgar Jessica'ya baktı. "Aramızda suya ihtiyacı olanlar vardı," dedi, "yine de buraya gelip bu suya dokunmadılar. Bunu biliyor musun?"</p>

  <p class="heading">"Buna inanıyorum," dedi Jessica.</p>

  <p class="heading">Adam havuza baktı. "Burda otuz sekiz milyon dekalitreden fazla suyumuz var," dedi. "Küçük yaratanlardan duvarlarla ayrılmış, gizlenmiş ve korunmuş."</p>

  <p class="heading">"Gizli bir hazine," dedi Jessica.</p>

  <p class="heading">Stilgar kadının gözlerine bakmak için küreyi kaldırdı. "Hâzineden de öte. Böyle binlerce gizli yerimiz var. Yalnızca birkaçımız hepsinin yerini biliyor." Başını yana eğdi. Küre yüzüne ve sakalına sarı gölgeli bir ışık saçtı. "Bunu duyuyor musun?"</p>

  <p class="heading">Dinlediler.</p>

  <p class="heading">Yoğuşan suyun rüzgar kapanından damlaması, varlığıyla odayı doldurdu. Jessica, bütün birliğin kendilerinden geçmiş bir halde dinlemekte olduğunu gördü. Yalnızca Paul bundan uzakta duruyor gibiydi.</p>

  <p class="heading">Bu ses Paul için geçip giden anlar gibiydi. Zamanın kendi içinden aktığını, bu saniyelerin asla geri gelmeyeceğini hissedebiliyordu. Bir karar vermesi gerektiğini algıladı ama kendisini hareket edemeyecek kadar güçsüz hissetti.</p>

  <p class="heading">"Hatasız bir şekilde hesaplandı," diye fısıldadı Stilgar. "Ne kadar suya ihtiyacımız olduğunu bir milyon dekalitrelik bir hata payıyla biliyoruz. Bunu elde ettiğimizde Arrakis'in yüzünü değiştireceğiz."</p>

  <p class="heading">Birlikten sessiz bir fısıltı halinde karşılık yükseldi: "Bi-la kayfa."</p>

  <p class="heading">"Kumulları otların altına hapsedeceğiz," dedi Stilgar sesi gittikçe güçlenerek. "Suyu ağaçlarla ve çalılarla toprağa bağlayacağız."</p>

  <p class="heading">"Bi-la kayfa," dedi birlik dua okurcasına.</p>

  <p class="heading">"Her yıl kutup buzları geri çekiliyor," dedi Stilgar.</p>

  <p class="heading">"Bi-la kayfa," dedi birlik ilahi okurcasına.</p>

  <p class="heading">"Arrakis'ten bir anadünya yaratacağız... kutuplarda eriyen lenslerle, ılıman bölgelerde göllerle; yaratanla baharı için ise yalnızca çölün derinlikleri kalacak."</p>

  <p class="heading">"Bi-la kayfa."</p>

  <p class="heading">"Ve bir daha hiç kimse sudan mahrum kalmayacak. Kuy gölet, göl ya da kanaldaki su onun olacak, elini daldırıp alacak. Su bitkilerimizi sulamak için kanatalarda akacak. Herhangi birinin alması için orada olacak. Onun ellerine sunulacak."</p>

  <p class="heading">"Bi-la kayfa."</p>

  <p class="heading">Jessica bu sözlerdeki dinsel tören havasını hissetti, kendisnin de içgüdüsel olarak huşu içinde karşılık verdiğini fark etti. <i class="calibre2">Gelecekle işbirliği halindeler,</i> diye düşündü. <i class="calibre2">Tırmanacak dağları var. Bu, o bilimadamının rüyası... ve bu basit insanlar bu köylüler bu rüyaya inanmışlar.</i></p>

  <p class="heading">Düşünceleri Liet-Kynes'a, İmparator'un gezegen ekolojistine, bir yerli haline gelmiş adama kaydı... ve onu merak etti. Bu, adamların ruhlarını ele geçirmiş bir rüyaydı ve Jessica ekolojistin bu işte parmağı olduğunu hissedebiliyordu. Bu, adamların uğrunda seve seve ölecekleri bir rüyaydı. Bu, oğlunun ihtiyacı olduğunu hissettiği temel unsurlardan bir diğeriydi; bir amacı olan insanlar. Böyle insanlar kolayca şevk ve fanatizmle doldurulabilirdi. Paul'ün mevkiini tekrar kazanması için bir kılıç gibi kullanılabilirlerdi.</p>

  <p class="heading">"Artık gidelim," dedi Stilgar, "ve ilk ayın yükselmesini bekleyelim. Jamis güven içinde yola çıktığında eve gideceğiz."</p>

  <p class="heading">Birlik, gönülsüzce ayrıldıklarını belli eden fısıltılarla adamın arkasına düştü ve su korkuluğunu geçip merdivenlerden gerisin geri yukarı çıktı.</p>

  <p class="heading">Chani'nin arkasında yürüyen Paul, hayati bir anın geçip gitmiş olduğunu, önemli bir kararı kaçırdığını ve şimdi kendi efsanesine kapıldığını hissetti. Bu yeri daha önce görmüş, bunu ta Caladan'daki önsezi rüyasının bir bölümünde yaşamış olduğunu biliyordu ama rüyasında bu mekana ait görmemiş olduğu ayrıntılar şimdi tamamlanıyordu, içinde yeteneğinin sınırlarıyla ilgili bir merak hissi uyanmıştı. Sanki zamanın dalgaları içinde yüzüyormuş gibiydi; bazen dalganın çukurunda, bazen tepesinde... ve dört bir yanında yükselip alçalan diğer dalgalar yüzeylerinde taşıdıkları şeyi bir ortaya çıkarıp bir gizliyorlardı.</p>

  <p class="heading">Tüm bunların arasından, ilerde hala vahşi cihat, şiddet ve kıyım görünüyordu. Dalgaların üstünde yükselen bir burun gibiydi.</p>

  <p class="heading">Birlik sıra halinde ana mağaraya açılan son kapıdan geçti. Kapı mühürlendi. Işıklar söndürülüp mağaranın deliklerindeki kapaklar sökülünce, gece ve çölün üstünde yükselen yıldızlar gözler önüne serildi.</p>

  <p class="heading">Jessica mağaranın ucundaki kuru ağıza doğru ilerledi, kafasını kaldırıp yıldızlara baktı. Yıldızlar son derece net ve yakındılar. Birliktekilerin çevresinde kıpırdandıklarını hissetti, arkasında bir yerlerde akort edilen bir balisetin ve aynı perdeden mırıldanan Paul'ün sesini duydu. Sesinin tonunda Jessica'nın hiç hoşuna gitmeyen bir melankoli vardı.</p>

  <p class="heading">Mağaranın karanlık derinliklerinden gelen Chani'nin sesi araya girdi: "Paul-Muad'Dib, doğduğun gezegenin sularından bahsetsene bana."</p>

  <p class="heading">Ve Paul: "Başka bir zaman, Chani. Söz veriyorum."</p>

  <p class="heading"><i class="calibre2">Ne hüzün.</i></p>

  <p class="heading">"İyi bir balisettir," dedi Chani.</p>

  <p class="heading">"Çok iyi," dedi Paul. "Jamis bunu çalmamdan rahatsız olur mu dersin?"</p>

  <p class="heading"><i class="calibre2">Bir ölüden bahsederken şimdiki zaman kullanıyor,</i> diye düşündü Jessica. Bunun ima ettikleri onu rahatsız etti.</p>

  <p class="heading">Bir adamın sesi araya girdi: "Bir zamanlar müziği severdi, gerçekten severdi Jamis."</p>

  <p class="heading">"O zaman şarkılarınızdan birini söyle bana," diye yalvardı Chani.</p>

  <p class="heading"><i class="calibre2">Bu kız çocuğunun sesinde ne kadınsı bir baştan çıkarıcılık var,</i> diye düşündü Jessica. <i class="calibre2">Paul'u onların kadınları hakkında uyarmalıyım hem de hemen.</i></p>

  <p class="heading">"Bu bir dostumun şarkısıydı," dedi Paul. "Sanırım o artık yaşamıyor, Gurney öldü. Bu şarkının kendisinin akşam duası olduğunu söylerdi."</p>

  <p class="heading">Paul'ün, çınlayan ve tıngırdayan balisetin önünde yükselen, bir erkek çocuğuna özgü tatlı, tenor sesini dinleyen birlik giderek sessizleşti:</p>

  <p class="heading"><br class="calibre" /></p>

  <p class="heading">"İşte o an tam zamanı közleri görmenin...</p>

  <p class="heading">Altın rengi güneş akşamüstü kaybolunca.</p>

  <p class="heading">Duyuları çıldırtır, misk vahşice kokunca</p>

  <p class="heading">Çıldırtır yoldaşlık ederek hatıralara."</p>

  <p class="heading"><br class="calibre" /></p>

  <p class="heading">Jessica müziğin sözlerini yüreğinde hissetti... ona vücudunu ve onun ihtiyaçlarını hissettirerek aniden yoğun bir şekilde kendisinin bilincine varmasına yol açan seslerle yüklü, zındık sözleri. Gergin bir sessizlik içinde dinledi.</p>

  <p class="heading"><br class="calibre" /></p>

  <p class="heading">"İncili buhurdanlıkla gecenin ayini...</p>

  <p class="heading">İşte o bizim için!</p>

  <p class="heading">Neşelenirsin ardından...</p>

  <p class="heading">Gözlerinde parıltılar...</p>

  <p class="heading">Çiçeklerle süslenmiş o pırıltılı aşklar</p>

  <p class="heading">Gönüllerimizi avlar...</p>

  <p class="heading">Çiçeklerle süslenmiş o pırıltılı aşklar</p>

  <p class="heading">Arzularımızı sarar."</p>

  <p class="heading"><br class="calibre" /></p>

  <p class="heading">Ve Jessica, son notayla birlikte havada vızıldayan bitiş sessizliğini duydu. <i class="calibre2">Oğlum niye bu kız-çocuğuna bir aşk şarkısı söylüyor?</i> diye sordu kendi kendine. Ani bir korku duydu. Yaşamın çevresinde aktığını ama dizginlerini elinde tutamadığını hissetti. <i class="calibre2">Niye bu şarkıyı seçti acaba?</i> diye düşündü. <i class="calibre2">içgüdüler bazen doğrudur. Niye bunu yaptı?</i></p>

  <p class="heading">Paul karanlıkta sesizce oturuyordu, bilincine tek bir çıplak düşünce hakimdi: <i class="calibre2">Annem benim düşmanım. Bunu bilmiyor ama öyle Cihada o yol açıyor. Beni o doğurdu, beni o eğitti. O benim düşmanım.</i></p>
</body>
</html>
