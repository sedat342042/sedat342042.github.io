<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">Babam imparator Padişah, bir gün elimden tuttu; ve ben,</i> <i class="calibre2">annemin öğrettiği yöntemlerle onun bir şeyden rahatsız</i> <i class="calibre2">olduğunu hissettim Beni, Dük Leto Atreides’in, Portreler</i> <i class="calibre2">Salonu’nda duran ego-benzeşimine götürdü Babamla</i> <i class="calibre2">portredeki adam arasındaki güçlü benzerlik dikkatimi çekti</i> <i class="calibre2">Her ikisinin de, keskin hatları olan ince ve zarif yüzlerine,</i> <i class="calibre2">soğuk gözleri hakimdi "Prenses kızım," dedi babam, "bir</i> <i class="calibre2">adamın bir kadın seçme vakti geldiğinde keşke daha büyük</i> <i class="calibre2">olsaydın." O zaman babam 61 yaşındaydı ve portredeki</i> <i class="calibre2">adamdan daha yaşlı görünmüyordu, ve ben sadece 14</i> <i class="calibre2">yaşındaydım, yine de o anda şu sonucu çıkardığımı</i> <i class="calibre2">hatırlıyorum babam, gizli gizli, Dük’ün kendi oğlu olmasını</i> <i class="calibre2">istiyor ve onları birbirine düşman eden politik gerekliliklerden</i> <i class="calibre2">nefret ediyordu</i></p>

  <p class="heading3">- Prenses Irulan'ın yazdığı "Babamın Evinde"</p>

  <p class="heading"><br class="calibre" /></p>

  <p class="heading">İhanet etmesi emredilen insanlarla ilk karşılaşması Dr. Kynes'ı sarstı. Efsaneleri, yalnızca kültürel kökenleri gösteren ilginç ipuçları olarak gören bir bilim adamı olduğu için kendisiyle gurur duyardı. Ama çocuk, antik kehanete o kadar uyuyordu ki... "Sorgulayan gözleri" ve tavrında "çekingen bir açıksözlülük" vardı.</p>

  <p class="heading">Tabii ki kehanet belli toleranslar bırakmıştı; Ana Tanrıça'nın Mesih'i yanında getirmesi ya da O'nu orada doğurması gibi. Yine de, kehanet ve kişiler arasında o garip benzerlik vardı.</p>

  <p class="heading">Öğlene doğru Arrakeen iniş alanının idari binasının dışında buluştular. Yakına konmuş rölantide duran işaretsiz bir ornitopter, uyuklayan bir böcek gibi hafifçe vızıldıyordu. Aracın yanında, çıplak kılıcı ve çevresindeki kalkanın belli belirsiz hava titreşimiyle bir Atreides muhafızı duruyordu.</p>

  <p class="heading">Kynes kalkanın oluşturduğu görüntüyle dalga geçerek düşündü: <i class="calibre2">Arrakis’in onlara bir sürprizi var!</i></p>

  <p class="heading">Gezegen-bilimci elini kaldırarak Fremen muhafızına geride kalmasını işaret etti. Binanın girişine, plastik kaplı kayanın içindeki karanlık deliğe doğru yürüdü. Ne kadar korunmasız şu dev bina, diye düşündü. Bir mağara bundan çok daha uygundur.</p>

  <p class="heading">Girişteki hareket dikkatini çekti. Cüppesini ve damıtıcı giysisinin sol omzunu düzeltmek için durdu.</p>

  <p class="heading">Giriş kapısı ardına kadar açıldı. Atreides muhafızları hızla çıktılar, hepsi ağır silahlıydı; düşük hızlı bayıltıcılar, kılıçlar ve kalkanlar. Onların arkasından uzun boylu, atmaca suratlı, teni ve saçları koyu renk bir adam geliyordu. Göğsünde Atreides sorgucu olan bir cüppe giymişti; ve giyiş tarzı, giysiye olan yabancılığını ele veriyordu. Cüppe, bir tarafından, damıtıcı giysinin bacaklarına dolanıyordu. Adımlara uygun, serbest bir salınım ritminden yoksundu.</p>

  <p class="heading">Adamın yanında, aynı koyu renk saçlara sahip ama daha yuvarlak yüzlü bir genç yürüyordu. Kynes'ın, on beş yaşında olduğunu bildiği genç, yaşına göre küçük görünüyordu. Ama sanki etrafta başkalarına görünmez olan şeyleri görüyor ve biliyormuş gibi, genç bedeninde bir emretme yeteneği ve dengeli bir özgüven taşıyordu. Ve babasıyla aynı tarz bir cüppe giymişti ama insana sanki her zaman bu tür kıyafetler giyiyor olduğunu düşündürten gündelik bir rahatlıkla..</p>

  <p class="heading"><i class="calibre2">"Mehdi başkalarının göremediği şeylerin farkında olacak, "</i> diye devam ediyordu kehanet.</p>

  <p class="heading">Kynes, başını iki yana sallayarak kendi kendine şöyle dedi: <i class="calibre2">Onlar yalnızca insan.</i></p>

  <p class="heading">İkisiyle birlikte, onlar gibi çöl için giyinmiş, Kynes'ın tanıdığı başka bir adam geldi: Gurney Halleck. Kynes, Dük'e ve dukalık varisine nasıl <i class="calibre2">davranacağı</i> üzerine ona bir brifing veren Halleck'e karşı duyduğu kızgınlığı bastırmak için derin bir nefes aldı.</p>

  <p class="heading"><i class="calibre2">"Dük’e, 'Efendim' ya da 'Efendimiz' diyebilirsin. 'Asildoğan' da doğrudur ama çoğunlukla daha resmi durumlara saklanır. Oğluna, 'genç Efendi' ya da 'Efendim,' diye hitap edilebilir. Dük, çok hoşgörülü bir adamdır ama laubaliliğe pek tahammülü yoktur."</i></p>

  <p class="heading">Ve Kynes grubun yaklaşmasını izlerken düşündü: <i class="calibre2">Çok yakında Arrakis’te kimin efendi olduğunu öğrenecekler. Gece yarılarına kadar şu Mentat tarafından sorguya çekilmemi emrederler, öyle mi? Benden onlara bahar madenciliği teftişinde rehberlik etmemi bekliyorlar, ha?</i></p>

  <p class="heading">Hawat'ın sorularının önemi Kynes'ın gözünden kaçmamıştı. İmparatorluk üslerini istiyorlardı. Ve üsleri Idaho'dan öğrendikleri açıktı.</p>

  <p class="heading"><i class="calibre2">Stilgar’a, Idaho’nun kafasını Dük’e göndermesini söyleyeceğim,</i> dedi Kynes kendi kendine.</p>

  <p class="heading">Dükalık grubu artık birkaç adım ötedeydi, çöl botlarının içindeki ayakları kumu çatır çutur eziyordu.</p>

  <p class="heading">Kynes eğilerek selam verdi. "Efendim, Dük."</p>

  <p class="heading">Leto, ornitopterin yanında tek başına duran adama yaklaşırken, onu incelemişti: uzun boylu, ince; bol cüppesi, damıtıcı giysisi ve kısa botlarıyla çöle uygun giyinmiş. Adamın kapüşonu arkaya atılmıştı; peçesi, uzun kumral saçlarını ve seyrek sakalını açıkta bırakarak bir taraftan sallanıyordu. Kalın kaşlarının altındaki gözleri dipsiz bucaksız bir mavinin içinde maviydi. Koyu renk boya artıkları göz çukurlarına bulaşmıştı.</p>

  <p class="heading">"Siz ekolojistsiniz," dedi Dük.</p>

  <p class="heading">"Biz burada eski ünvanı tercih ederiz, Efendim," dedi Kynes. "Gezegenbilimci."</p>

  <p class="heading">"Nasıl isterseniz," dedi Dük. Paul'e şöyle bir baktı. "Oğlum, bu Değişim Yargıcı, anlaşmazlık hakemi, biz bu toprakların üzerindeki gücü üstlenirken kurallara uyulup uyulmadığına bakmak için burada olan kişi." Gözucuyla Kynes'a baktı. "Ve bu da oğlum."</p>

  <p class="heading">"Efendim," dedi Kynes.</p>

  <p class="heading">"Fremen misiniz?" diye sordu Paul.</p>

  <p class="heading">Kynes gülümsedi. "Hem siyeçte hem de köyde kabul görürüm, genç Efendi. Ama ben Majesteleri'nin hizmetindeyim, imparatorluk Gezegenbilimcisi'yim."</p>

  <p class="heading">Adamın güçlü havasından etkilenen Paul başıyla onayladı. Halleck, Paul'e idari binanın yüksek bir penceresinden Kynes'ı göstermişti: "Fremen korumalarla birlikte duran adam... şu anda ornitoptere doğru ilerleyen."</p>

  <p class="heading">Paul Kynes'ı dürbünle kısaca incelerken düz, çizgi gibi olan ağzını ve geniş alnını fark etmişti. Halleck, Paul'ün kulağına şöyle demişti: "Garip bir tip. Kesin bir konuşma tarzı var; keskin, sınırları belirli, ustura gibi."</p>

  <p class="heading">Ve arkalarındaki Dük, "Bilimadamı tipi," demişti.</p>

  <p class="heading">Şimdi Paul, adamdan yalnızca birkaç adım ötede, sanki soylu kandanmış ve emretmek için doğmuş gibi görünen Kynes’ın gücünü, kişiliğinin etkisini algıladı.</p>

  <p class="heading">"Damıtıcı giysilerimiz ve bu cüppeler için, sanırım size teşekkür etmemiz gerekiyor," dedi Dük.</p>

  <p class="heading">"Umarım uymuştur, Efendim," dedi Kynes. "Giysiler Fremen yapımı ve adamınız Halleck'in verdiği ölçülere olabildiğince yakın."</p>

  <p class="heading">"Bu giysileri giymediğimiz sürece bizi çöle götüremeyeceğinizi söylemeniz beni kaygılandırdı," dedi Dük. "Bol miktarda su taşıyabiliriz. Dışarıda uzun süre kalmayı planlamıyoruz ve hava korumamız olacak; şu anda başınızın üstünde gördüğünüz eskortlar. Büyük olasılıkla inmek zorunda kalmayacağız."</p>

  <p class="heading">Kynes gözlerini Dük'e dikti, su dolu bedeni gördü. Soğuk bir sesle konuştu:" Arrakis'te asla olasılıklardan bahsedemezsin. Yalnızca olanaklardan söz edersin."</p>

  <p class="heading">Halleck kaskatı kesildi. "Dük'e, Efendim ya da Efendimiz diye hitap edilmeli!"</p>

  <p class="heading">Leto, durması için Halleck'e aralarındaki özel el işaretini yaptı: "Bizim adetlerimiz burada yeni, Gurney. Tolerans göstermeliyiz."</p>

  <p class="heading">"Nasıl isterseniz, Efendimiz."</p>

  <p class="heading">"Size borçluyuz, Dr. Kynes," dedi Leto. "Bu giysiler ve bizim rahatımızla ilgilenmeniz unutulmayacaktır."</p>

  <p class="heading">Paul birden aklına gelen, O.K. İncili'nden bir cümleyi söyledi: " 'Hediye, bahşedenin lütfudur.'"</p>

  <p class="heading">Sözcükler sessiz havada çın çın çınladı. Kynes'in idari binanın gölgesinde bıraktığı Fremen korumalar diz çökmüş dinlenirken sıçrayıp kalktılar ve heyecanla mırıldandılar. Bir tanesi haykırdı: "Lisan-ül-Gayb!"</p>

  <p class="heading">Kynes hızla döndü, eliyle "kesin şunu" der gibi sert bir işaret yaptı ve muhafızları uzaklaştırdı. Muhafızlar aralarında söylenerek gerilediler ve binanın çevresine dağıldılar. "Çok ilginç," dedi Leto.</p>

  <p class="heading">Kynes, Dük'le Paul'e sert bir bakış fırlatarak konuştu: "Buradaki çöl yerlilerinin çoğunun bir yığın batıl inancı var. Onlara aldırmayın. Hiçbir kötü niyetleri yok." Ancak efsanenin söylediklerini düşündü: <i class="calibre2">"Sizi, Kutsal Sözlerle karşılayacaklar ve hediyeleriniz bir lütuf olacak. "</i></p>

  <p class="heading">Leto'nun, Kynes hakkındaki, kısmen Hawat'ın (tedbirli ve şüphe dolu) kısa, sözlü raporuna dayanan değerlendirmesi, birdenbire şekillendi: bu adam <i class="calibre2">Fremendi.</i> Kynes, Fremen korumalarla gelmişti, bu da açıkça Fremenlerin şehirlere girmek için elde ettikleri yeni özgürlüklerini sınadıkları anlamına gelebilirdi; ama bir şeref kıtası gibi görünüyorlardı. Ve tavırlarından anlaşıldığı kadarıyla, Kynes, gururlu ve özgürlüğüne düşkün bir adamdı, dilini ve tavrını yalnızca kendi şüpheleri kontrol ediyordu. Paul'ün sorusu dolaysız ve yerindeydi.</p>

  <p class="heading">Kynes, bir yerli olmuştu.</p>

  <p class="heading">"Gitmemiz gerekmiyor mu, Efendimiz?" diye sordu Halleck.</p>

  <p class="heading">Dük başıyla onayladı. "Kendi topterimi kullanacağım. Kynes, yol göstermek için önde benimle oturabilir. Sen ve Paul arka koltuklara geçin."</p>

  <p class="heading">"Bir saniye lütfen," dedi Kynes. "İzninizle, Efendimiz, giysilerinizin güvenliğini kontrol etmeliyim."</p>

  <p class="heading">Dük konuşmaya başladı ama Kynes baskın çıktı: "Sizinkiler kadar kendi canımı da düşünüyorum... Efendim. Siz ikiniz benim korumam altındayken başınıza bir şey gelirse, kimin boğazının kesileceğinin çok iyi farkındayım."</p>

  <p class="heading">Dük kaşlarını çatarak düşündü: <i class="calibre2">Ne kadar hassas bir an bu! Eğer reddedersem, bu onu gücendirebilir. Ve bu adamın benim için paha biçilmez bir değeri olabilir Yine de... onun hakkında bu kadar az şey bilirken, kalkanımın içine girmesine, bana dokunmasına izin vermek.</i></p>

  <p class="heading"><i class="calibre2">Zor</i> bir kararın kovaladığı düşünceler kafasının içinde dolanıyordu. "Kendimizi sizin ellerinize bırakıyoruz," dedi Dük. Cüppesini açarak öne doğru bir adım atti. Halleck'in, tetikte ve harekete hazır bir şekilde parmak uçlarında yükseldiğini ama olduğu yerde kaldığını gördü. "Ve, eğer lütfederseniz," dedi Dük, "onunla bu kadar içli dışlı yaşayan birisinin giysiyle ilgili açıklamalarını takdirle karşılarım"</p>

  <p class="heading">"Tabii ki," dedi Kynes. Cüppenin altından omuz contalarına dokundu, giysiyi incelerken bir yandan da konuşuyordu. "Damıtıcı giysi, temel olarak bir mikro-sandviç, yüksek verimli bir filtre ve ısı alışveriş sistemidir." Omuz contalarını ayarladı. "Deri temas tabakası geçirgendir. Ter bunun içinden geçerek bedeni serinletir... normale yakın bir buharlaşma işlemi. Bundan sonraki iki tabaka..." Kynes göğüs ayarını sıktı, "...ısı alışveriş filamanları ve tuz yoğuşturucularını içerir. Tuz yeniden kullanılır hale getirilir."</p>

  <p class="heading">Kendisine yapılan işaret üzerine Dük kollarını kaldırarak:</p>

  <p class="heading">"Çok ilginç," dedi.</p>

  <p class="heading">"Derin nefes alın," dedi Kynes.</p>

  <p class="heading">Dük onun dediğini yaptı.</p>

  <p class="heading">Kynes koltukaltı contalarını inceledi ve birini ayarladı. "Bedenin hareketleri, özellikle nefes alıp verme," dedi, "ve bazı geçişmeli hareketler pompalama gücünü sağlar." Göğüs ayarını hafifçe gevşetti. "Yeniden kullanılır hale getirilen su, su ceplerine gelir ve suyu boynunuzdaki pensle sıkıştırılmış bu borunun içinden çekersiniz."</p>

  <p class="heading">Dük, borunun ucuna bakmak için çenesini aşağıya eğdi. "Verimli ve kullanışlı," dedi, "iyi mühendislik."</p>

  <p class="heading">Kynes diz çöktü, bacak contalarını inceledi, "idrar ve dışkı, uyluk yastıklarının içinde işleme tabi tutulur," dedi ve ayağa kalktı. Boyun bağlantısına dokundu, oradaki bölmeli bir kapakçığı kaldırdı. "Açık çölde, bu filtreyi yüzünüze; bu boruyu da, sıkıca oturmasını sağlamak için bu tıkaçlarla birlikte burun deliklerinize takın. Nefesinizi ağız filtresinden alın, burun borusu yoluyla verin. Aksamadan çalışan bir Fremen giysisiyle, Büyük Erg'te mahsur kalsanız bile günde en fazla bir yüksük dolusu nem kaybedersiniz."</p>

  <p class="heading">"Günde bir yüksük dolusu," dedi Dük. Kynes, giysinin alın yastığına parmağıyla dokundu: "Bu birazcık sürtünebilir. Eğer tahriş ederse lütfen söyleyin. Bu parçayı biraz daha sıkabilirim."</p>

  <p class="heading">"Teşekkür ederim," dedi Dük. Kynes geri çekilirken, Dük omuzlarını giysinin içinde hareket ettirdi ve şimdi daha rahat olduğunu fark etti; daha sıkı ve daha az tahriş edici.</p>

  <p class="heading">Kynes Paul'e döndü. "Şimdi de sana bir bakalım, delikanlı."</p>

  <p class="heading"><i class="calibre2">İyi bir adam ama bize uygun bir şekilde nasıl hitap edeceğini öğrenmesi gerekecek,</i> diye düşündü Dük.</p>

  <p class="heading">Kynes giysiyi kontrol ederken, Paul hareket etmeden durdu. Kırışık, kaygan yüzeyli giysiyi giymek garip bir his uyandırmıştı. Ön bilincinde, daha önce hiç damıtıcı giysi giymediğine dair mutlak bir bilgi vardı. Yine de, Gurney'in acemi rehberliğinde yapışkan bağları ayarlamak için yaptığı her hareket ona doğal ve içgüdüsel görünmüştü. Nefes alıp verme hareketinden maksimum pompalama hareketini elde etmek için giysinin göğüs kısmını sıktığında, ne yaptığını ve niçin yaptığını biliyordu. Boyun ve alın bağlarını sıkı bir şekilde ayarladığında, bunun derisinin sürtünerek kabarmasını önlemek için yapıldığını biliyordu.</p>

  <p class="heading">Kynes doğruldu, şaşkın bir ifadeyle geriye çekildi. "Daha önce damıtıcı giysi giydin mi?" diye sordu,</p>

  <p class="heading">"İlk kez giyiyorum."</p>

  <p class="heading">"Peki senin için birisi mi ayarladı?"</p>

  <p class="heading">"Hayır."</p>

  <p class="heading">"Paçalarını çöl botlarının içine sokmuşsun. Böyle yapmanı kim söyledi?"</p>

  <p class="heading">"Bu... doğruymuş gibi geldi."</p>

  <p class="heading">"Kesinlikle öyle."</p>

  <p class="heading">Ve Kynes yanaklarını ovuştururken efsaneyi düşündü <i class="calibre2">"Adetlerinizi bilecek, sanki onlarla doğmuş gibi."</i></p>

  <p class="heading"><i class="calibre2">"Zaman</i> kaybediyoruz," dedi Dük. Bekleyen topteri işaret etti, muhafızın selamını başıyla alarak önden gitti. Toptere tırmandı, emniyet kemerini bağladı, kumandaları ve aletleri kontrol etti. Diğerleri tırmanırken araç gıcırdadı.</p>

  <p class="heading">Kynes emniyet kemerini bağladı, hava taşıtının rahatlığı dikkatini çekti; yumuşak, lüks, gri-yeşil döşemeler, pırıl pırıl aletler, kapılar kapanıp vantilatörler hızla dönmeye başladığında ciğerlerine dolan süzülmüş ve temiz havanın yarattığı his.</p>

  <p class="heading"><i class="calibre2">Ne kadar yumuşak'</i> diye düşündü.</p>

  <p class="heading">"Güvenlik tamam, Efendimiz," dedi Halleck. Leto kanatlara güç verdi, inip kalktıklarını hissetti; bir kez, iki kez. On metre içinde uçmaya başladılar, kanat çırpma hızı arttı ve arkadaki jet motorları onları yukarı doğru iterek, ıslık sesi çıkaran dik bir tırmanışa geçirdi.</p>

  <p class="heading">"Kalkan Duvarı'nın üzerinden güneydoğuya," dedi Kynes. Orası, kum ustanıza donanımını götürmesini söylediğim yer."</p>

  <p class="heading">"Tamam."</p>

  <p class="heading">Dük hava korumasının içine doğru yan yattı; diğer gemiler, güneydoğuya yönelirken koruma pozisyonlarını aldılar.</p>

  <p class="heading">"Bu damıtıcı giysilerin tasarımı ve imalatı, yüksek düzeyde ustalık ve bilginin göstergesi," dedi Dük.</p>

  <p class="heading">"Bir gün size bir siyeç fabrikasını gezdirebilirim," dedi Kynes.</p>

  <p class="heading">"İlgimi çekecektir," dedi Dük. "Giysiler bazı garnizon kentlerinde de imal ediliyormuş."</p>

  <p class="heading">"Kötü kopyalar," dedi Kynes. "Derisinin değerini bilen her Dune işçisi, Fremen giysisi giyer."</p>

  <p class="heading">"Ve su kaybını günde bir yüksük dolusunda tutar, öyle mi?"</p>

  <p class="heading">"Uygun olarak ayarlanmışsa, alın örtüsü sıkıysa ve bütün contalar yerli yerindeyse, başlıca su kaybı avuç içlerinden olur," dedi Kynes. "Eller önemli bir iş için kullanılmıyorsa, giysinin eldivenleri giyilebilir; ama çoğu Fremen, açık çölde ellerini katran ruhu çalısının yapraklarının suyuyla ovar. Bu, terlemeyi engeller."</p>

  <p class="heading">Dük, aşağıya, Kalkan Duvarı'nın kırık topraklarının soluna bir göz attı; biçimsiz kayalardan oluşan yarlar, çatlakların oluşturduğu çapraz siyah çizgilerle birbirinden ayrılan sarı-kahverengi yamalar. Sanki birisi bu toprağı uzaydan düşürmüş ve parçalandığı yerde bırakmıştı.</p>

  <p class="heading">Güneye açılan bir kanyondan yayılmış gri kumların belirgin bir şekilde sınırladığı sığ bir havzayı geçtiler. Kumdan parmaklar, havzanın içinde son buluyordu: koyu renk kayalardan belirgin bir şekilde ayrılmış kuru bir delta.</p>

  <p class="heading">Kynes arkasına yaslanarak damıtıcı giysilerin üstünden dokunmuş olduğu su dolu bedenleri düşündü. Cüppelerinin üstüne, kalkan kemerlerini takmışlar; belde düşük hızlı bayıltıcılar; boyunlarının çevresindeki kablolarda, madeni para büyüklüğünde acil durum vericileri. Hem Dük hem de oğlu bileklerindeki kınlarda hançer taşıyorlardı ve bu kınlar yıpranmış görünüyordu. Bu insanların Kynes'ta bıraktığı etki, korunmasızlık ile silahlanmış gücün tuhaf bir bileşimiydi Onlarda Harkonnenlerden tamamen farklı bir denge vardı.</p>

  <p class="heading">"İmparator'a buradaki yönetim değişikliği konusunda rapor verirken, kurallara uyduğumuzu mu söyleyeceksiniz?" diye sordu Leto. Kynes'a şöyle bir baktı sonra yeniden gittikleri yöne döndü</p>

  <p class="heading">"Harkonnenler gitti, siz geldiniz," dedi Kynes.</p>

  <p class="heading">"Ve her şey olması gerektiği gibi mi?" diye sordu Leto.</p>

  <p class="heading">Anlık bir gerilim Kynes'ın çenesindeki bir kasın kasılmasıyla kendini gösterdi. "Gezegen-bilimci ve Değişim Yargıcı olarak ben, doğrudan İmparatorluk'un emrindeyim... Efendim"</p>

  <p class="heading">Dük sıkıntılı bir ifadeyle gülümsedi. "Ama ikimiz de, gerçekleri biliyoruz."</p>

  <p class="heading">"Majesteleri'nin çalışmamı desteklediğim hatırlatırım."</p>

  <p class="heading">"Gerçekten mi? Nedir çalışmanız?"</p>

  <p class="heading">Kısa süren sessizlikte Paul şöyle düşündü: <i class="calibre2">Kynes'ı çok fazla zorluyor.</i> Paul gözucuyla Halleck'e baktı ama ozan-savaşçı gözlerini çorak topraklara dikmişti.</p>

  <p class="heading">Kynes resmi bir tavırla konuştu: "Tabii, benim gezegen-bilimci olarak görevlerimi kastediyorsunuz."</p>

  <p class="heading">"Tabii ki."</p>

  <p class="heading">"Çoğunlukla kuru toprak biyolojisi ve botaniği... bazı jeolojik çalışmalar: çekirdek sondajı ve deneyi. Bütün bir gezegenin olanaklarını asla tam olarak tüketemezsin."</p>

  <p class="heading">"Bahar araştırması da yapıyor musunuz?"</p>

  <p class="heading">Kynes döndü ve Paul adamın yanağının sert hatlarını fark etti. "Garip bir soru, Efendim."</p>

  <p class="heading">"Şunu aklınızda tutun, Kynes; artık toprak benim idaremde. Yöntemlerim Harkonnenlerinkinden farklıdır. Bahar incelemesi yapmanızı umursamam, keşfettiklerinizi paylaştığım sürece." Gezegenbilimciye şöyle bir baktı. "Harkonnenler bahar araştırmasını önlemeye çalışıyorlardı, öyle değil mi?"</p>

  <p class="heading">Kynes yanıt vermeden gözlerini dikti.</p>

  <p class="heading">"Açık konuşabilirsin," dedi Dük, "postunu kaybetme korkusu olmadan."</p>

  <p class="heading">"İmparatorluk Sarayı gerçekten çok uzaklarda," diye mırıldandı Kynes. Ve şöyle düşündü: <i class="calibre2">Bu suyu korunmasız istilacı ne umuyor? Onunla işbirliği yapacak kadar aptal olduğumu mu sanıyor?</i></p>

  <p class="heading">Dük, dikkatini rotadan ayırmadan güldü. "Sesinizde hırçın bir ton seziyorum, bayım. Ehlileştirilmiş katiller çetemizle girdik buraya, değil mi? Ve bizim Harkonnenlerden farklı olduğumuzu hemen anlamanızı bekliyoruz, öyle değil mi?"</p>

  <p class="heading">"Siyeçlere ve köylere dağıttığınız propagandayı gördüm," dedi Kynes."‘İyi Dük'ü sevin!' Birlikleriniz..."</p>

  <p class="heading">"Yeter!" diye çıkıştı Halleck. Dikkatini pencereden ayırıp öne doğru eğildi.</p>

  <p class="heading">Paul elini Halleck'in koluna koydu.</p>

  <p class="heading">"Gurney!" dedi Dük. Bir an arkaya baktı. "Bu adam uzun zamandır Harkonnenlerin komutası altında."</p>

  <p class="heading">Halleck geriye yaslandı. "Ha evet."</p>

  <p class="heading">"Adamınız Hawat cin gibi," dedi Kynes, "ama amacı yeterince açık."</p>

  <p class="heading">"Peki şu üsleri bize açacak mısınız?" diye sordu Dük.</p>

  <p class="heading">Kynes terslenerek konuştu: "Onlar Majesteleri'nin mülkü."</p>

  <p class="heading">"Kullanılmıyorlar."</p>

  <p class="heading">"Kullanılabilirler."</p>

  <p class="heading">"Majesteleri de aynı fikirde mi?"</p>

  <p class="heading">Kynes, Dük'e sert bir bakış firlatü. "Eğer yöneticileri bahar için eşelenmekten kafalarını kaldırabilselerdi, Arrakis bir Cennet olabilirdi!"</p>

  <p class="heading"><i class="calibre2">Sorumu yanıtlamadı,</i> diye düşündü Dük. Ve şöyle dedi: "Bir gezegen para olmadan nasıl bir Cennet haline gelir?"</p>

  <p class="heading">"Para nedir..." diye sordu Kynes, "ihtiyacın olan hizmetleri satın alamıyorsa?"</p>

  <p class="heading"><i class="calibre2">Hah, şöyle!</i> diye düşündü Dük. Ve şöyle dedi: "Bunu başka bir zaman tartışırız. Şu anda sanırım Kalkan Duvarı'nın sınırına geliyoruz. Aynı rotayı mı izleyeyim?"</p>

  <p class="heading">"Aynı rota," diye mırıldandı Kynes.</p>

  <p class="heading">Paul penceresinden dışarı baktı. Altlarındaki kırık topraklar, çorak bir kaya düzlüğüne ve bıçak sırtı gibi bir çıkıntıya doğru alt alta üst üste yuvarlanan katlar halinde düşmeye başlamıştı. Çıkıntının ötesinde, kumulların tırnak şeklindeki hilalleri ufka doğru ilerliyordu ve bu mesafede, yer yer, kum olmadığı belli olan donuk, koyu renkli lekeler vardı. Kaya çıkıntıları belki de. Paul, sıcaktan bulanan havada emin olamıyordu.</p>

  <p class="heading">"Aşağıda hiç bitki var mı?" diye sordu Paul.</p>

  <p class="heading">"Biraz," dedi Kynes. "Bu enlemin yaşam aralığında çoğunlukla küçük su hırsızları dediğimiz bitkiler vardır. Bunlar, nem için birbirlerine saldırmaya ve çiyin zerresini kapmaya adapte olmuştur. Çölün bazı kısımları yaşamla doludur. Ama hepsi, bu insafsız koşullar altında nasıl sağ kalacaklarını öğrenmiştir. Eğer <i class="calibre2">sen</i> de aşağıda mahsur kalırsan, o yaşamı taklit edersin ya da ölürsün."</p>

  <p class="heading">"Birbirinden su çalmak mı demek istiyorsunuz?" diye sordu Paul. Bu fikir onu sarsmıştı ve sesi duygularını ele verdi.</p>

  <p class="heading">"Bu yapılır," dedi Kynes, "ama tam olarak benim söylediğim anlamda değil. Görüyorsun, benim iklimim suya karşı özel bir tavır gerektiriyor. Her zaman suyun bilincindesin. Nem içeren hiçbir şeyi israf etmezsin."</p>

  <p class="heading">Ve Dük şöyle düşündü: <i class="calibre2">"...benim iklimim'"</i></p>

  <p class="heading">"İki derece daha güneye dönün, Efendim," dedi Kynes. "Batıdan gelen bir fırtına var."</p>

  <p class="heading">Dük başıyla onayladı. Orada, bej rengi tozun dalga dalga kabardığını görmüştü. Topteri yana yatırdığında, kendisini izlemek üzere dönen eskortların kanatlarının, tozda kırılan ışığı nasıl beyazımsı turuncu bir renkle yansıttığını fark etti.</p>

  <p class="heading">"Bu bizi fırtınanın sınırından uzaklaştırır," dedi Kynes.</p>

  <p class="heading">"Bu kum, içine doğru uçarsan, tehlikeli olmalı," dedi Paul. "Gerçekten en güçlü metalleri bile keser mi?"</p>

  <p class="heading">"Bu yükseklikte kum değil toz olur," dedi Kynes. "Tehlike görüşün kaybolması, türbülans ve hava girişinin tıkanmasıdır."</p>

  <p class="heading">"Bugün gerçek bir bahar madenciliği görecek miyiz?" diye sordu Paul.</p>

  <p class="heading">"Çok büyük olasılıkla," dedi Kynes.</p>

  <p class="heading">Paul geriye yaslandı. Annesinin kişiyi "çözümleme" diye adlandırdığı şeyi yapmak için soruları ve yüksek bilinci kullanmıştı. Artık Kynes'ı tanımıştı; ses tonu, yüzün ve jestlerin her ayrıntısı. Adamın cüppesinin sol yenindeki doğal olmayan bir kıvrılma, bir kol kınının içindeki bıçağı belirtiyordu. Beli acayip bir şekilde şişkindi. Çöl adamlarının, içine küçük ihtiyaçlarını koydukları bir kuşak sardıkları söyleniyordu. Belki de şişkinlik böyle bir kuşaktan kaynaklanıyordu, gizlenmiş bir kalkan kemerinden olmadığı kesindi. Tavşan şeklinde oyulmuş bakır bir iğne, Kynes'ın cüppesinin boynuna tutturulmuştu. Benzer şekilli daha küçük başka bir iğne, arkaya omuzlarının üzerine atılmış kapüşonunun ucuna asılmıştı.</p>

  <p class="heading">Paul'ün yanındaki koltukta oturan Halleck döndü, arkadaki bölmeye uzandı ve balisetini çıkardı. Halleck aleti akort ederken Kynes çevresine bakındı, sonra dikkatim gittikleri yöne çevirdi.</p>

  <p class="heading">"Ne dinlemek istersiniz, genç Efendi?" diye sordu Halleck.</p>

  <p class="heading">"Sen seç, Gurney," dedi Paul.</p>

  <p class="heading">Halleck kulağını diyaframa yaklaştırdı, bir tele vurdu ve yumuşak bir sesle söylemeye başladı:</p>

  <p class="heading">"Babalarımız çölde kutsal yemeği yedi,</p>

  <p class="heading">Hortumların geldiği o yanan yerlerde.</p>

  <p class="heading">Tanrım, koru bizi o korkunç diyardan!</p>

  <p class="heading">Koru bizi... ahhhh, koru bizi</p>

  <p class="heading">Kuru ve susuz diyardan."</p>

  <p class="heading">Kynes Dük'e şöyle bir baktı: <i class="calibre2">"Gerçekleri</i> eğlenceli bir kadroyla yolculuk ediyorsunuz, Efendim. Bütün adamlarınızın bu tür yetenekleri var mıdır?"</p>

  <p class="heading">"Gurney mi?" Dük güldü. "Gurney türünün tek örneğidir. Yanımda olmasını gözleri için istiyorum. Gözünden pek bir şey kaçmaz."</p>

  <p class="heading">Gezegen-bilimci kaşlarını çattı.</p>

  <p class="heading">Halleck, ezginin tek bir vuruşunu kaçırmadan araya girdi:</p>

  <p class="heading">"Çünkü ben çölde bir baykuş gibiyim!</p>

  <p class="heading">Ahhh! Çölde bir baykuş gibiy-yim!"</p>

  <p class="heading">Dük elini uzattı, gösterge panosundan çıkardığı bir mikrofonu açarak konuştu: "Liderden Eskort Gemma'ya. Saat dokuz yönünde, Sektör B'de uçan cisim. Kimliğini belirlediniz mi?</p>

  <p class="heading">"Sadece bir kuş," dedi Kynes ve ekledi, "gözleriniz çok keskin."</p>

  <p class="heading">Panodaki hoparlör çıtırdadı: "Escort Gemma. Cisim tam büyütme altında incelendi. Büyük bir kuş."</p>

  <p class="heading">Paul, belirtilen yöne baktı, uzaktaki küçük beneği gördü: arada bir hareket eden bir nokta. Ve babasının ne kadar gergin olduğunu fark etti. Bütün duyuları tetikteydi.</p>

  <p class="heading">"Çölün bu kadar içinde bu büyüklükte kuşlar olduğunu bilmiyordum," dedi Dük.</p>

  <p class="heading">"Bu büyük olasılıkla bir kartal," dedi Kynes. "Birçok canlı buraya adapte oldu."</p>

  <p class="heading">Ornitopter boş bir kaya alanının üzerinden geçti. Paul iki bin metre yükseklikten aşağıya baktı, kendi gemilerinin ve eskortların kırışık gölgesini gördü. Aşağıdaki toprak düz görünüyordu ama gölgelerin kırışıkları aksini söylüyordu.</p>

  <p class="heading">"Hiç çölden yürüyerek çıkabilen oldu mu?" diye sordu Dük.</p>

  <p class="heading">Halleck'in müziği kesildi. Yanıtı kaçırmamak için öne doğru eğildi.</p>

  <p class="heading">"Çölün derinliklerinden değil," dedi Kynes. "Birkaç kez ikinci bölgeden yürüyerek çıkanlar oldu. Solucanların çok nadiren gittiği kayalık bölgeler arasında mekik dokuyarak sağ kaldılar."</p>

  <p class="heading">Kynes'ın sesinin tınısı Paul'ün dikkatini çekti. Duyularının eğitildikleri şekilde uyarılmaya başladığını hissetti.</p>

  <p class="heading">"Ha, solucanlar," dedi Dük. "Bir ara bir tane görmeliyim."</p>

  <p class="heading">"Bugün görebilirsiniz," dedi Kynes. "Baharın olduğu her yerde solucanlar vardır."</p>

  <p class="heading">"Her zaman mı?" diye sordu Halleck.</p>

  <p class="heading">"Her zaman."</p>

  <p class="heading">"Solucanla bahar arasında bir ilişki var mı? diye sordu Dük.</p>

  <p class="heading">Kynes döndü; ve Paul, onun konuşurken dudaklarını büzdüğünü gördü.</p>

  <p class="heading">"Bahar <i class="calibre2">kumlarını</i> savunuyorlar. Her solucanın bir... bölgesi var. Bahara gelince... kimbilir? İncelediğimiz solucan örnekleri, içlerinde karmaşık kimyasal değişimler olduğundan şüphelenmemize neden oldu. Kanallarında hidroklorik asit izine, başka yerlerinde ise daha karmaşık asit biçimlerine rastladık. Size, bu konu üzerine yazdıklarımı veririm."</p>

  <p class="heading">"Ve bir kalkanla korunmak mümkün değil, öyle mi?"</p>

  <p class="heading">"Kalkanlar!" diye alaycı bir tavırla güldü Kynes. "Bir solucan bölgesi içinde bir kalkanı çalıştır da eceline davetiye çıkar. Solucanlar, bölgelerinin sınırlarını umursamazlar, bir kalkana saldırmak için çok uzaklardan gelirler. Kalkan giymiş hiçbir adam, şimdiye kadar böyle bir saldırıdan kurtulamadı."</p>

  <p class="heading">"Peki, solucanlar nasıl öldürülüyor?"</p>

  <p class="heading">"Her bir halkaya ayrı ayrı yüksek voltajlı elektrik şoku uygulamak, bir solucanı bütün olarak öldürüp saklamanın bilinen tek yolu," dedi Kynes. "Patlayıcılarla bayıltıp parçalara ayrılabilirler; ama her halkanın kendi canı var. Atom silahları dışında, büyük bir solucanı bütün olarak parçalamaya yetecek güçte bir patlayıcı bilmiyorum. İnanılmaz dayanıklıdırlar."</p>

  <p class="heading">"Neden onları yok etmek için hiçbir çaba harcanmıyor?" diye sordu Paul.</p>

  <p class="heading">"Çok pahalı," dedi Kynes. "Kontrol edilecek çok alan var."</p>

  <p class="heading">Paul köşesinde arkasına yaslandı. Doğru algısı ve ses tonundaki değişimlere dair bilinci, ona, Kynes'ın yalan söylediği ve yarı doğrulardan bahsettiğini gösteriyordu. Ve şöyle düşündü: <i class="calibre2">Eğer baharla solucanlar arasında bir ilişki varsa,</i> <i class="calibre2">solucanları öldürmek baharı yok eder.</i></p>

  <p class="heading">"Yakında hiç kimse çölden yürüyerek çıkmak zorunda kalmayacak," dedi Dük. "Boynumuzdaki şu küçük vericileri çalıştırdık mı, kurtarma ekibi yola koyulur. Çok geçmeden bütün işçilerimiz bundan takıyor olacak. Özel bir kurtarma hizmeti kuruyoruz."</p>

  <p class="heading">"Pek övgüye değer," dedi Kynes.</p>

  <p class="heading">"Ses tonunuz buna katılmadığınızı söylüyor," dedi Dük.</p>

  <p class="heading">"Katılmak mı? Tabii ki katılıyorum ama çok kullanışlı olmayacak. Kum fırtınalarından yayılan statik elektrik birçok sinyali maskeler. Vericiler devre dışı kalır. Burada daha önce de denendiler, biliyorsunuz. Arrakis donanım konusunda zorluk çıkarır. Ve bir solucan peşindeyse, çok vaktin olmaz. Çoğu zaman, on beş ya da yirmi dakikadan fazla zamanın olmaz."</p>

  <p class="heading">"Ne öneriyorsunuz?" diye sordu Dük.</p>

  <p class="heading">"Öneride bulunmamı mı istiyorsunuz?"</p>

  <p class="heading">"Gezegen-bilimci olarak, evet."</p>

  <p class="heading">"Önerime uyacak mısınız?"</p>

  <p class="heading">"Eğer mantıklı bulursam."</p>

  <p class="heading">"Pekala, Efendim. Asla yalnız yolculuk etmeyin."</p>

  <p class="heading">Dük dikkatini kumandalardan uzaklaştırıp Kynes'a çevirdi. "Hepsi bu mu?"</p>

  <p class="heading">"Hepsi bu. Asla yalnız yolculuk etmeyin."</p>

  <p class="heading">"Ya bir fırtına yüzünden tek başına kalır ve aşağı inmeye zorlanırsan?" diye sordu Halleck. "Yapabileceğin herhangi bir şey yok mu?"</p>

  <p class="heading"><i class="calibre2">"Herhangi bir şey</i> çok geniş bir kavram," dedi Kynes.</p>

  <p class="heading"><i class="calibre2">"Siz</i> ne yapardınız?" diye sordu Paul.</p>

  <p class="heading">Kynes çocuğa sert bir bakış atıp dikkatini tekrar Dük'e yöneltti. "Damıtıcı giysimi sağlam tutmaya çalışırdım. Eğer solucan bölgelerinin dışında ya da kayalıktaysam, geminin yanında kalırdım. Eğer açık çöldeysem, olabildiğince hızlı bir şekilde gemiden uzaklaşırdım. Yaklaşık bin metre uzakta olmak yeterli olurdu. Sonra, cüppemin altına saklanırdım. Bir solucan gemiyi kapıp beni fark etmeyebilir."</p>

  <p class="heading">"Ya sonra?" diye sordu Halleck.</p>

  <p class="heading">Kynes omuz silkti. "Solucanın gitmesini beklerdim."</p>

  <p class="heading">"Hepsi bu mu?" diye sordu Paul.</p>

  <p class="heading">"Solucan gidince, yürüyerek kurtulmaya çalışılabilir," dedi Kynes. "Sessizce yürümeli, kum davullarıyla toz gelgit havzalarından uzak durmalı ve en yakın kayalık bölgeye yönelmelisin. Böyle birçok bölge var. Başarabilirsin."</p>

  <p class="heading">"Kum davulu mu?" diye sordu Halleck.</p>

  <p class="heading">"Bir tür kum sıkışması," dedi Kynes. "En hafif adım, kumun davul gibi ses çıkarmasına yol açar. Solucanlar buna daima gelir."</p>

  <p class="heading">"Toz gelgit havzası mı demiştiniz?" diye sordu Dük</p>

  <p class="heading">"Çöldeki belirli çöküntüler yüzyıllar boyunca tozla dolmuştur. Bazıları öylesine uçsuz bucaksızdır ki, bunlarda akıntılar ve gelgitler olur. Hepsi de içine adım atan tedbirsiz kişiyi yutar."</p>

  <p class="heading">Halleck arkasına yaslandı, tekrar baliseti çalmaya başladı. Hemen ardından şarkı söylemeye girişti:</p>

  <p class="heading">"Çölün vahşi hayvanları orada avlanırlar,</p>

  <p class="heading">Masumların geçmesini bekleyerek.</p>

  <p class="heading">Olsun istemiyorsan yalnız bir mezar taşın.</p>

  <p class="heading">Ahhh, kızdırma sakın çöl tanrılarını! Tehlikeleri…"</p>

  <p class="heading">Şarkıyı kesti, öne eğildi, "İlerde toz bulutu var. Efendimiz."</p>

  <p class="heading">"Görüyorum, Gurney."</p>

  <p class="heading">"İşte bunu arıyorduk," dedi Kynes.</p>

  <p class="heading">Paul ileriyi görebilmek için koltuğunda doğruldu, otuz kilometre ötede çöl yüzeyinin hemen üstünde savrulan sarı bir bulut gördü.</p>

  <p class="heading">"Fabrika tırtıllarınızdan biri," dedi Kynes. "Yüzeyde, bu da baharın üstünde demektir. Bu bulut, baharın merkezkaç kuvvetiyle ayrıştınlmasından sonra dışarı atılan kumdur. Buna benzeyen başka bir bulut yoktur."</p>

  <p class="heading">"Üstünde hava taşıtları var," dedi Dük.</p>

  <p class="heading">"İki... üç... dört gözcü görüyorum," dedi Kynes. "Solucan işareti gözlüyorlar."</p>

  <p class="heading">"Solucan işareti mi?" diye sordu Dük.</p>

  <p class="heading">"Tırtıla doğru ilerleyen bir kum dalgası. Yüzeyde sismik sondaları da olacak. Solucanlar, bazen dalga görünmeyecek kadar derinden giderler." Kynes bakışlarını gökyüzünde gezdirdi. "Etrafta bir kaptıkaçtı kanat olmalıydı; ama görmüyorum"</p>

  <p class="heading">"Solucanlar her zaman gelirler, öyle mi?" diye sordu Halleck.</p>

  <p class="heading">"Her zaman"</p>

  <p class="heading">Paul öne eğilip Kynes'ın omzuna dokundu. "Her bir solucanın gözlediği alan ne büyüklüktedir?"</p>

  <p class="heading">Kynes kaşlarını çattı. Çocuk, yetişkin soruları sormayı sürdürüyordu.</p>

  <p class="heading">"Bu solucanın büyüklüğüne bağlı."</p>

  <p class="heading">"Değişim aralığı nedir?" diye sordu Dük.</p>

  <p class="heading">"Büyük olanlar üç veya dört yüz kilometrekareyi kontrol edebilir. Küçükleri..." Dük jet frenlerine basınca Kynes sustu Kuyruktaki motorlar sessizliğe gömülürken geminin kıç tarafı kalktı. Kısa durumdaki kanatlar uzadı, havayı itti. Dük aracı yan yatırıp yumuşak bir şekilde kanat çırpmasını sağladığında, araç tam bir topter haline geldi. Sol eliyle doğuyu, fabrika tırtılın ötesini gösterdi.</p>

  <p class="heading">"Bu solucan işareti mi?</p>

  <p class="heading">Kynes uzaktaki noktaya bakmak için Dük'e doğru eğildi.</p>

  <p class="heading">Paul ve Halleck aynı yöne bakmak için birbirlerine yaklaştılar; ve Paul, ani manevraya ayak uyduramayıp dümdüz giden eskortlarının, şimdi geri dönmekte olduğunu fark etti. Fabrika tırtıl, hala üç kilometre kadar uzakta önlerinde duruyordu.</p>

  <p class="heading">Dük'ün gösterdiği yerde, hilal şeklindeki kumulların bıraktığı izler, ufka doğru gölgeli dalgacıklar yayıyordu ve onların arasından ufka doğru uzanan düz bir çizgi, hareketli bir dağ, bir kum tepesi geliyordu. Bu, Paul'e suyun hemen altında yüzen büyük bir balığın, yüzeyi dalgalandırmasını hatırlattı.</p>

  <p class="heading">"Solucan," dedi Kynes. "Büyük bir solucan." Arkasına yaslanıp panodan mikrofonu kaptı, yeni bir frekans seçti. Kafalarının üstünde duran rulo şeklindeki grafiklere göz atarak konuştu: "Delta Ajax dokuzludaki tırtılı arıyorum. Solucan işareti uyarısı. Delta Ajax dokuzludaki tırtıl. Solucan işareti uyarısı. Cevap verin lütfen." Bekledi.</p>

  <p class="heading">Panodaki hoparlör statik çıtırtılar çıkardı, ardından bir ses duyuldu: "Delta Ajax dokuzluyu kim arıyor? Tamam"</p>

  <p class="heading">"Bu konuda oldukça sakin görünüyorlar," dedi Halleck.</p>

  <p class="heading">Kynes mikrofona konuştu: "Liste dışı uçuş... yaklaşık üç kilometre kuzeydoğunuzdayım. Solucan işareti rotanızla kesişiyor, tahmini temas yirmi beş dakika sonra."</p>

  <p class="heading">Hoparlörden başka bir ses gürledi. "Gözcü Kumanda konuşuyor. Gözlem onaylandı. Kesin temas için beklemede kalın."</p>

  <p class="heading">Bir duraksamanın ardından: "Temas yirmi altı dakika sonra, iyi bir tahmindi. Bu liste dışı uçuşta kim var? Tamam."</p>

  <p class="heading">Halleck kemerini açtı ve Kynes ile Dük'ün arasına doğru kafasını uzatti. "Bu her zaman kullanılan çalışma frekansı mı, Kynes?"</p>

  <p class="heading">"Evet, neden?"</p>

  <p class="heading">"Kim dinliyor olabilir?"</p>

  <p class="heading">"Yalnızca bu arazide çalışan ekipler. Bu, paraziti azaltıyor."</p>

  <p class="heading">Hoparlör tekrar çıtırdadı: "Delta Ajax dokuzlu konuşuyor. Bu gözlem için ödül krediyi kim alıyor? Tamam."</p>

  <p class="heading">Halleck gözucuyla Dük'e baktı.</p>

  <p class="heading">Kynes şöyle dedi: "İlk solucan uyarısını veren için bahar yüküyle orantılı bir ödül vardır. Bilmek istedikleri..."</p>

  <p class="heading">"Onlara solucanı ilk kimin görmüş olduğunu söyle," dedi Halleck</p>

  <p class="heading">Dük başıyla onayladı.</p>

  <p class="heading">Kynes bir an duraksadı, sonra mikrofonu kaldırdı: "Gözcü kredisi Dük Leto Atreides'in. Dük Leto Atreides. Tamam."</p>

  <p class="heading">Hoparlörden gelen ses düzdü ve statik bir çatlamayla kısmen bozulmuştu: "Anlaşıldı, teşekkürler."</p>

  <p class="heading">"Şimdi onlara ödülü aralarında paylaşmalarını söyle," diye emretti Halleck. "Bunun Dük'ün isteği olduğunu söyle."</p>

  <p class="heading">Kynes derin bir nefes alıp konuştu: "Dük'ün isteği ödülü ekibiniz arasında bölüştürmeniz. Anlaşıldı mı? Tamam"</p>

  <p class="heading">"Anlaşıldı, teşekkürler," dedi hoparlör.</p>

  <p class="heading">Dük şöyle dedi: "Gurney'in aynı zamanda halkla ilişkilerde de çok yetenekli olduğunu söylemeyi unuttum."</p>

  <p class="heading">Kynes kaşlarını şaşkınlıkla çatarak Halleck'e baktı.</p>

  <p class="heading">"Bu sayede adamlar Düklerinin onların güvenliğiyle ilgilendiğini bilirler," dedi Halleck. "Bu, hemen yayılacaktır. Kullandığımız, Harkonnen ajanlarının duyma olasılığının pek olmadığı bir arazi frekansı." Dışarıya, hava korumalarına baktı. "Ve biz oldukça güçlü bir kuvvetiz. Bu iyi bir risk."</p>

  <p class="heading">Dük gemiyi fabrika tırtıldan püsküren kum bulutuna doğru yan yatırdı. "Şimdi ne olacak?"</p>

  <p class="heading">"Yakınlarda bir yerde bir kaptıkaçtı kanat var," dedi Kynes. "Gelecek ve tırtılı kaldıracak."</p>

  <p class="heading">"Ya kaptıkaçtı kaza geçirirse?" diye sordu Halleck.</p>

  <p class="heading">"Biraz donanım kaybı <i class="calibre2">olur,"</i> dedi Kynes. "Tırtıla yaklaşın, Efendim, ilginizi çekecektir."</p>

  <p class="heading">Dük suratını astı, tırtılın üstündeki türbülanslı havaya yaklaşırlarken kumandalarla meşgul oldu.</p>

  <p class="heading">Paul aşağıya baktı, metal plastik karışımı canavarın altlarında hala kum fışkırttığını gördü. Çevresindeki kolların ucundaki çok sayıda geniş paletle, bejli mavili bir böcek gibi görünüyordu. Burnunu önündeki karanlık kumun içine sokmuş bir şekilde başaşağı duran dev bir huni gördü.</p>

  <p class="heading">"Rengine bakılırsa zengin bir bahar yatağı," dedi Kynes. "Son dakikaya kadar çalışmaya devam edecekler."</p>

  <p class="heading">Dük kanatlara daha fazla güç verdi, tırtılın üzerinde daireler çizerek alçalırken daha dik bir iniş için kanatları kaldırdı. Sağa sola bakınca, korumasının aynı yükseklikte</p>

  <p class="heading">kaldığını ve başının üzerinde daireler çizdiğini gördü.</p>

  <p class="heading">Paul, tırtılın borularından püsküren sarı bulutu inceledi; çöle, yaklaşan solucan izine baktı.</p>

  <p class="heading">"Kaptıkaçtıyı çağırdıklarını duymamız gerekmez miydi?" diye sordu Halleck.</p>

  <p class="heading">"Kanat çoğunlukla farklı bir frekanstadır," dedi Kynes.</p>

  <p class="heading">"Her tırtıl için iki kaptıkaçtıları olması gerekmez mi?" diye sordu Dük. "Donanınım maliyeti bir tarafa, aşağıda o makinenin üstünde yirmi altı adam olmalı."</p>

  <p class="heading">Kynes şöyle dedi: "Sizin yeterli..."</p>

  <p class="heading">Hoparlörde kızgın bir ses patlayınca sustu: "Kanadı gören oldu mu? Cevap vermiyor."</p>

  <p class="heading">Hoparlörden karmakarışık bir gürültü çıktı, aniden başka bir sinyalle üst üste binen ses boğuldu. Ardından bir sessizlik oldu ve ilk ses duyuldu: "Sırayla rapor verin! Tamam"</p>

  <p class="heading">"Gözcü Kumanda konuşuyor. Son gördüğümde, kanat oldukça yüksekteydi ve kuzeybatıya doğru daireler çiziyordu. Şimdi onu görmüyorum. Tamam"</p>

  <p class="heading">"Gözcü bir: olumsuz. Tamam."</p>

  <p class="heading">"Gözcü iki: olumsuz. Tamam."</p>

  <p class="heading">"Gözcü üç: olumsuz. Tamam."</p>

  <p class="heading">Sessizlik.</p>

  <p class="heading">Dük aşağıya baktı. Kendi gemisinin gölgesi tırtılın tam üstünden geçiyordu. "Yalnızca dört gözcü, doğru mu?"</p>

  <p class="heading">"Doğru," dedi Kynes.</p>

  <p class="heading">"Bizim yanımızda beş tane var," dedi Dük. "Bizim gemilerimiz daha büyük. Her birinde fazladan üç kişi taşıyabiliriz. Kendi gözcülerinin de ikişer tane taşıyabilmesi gerekiyor."</p>

  <p class="heading">Paul kafasında hesaplayarak: "Üç kişi açıkta kalıyor." dedi. "Neden her bir tırtıl için iki kaptıkaçtıları yok?" diye bağırdı Dük</p>

  <p class="heading">"Yeterli ekstra donanımınız yok," dedi Kynes. "Sahip olduklarımızı korumak için daha da iyi bir sebep!"</p>

  <p class="heading">"Şu kaptıkaçtı nereye gitmiş olabilir?" diye sordu Halleck.</p>

  <p class="heading">"Görüş dışında bir yerlerde inmeye zorlanmış olabilir," dedi, Kynes.</p>

  <p class="heading">Dük mikrofonu kaptı, başparmağı açma kapama düğmesinin üstündeyken duraksadı. "Bir kaptıkaçtıyı nasıl gözden kaybedebilirler?"</p>

  <p class="heading">"Dikkatleri solucan işaretlerini aramak için yerdeydi," dedi Kynes.</p>

  <p class="heading">Dük düğmeyi açtı ve mikrofona konuştu: "Dükünüz konuşuyor. Delta Ajax dokuzlu'nun ekibini almak için aşağıya geliyoruz. Bütün gözcülere uymaları emrediliyor. Gözcüler doğu tarafına inecekler. Biz batıyı alacağız! Tamam." Eğildi, kendi komuta frekansını ayarladı, kendi hava koruması için emirleri tekrarladı ve mikrofonu Kynes'a geri verdi.</p>

  <p class="heading">Kynes çalışma frekansına döndü ve hoparlörde bir ses patladı: "...neredeyse tam bir bahar yükü! Neredeyse tam yükü doldurmuştuk! Kahrolası bir solucan için bunu bırakamayız! Tamam"</p>

  <p class="heading">"Yerin dibine batsın bahar!" diye bağırdı Dük. Mikrofonu geri aldı ve konuştu: "Her zaman bahar elde edebiliriz. Gemilerimizde üç kişi dışında hepiniz için yer var. Çöp çekin ya da kimin gideceğine istediğiniz şekilde karar verin. Ama gidiyorsunuz ve bu bir emirdir!" Mikrofonu geri verirken Kynes'ın ellerine çarptı. Kynes incinen parmağını sallarken, Dük "Üzgünüm," diye mırıldandı.</p>

  <p class="heading">"Ne kadar zaman kaldı?" diye sordu Paul.</p>

  <p class="heading">"Dokuz dakika," dedi Kynes.</p>

  <p class="heading">"Bu gemi diğerlerinden daha güçlü," dedi Dük. "Üç çeyrek kanat ve jetle havalanırsak fazladan bir adam daha sıkıştırabiliriz."</p>

  <p class="heading">"Bu kum yumuşak," dedi Kynes.</p>

  <p class="heading">"Fazladan dört adamla jet kalkışında kanatları kırabiliriz, Efendimiz," dedi Halleck.</p>

  <p class="heading">"Bu gemiyle değil," dedi Dük. Topter tırtılın yanında süzülürken, tekrar kumandalara asıldı. Kanatlar yukarı doğru kıvrıldı, fabrikaya yirmi metre kala topterin kayarak durmasını sağladı.</p>

  <p class="heading">Tırtıl şimdi sessizdi, borularından hiç kum püskürtmüyordu. Yalnızca, Dük kapıyı açtığında daha net duyulan mekanik bir gürültü çıkarıyordu.</p>

  <p class="heading">Burun delikleri, anında, tarçının ağır ve keskin kokusunun hücumuna uğradı.</p>

  <p class="heading">Gözcü hava taşıtları, gürültülü bir kanat çırpışla kumun üstüne, tırtılın diğer tarafına süzüldü. Dük'ün kendi eskortları onlarla aynı hizaya indi.</p>

  <p class="heading">Paul fabrikaya baktı ve bütün topterlerin onun yanında ne kadar küçük kaldığını gördü; savaşçı bir böceğin yanında duran sivrisinekler gibi.</p>

  <p class="heading">"Gurney, sen ve Paul şu arka koltuğu dışarı atın," dedi Dük. Kanatları eliyle döndürerek üç çeyreğe getirdi, açılarını ayarladı, jetlerin yakıt tanklarını kontrol etti. "Ne halt etmeye o makineden çıkmıyorlar?"</p>

  <p class="heading">"Kaptıkaçtının ortaya çıkacağını umuyorlar," dedi Kynes. "Hala birkaç dakikaları var." Doğuya doğru baktı.</p>

  <p class="heading">Hepsi aynı yöne bakmak için döndü, solucana dair hiçbir işaret göremediler ama havada ağır ve yoğun bir endişe hissi vardı.</p>

  <p class="heading">Dük mikrofonu aldı, kendi komuta frekansını ayarladı ve konuştu: "İkiniz kalkan jeneratörlerinizi atın. Sırayla. Bu şekilde bir kişi daha taşıyabilirsiniz. Bu canavara hiç kimseyi bırakmayacağız." Tekrar çalışma frekansını açıp bağırdı: "Pekala, siz Delta Ajax dokuzlu'dakiler! Dışarı! Şimdi! Dük'ünüz emrediyor! Hemen çıkın yoksa bu tırtılı bir lazer silahıyla parçalarım!"</p>

  <p class="heading">Fabrikanın önüne yakın bir yerde, bir kapak gürültüyle açıldı, bir diğeri arkada, başka bir tane tepede. Adamlar alt alta üst üste yuvarlanıp kumda kayarak geliyorlardı. En son görünen, yamalı bir iş cüppesi giymiş uzun boylu bir adamdı. Önce palete, sonra kuma atladı.</p>

  <p class="heading">Dük mikrofonu panonun üstüne bıraktı, kanat basamağının üstüne çıkıp bağırdı: "Gözcülerinizden her birine ikişer kişi."</p>

  <p class="heading">Cüppesi yamalı adam, ekibini iki iki ayırıp diğer tarafta bekleyen gemilere doğru itmeye başladı.</p>

  <p class="heading">"Dört kişi buraya!" diye bağırdı Dük. "Dört kişi şu arkadaki gemiye!" Parmağıyla, tam arkasındaki eskort topteri işaret etti. O sırada muhafızlar, kalkan jeneratörünü çıkarmakla cebelleşiyorlardı. "Ve dört kişi şuradaki gemiye!" Kalkan jeneratörünü atmış olan diğer eskortu gösterdi. "Diğerlerine üçer kişi! Koşun, sizi kum köpekleri!"</p>

  <p class="heading">Ekibini saymayı bitiren uzun boylu adam, arkadaşlarının üçünün arkasından kuma bata çıka yürüyerek geldi.</p>

  <p class="heading">"Solucanı duyuyorum ama göremiyorum," dedi Kynes.</p>

  <p class="heading">Ardından diğerleri de duydu; kulak tırmalayan bir sürtünme, uzaktan gelen ve gittikçe yükselen bir ses.</p>

  <p class="heading">"Lanet olsun, ne darmadağınık bir çalışma şekli," diye mırıldandı Dük</p>

  <p class="heading">Hava taşıtları, çevrelerindeki kumu havaya savurmaya başladı. Bu, Dük'e, doğduğu gezegenin balta girmemiş ormanlarındaki bir anı hatırlattı; birden ortaya çıkan bir açıklık ve vahşi bir öküzün cesedinden havalanan leş kargaları.</p>

  <p class="heading">Bahar işçileri bata çıka topterin yanına yaklaştılar, Dük'ün arkasından tırmanmaya başladılar. Halleck onları arkaya çekerek yardımcı oldu.</p>

  <p class="heading">"İçeri girin, çocuklar!" dedi sertçe. "Marş marş!"</p>

  <p class="heading">Paul, terli adamlarla birlikte bir köşeye sıkıştı, korkunun kokusunu duydu, adamlardan ikisinin damıtıcı giysilerindeki gevşek boyun ayarlarını gördü. İlerisi için bu bilgiyi hafızasına yerleştirdi. Babası daha sıkı damıtıcı giysi kuralları koymalıydı. Eğer bu tür şeylere dikkat etmezsen, adamlar darmadağınık dolaşmaya başlıyordu.</p>

  <p class="heading">Sonuncu adam arkaya gelirken nefes nefese: "Solucan! Neredeyse geldi! Kalkalım!"</p>

  <p class="heading">Dük koltuğuna geçti, kaşlarını çatarak: "İlk yapılan temas tahminine göre yaklaşık üç dakikamız daha var. Doğru mu, Kynes?" Kapısını kapattı, kontrol etti.</p>

  <p class="heading">"Çok yaklaştınız, Efendim," dedi Kynes ve şöyle düşündü: <i class="calibre2">Soğukkanlı biri bu Dük.</i></p>

  <p class="heading">"Burası tamam, Efendimiz," dedi Halleck.</p>

  <p class="heading">Dük başıyla onayladı, son eskortunun havalanışını izledi. ateşleyiciyi ayarladı, kanatlara ve göstergelere bir kez daha göz attı, düğmelere basarak jetleri çalıştırdı.</p>

  <p class="heading">Kalkış, Dük ve Kynes’ın koltuklarına gömülmelerine neden olurken, arkadaki insanları da sıkıştırdı. Kynes, Dük'ün kumandaları kullanmasını izledi; hafif hafif ve kendinden emin bir şekilde. Topter şimdi tamamen havalanmıştı. Dük göstergeleri inceledi, sağ ve sol kanatlara bir göz attı.</p>

  <p class="heading">"Gemi epey ağır, Efendimiz," dedi Halleck.</p>

  <p class="heading">"Geminin toleransları içinde," dedi Dük. "Bu yükü tehlikeye atacağımı cidden düşünmedin, değil mi, Gurney?"</p>

  <p class="heading">Halleck sırıttı: "Asla, Efendimiz."</p>

  <p class="heading">Dük, tırtılın üstünde yükselirken gemisini uzun ve rahat bir kavis çizerek yana yatırdı.</p>

  <p class="heading">Pencerenin yanında bir köşeye sıkışan Paul, gözlerini kumun üstünde duran sessiz makineye dikti. Solucan işareti tırtıldan yaklaşık dört yüz metre uzakta sona ermişti. Ve şimdi, fabrikanın çevresindeki kumda bir türbülans oluşuyormuş gibiydi.</p>

  <p class="heading">"Solucan şu anda tırtılın altında," dedi Kynes. "Çok az insanın gördüğü bir şeye tanık olmak üzeresiniz."</p>

  <p class="heading">Tırtılın çevresindeki kum o anda toz zerreleriyle gölgelendi. Koca makine sağa doğru gömülmeye başladı. Tırtılın sağında dev bir kum girdabı oluşmaya başladı. Gittikçe daha hızlı hareket ediyordu. Yüzlerce metre çapında bir alanda havayı kum ve toz doldurdu.</p>

  <p class="heading">Ardından onu gördüler!</p>

  <p class="heading">Kumdan geniş bir delik çıktı. Güneş ışığı, deliğin içindeki parlak beyaz çubuklarda ışıldadı. Deliğin çapı tırtılın uzunluğunun en az iki katı, diye tahmin etti Paul. Makinenin, bir kum ve toz dalgası içinde bu açıklığa kaymasını izledi. Delik geri çekildi.</p>

  <p class="heading">"Tanrılar, ne canavar!" diye mırıldandı Paul'ün arkasındaki bir adam.</p>

  <p class="heading">"O kadar uğraşarak çıkardığımız baharın hepsini aldı!" diye homurdandı bir başkası.</p>

  <p class="heading">"Birisini bunu ödeyecek," dedi Dük. "Size söz veriyorum."</p>

  <p class="heading">Babasının sesindeki aşırı cansızlık, Paul'ün derindeki kızgınlığı algılamasına neden oldu. Bunu paylaştığını fark etti. Bu israf bir suçtu!</p>

  <p class="heading">Ardından gelen sessizlikte Kynes'ı duydular.</p>

  <p class="heading">"Yaratan'ı ve O'nun suyunu kutsa," diye mırıldandı Kynes. "O'nun gelişini ve O'nun gidişini kutsa. O'nun yolu dünyayı arındırsın. O, dünyayı kendi insanları için korusun."</p>

  <p class="heading">"Bu söylediğin nedir?" diye sordu Dük.</p>

  <p class="heading">Ama Kynes sessiz kaldı.</p>

  <p class="heading">Paul çevresindeki adamlara bir göz attı. Hepsi korku dolu gözlerini Kynes'in ensesine dikmişti, içlerinden biri fısıldadı. "Liet."</p>

  <p class="heading">Kynes suratını asarak arkasına döndü. Adam mahcup olmuş bir halde büzüldü.</p>

  <p class="heading">Kurtarılan adamlardan bir diğeri kuru ve çatlak bir şekilde öksürmeye başladı. Hemen ardından nefes nefese konuştu "Lanet olsun şu cehennem deliğine!"</p>

  <p class="heading">Tırtıldan en son çıkmış olan uzun boylu Dune işçisi: "Ol sakin, Coss," dedi, "bir tek öksürüğünle kötüleşiyorsun." Dük" ün başının arkasını görebilinceye kadar adamların arasında kıpırdandı. "Siz garanti olmak Dük Leto," dedi. "Size ediyoruz teşekkür yaşamlarımız için. Onları vermeye hazırdık siz ortaya çıkana kadar."</p>

  <p class="heading">"Uzatma, arkadaş; bırak da Dük gemisini kullansın," diye mırıldandı Halleck.</p>

  <p class="heading">Paul gözucuyla Halleck'e baktı. O da, babasının çenesinin köşesinde, gerilimden kaynaklanan kırışıklıkları görmüştü Dük öfkeli olduğu zaman herkes parmaklarının ucuna basarak yürürdü.</p>

  <p class="heading">Leto topterini yana yatarak çizdiği büyük daireden kurtarmaya başladı, kumun üzerinde yeni bir hareket belirtisi görünce durdu. Solucan derinliklere çekilmişti ve biraz önce tırtılın olduğu yerin yakınında, kum çöküntüsünden kuzeye doğru hareket eden iki kişi görülebiliyordu. Geçtikleri yeri belli etmeyecek şekilde çok az toz kaldırarak yüzeyin üzerinde süzülüyor gibi görünüyorlardı.</p>

  <p class="heading">"Şu aşağıdakiler de kim?" diye bağırdı Dük.</p>

  <p class="heading">"Öylesine takılan iki herif, Efendüm," dedi uzun boylu Dune işçisi.</p>

  <p class="heading">"Bunlar hakkında neden bir şeyler söylenmedi?"</p>

  <p class="heading">"Bu onların aldığı bir risk, Efendüm," dedi Dune işçisi.</p>

  <p class="heading">"Efendim," dedi Kynes, "bu adamlar, solucan ülkesinde, çölde tuzağa düşen adamlar için bir şeyler yapmanın işe yaramayacağını bilirler."</p>

  <p class="heading">"Onlar için üsten bir gemi yollayacağız!" dedi Dük sertçe.</p>

  <p class="heading">"Nasıl isterseniz, Efendim," dedi Kynes. "Ama büyük olasılıkla, gemi buraya geldiğinde kurtaracak kimse olmayacak."</p>

  <p class="heading">"Yine de bir gemi göndereceğiz," dedi Dük.</p>

  <p class="heading">"Solucanın çıktığı yerin hemen yanında duruyorlardı," dedi Paul. "Nasıl kurtuldular?"</p>

  <p class="heading">"Deliğin yanları çöker ve mesafeleri yanıltıcı hale getirir," dedi Kynes.</p>

  <p class="heading">"Burada yakıt kaybediyorsunuz, Efendimiz," dedi Halleck.</p>

  <p class="heading">"Evet, Gurney."</p>

  <p class="heading">Dük gemisini Kalkan Duvarı'na doğru çevirdi. Eskortları dönüş konumundan alçaldılar, üstte ve iki yanda pozisyon aldılar.</p>

  <p class="heading">Paul, Dune işçisinin ve Kynes'in söylediklerini düşündü. Yarı doğrular ve tümüyle yalanlar algıladı. Kumdaki adamlar, solucanı derinliklerden geri çağırmamak için hesaplı hareketlerle, yüzey boyunca ne kadar da emin bir şekilde süzülüyorlardı.</p>

  <p class="heading"><i class="calibre2">Fremenler!</i> diye düşündü Paul. <i class="calibre2">Başka kim kumun üstünde kendinden bu kadar emin olabilir ki?</i> Onlardan <i class="calibre2">başka kim endişe duyulmaksızın doğal bir şekilde terk edilebilir, tehlike altında değiller diye?</i> Onlar, <i class="calibre2">burada nasıl yaşayacaklarını biliyorlar.</i> Onlar, <i class="calibre2">solucanları nasıl alt edeceklerini biliyorlar.</i></p>

  <p class="heading">"Fremenler o tırtılda ne yapıyorlardı?" diye sordu Paul.</p>

  <p class="heading">Kynes hızla döndü.</p>

  <p class="heading">Uzun boylu Dune işçisi faltaşı gibi açık gözlerini Paul'e çevirdi... mavinin içindeki mavinin içinde mavi. "Bu delikanlı da kim ola?" diye sordu.</p>

  <p class="heading">Halleck, adamla Paul'ün arasına girmek üzere hareket ederken konuştu: "Kendisi Paul Atreides, dukalık varisi."</p>

  <p class="heading">"Neden bizim gümbürtücünün üstünde var Fremenler diyor?" diye sordu adam.</p>

  <p class="heading">"Tanıma uyuyorlar," dedi Paul.</p>

  <p class="heading">Kynes homurdandı. "Yalnızca bakarak Fremen olduklarını anlayamazsın!" Dune işçisine baktı. "Sen. Bu adamlar kimdi?"</p>

  <p class="heading">"Diğerlerinden birinin arkadaşları," dedi Dune işçisi. "Sadece, bir köyden bahar kumlarını görmek isteyen arkadaşlar."</p>

  <p class="heading">Kynes önüne döndü. "Fremenler!"</p>

  <p class="heading">Ama efsanenin söylediklerini hatırladı: <i class="calibre2">"Lisan-ül-Gayb bütün hilelerin arkasını görecek. "</i></p>

  <p class="heading">"Onlar büyük olasılıkla şimdiye ölü olmak, genç Efendüm," dedi Dune işçisi. "Onlar hakkında kötü konuşmamalıyız."</p>

  <p class="heading">Ama Paul seslerinde yalanı duydu, Halleck'i içgüdüsel olarak koruma pozisyonuna geçirten tehdidi hissetti.</p>

  <p class="heading">Paul kuru bir sesle konuştu: "Ölmeleri için korkunç bir yer."</p>

  <p class="heading">Kynes arkasını dönmeden şunları söyledi: "Tanrı bir canlıya belirli bir yerde ölmesini emrettiğinde, o canlının isteklerinin, onu oraya yönlendirmesini sağlar."</p>

  <p class="heading">Leto, Kynes'a sert bir bakış attı.</p>

  <p class="heading">Ve bu bakışa karşılık veren Kynes, burada gözlemiş olduğu bir gerçeğin, başına bela olduğunu fark etti: <i class="calibre2">Dük bahardan çok adamlarla ilgilendi. Adamları kurtarmak için kendi yaşamını ve oğlunun yaşamını tehlikeye attı. Bir bahar tırtılı kaybını tek hareketiyle geçiştirdi. Adamların yaşamlarına yönelik tehdit onu öfkelendirdi. Onun gibi bir lider fanatik bir bağlılığa ku</i><i class="calibre2">manda edecektir. Yenilgiye uğratılması güç olacaktır.</i></p>

  <p class="heading">Kynes, kendi iradesine ve daha önceki tüm yargılarına karşı kabul etti: <i class="calibre2">Bu dükü sevdim.</i></p>
</body>
</html>
