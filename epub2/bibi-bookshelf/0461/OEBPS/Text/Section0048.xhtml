<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">O, savaşçı ve gizemci, umacı ve aziz, kurnaz ve masum,</i> <i class="calibre2">şövalye ruhlu, acımasız, bir tanrıdan az bir insandan fazla.</i> <i class="calibre2">Muad’Dib’i harekete geçiren nedenleri, sıradan standartlara</i> <i class="calibre2">göre değerlendirmek mümkün değildir. Zafer anında, onun</i> <i class="calibre2">için hazırlanmış ölümü gördü, yine de ihaneti kabul etti.</i> <i class="calibre2">Bunun bir adalet hissinden kaynaklandığını söyleyebilir</i> <i class="calibre2">misiniz? Peki, kimin adaleti? Unutmayın, şu anda</i> <i class="calibre2">bahsettiğimiz, düşmanlarının derisinden savaş davulları</i> <i class="calibre2">yapılmasını emreden Muad’Dib, dukalık geçmişinin</i> <i class="calibre2">geleneklerini elinin tersiyle bir kenara itip sadece şöyle diyen</i> <i class="calibre2">Muad’Dib: "Kuisatz Haderah’ım ben. Bu yeterli bir neden."</i></p>

  <p class="heading3">- Prenses Irulan'ın yazdığı "Arrakis'in Uyanışı<span class="calibre6">"</span><span class="calibre7">ndan</span></p>

  <p class="heading"><br class="calibre" /></p>

  <p class="heading">Zafer akşamında eskortlarının Muad'Dib'i getirdiği yer, Atreideslerin Dune'da ilk yerleştikleri eski Konut, Arakeen valilik konağıydı. Bina, Rabban’ın restore ettirdiği haliyle duruyordu, kent halkı tarafından yağmalanmasına karşın çarpışmalardan hiç zarar görmemişti. Ana salondaki bazı mobilyalar devrilmiş ya da parçalanmıştı.</p>

  <p class="heading">Paul, bir adım arkasında yürüyen Gurney Halleck ve Stilgar'la birlikte ana girişi uzun adımlarla geçti. Eskortları Büyük Salon'a yayıldılar, mekanı derleyip topladılar ve bir alanı Muad'Dib için temizlediler. Bir müfreze, gizli bir tuzak yerleştirilmediğinden emin olmak için mekanı incelemeye başladı. "Babanla buraya ilk geldiğimiz günü hatırlıyorum," dedi Gurney. Kirişlere ve dar, uzun pencerelere göz gezdirdi. "O zaman burayı sevmemiştim, şimdi daha da az seviyorum. Mağaralarımızdan biri daha güvenli olurdu."</p>

  <p class="heading">"Gerçek bir Fremen gibi konuştun," dedi Stilgar ve Muad'Dib'in dudaklarında beliren soğuk gülümsemeyi fark etti. "Bu konuyu bir daha düşünecek misin, Muad'Dib?"</p>

  <p class="heading">"Bu mekan bir sembol," dedi Paul. "Rabban burada yaşadı. Bu mekanı ele geçirerek, herkesin anlaması için zaferimi perçinleyeceğim. Adamlar binaya dağılsın. Hiçbir şeye dokunmayın. Yalnızca, Harkonnenlerin hiçbir adamının ya da oyuncağının kalmadığından emin olun."</p>

  <p class="heading">"Emredersiniz," diyerek söylenenleri yapmak üzere dönen Stilgar’ın ses tonundan gönülsüzlüğü belli oluyordu.</p>

  <p class="heading">Haberleşme görevlileri koşturarak odaya girdiler ve yanlarında getirdikleri cihazları büyük şöminenin yanına kurmaya başladılar. Sağ kalan Fedaykinleri takviye eden Fremen muhafızlar odanın içinde mevzilendiler. Aralarında mırıldanıyor, sık sık çevreye şüpheli bakışlar savuruyorlardı. Burası o kadar uzun zamandır bir düşman mekanıydı ki, içinde olmayı kolay kolay kabullenemiyorlardı.</p>

  <p class="heading">"Gurney, bir eskort annemle Chani'yi getirsin," dedi Paul. "Chani oğlumuza olanları biliyor mu?"</p>

  <p class="heading">"Mesaj gönderildi, Efendim."</p>

  <p class="heading">"Yaratanlar havzanın dışına çıkarılıyor mu?"</p>

  <p class="heading">"Evet, Efendim. Fırtına neredeyse geçti."</p>

  <p class="heading">"Fırtınanın yol açtığı hasar ne kadar?" diye sordu Paul.</p>

  <p class="heading">"Yolunun tam üstünde, iniş alanında ve düzlükteki bahar depolama alanlarında aşırı hasar var," dedi Gurney. "Fırtına kadar savaş da hasara yol açtı."</p>

  <p class="heading">"Paranın tamir edemeyeceği hiçbir şey yok herhalde," dedi Paul.</p>

  <p class="heading">"Yaşamlar dışında, Efendim," dedi-Gurney ve sesinde öyle bir sitem vardı ki sanki şöyle demek istiyordu: <i class="calibre2">"Ne zamandır bir Atreides, insanlar tehlike altındayken nesneleri düşünüyor?"</i></p>

  <p class="heading">Ama Paul dikkatini yalnızca, iç gözüne ve hala yolunun üstündeki zaman duvarında görebildiği boşluklara odaklayabiliyordu. Her boşluktan, geleceğin koridorlarını kasıp kavuran cihat görünüyordu.</p>

  <p class="heading">İç çekti, duvara dayanmış bir sandalye görünce salonun öbür ucuna geçti. Sandalye bir zamanlar yemek salonunda duruyordu, hatta belki babası da bu sandalyeye oturmuştu. Ama o anda sadece, yorgunluğunu gidermesini ve adamlarından gizlemesini sağlayacak bir nesneydi. Cüppesini bacaklarının etrafına toplayarak oturdu ve damıtıcı giysisinin yakasını gevşetti.</p>

  <p class="heading">"İmparator hala gemisinin kalıntılarında saklanıyor," dedi Gurney.</p>

  <p class="heading">"Şimdilik onu orada tutun," dedi Paul. "Harkonnenleri bulabildiler mi?"</p>

  <p class="heading">"Hala ölüleri inceliyorlar."</p>

  <p class="heading">"Yukarıdaki gemilerden ne yanıt geldi?" Çenesini tavana doğru salladı.</p>

  <p class="heading">"Henüz bir yanıt yok, Efendim."</p>

  <p class="heading">Paul sandalyesinin arkasına yaslanarak iç çekti. Hemen ardından şöyle dedi: "Bana tutsak bir Sardokar getir. İmparator'umuza bir mesaj göndereceğiz. Şartları tartışmanın zamanı geldi."</p>

  <p class="heading">"Baş üstüne, Efendim."</p>

  <p class="heading">Gurney dönüp Fedaykinlerden birine bir el işareti yapınca, adam Paul'ün arkasında yakın koruma pozisyonu aldı.</p>

  <p class="heading">"Gurney," diye fısıldadı Paul. "Tekrar bir araya geldiğimizden beri, senin olaylar için uygun bir söz ürettiğim duymadım." Dönüp bakınca Gurney'in yutkunduğunu, adamın çenesinin ani bir kasılmayla sertleştiğini gördü.</p>

  <p class="heading">"Nasıl isterseniz, Efendim," dedi Gurney. Boğazını temizledi, çatlak bir sesle konuştu: "‘Ve zafer o gün, tüm insanlar için bir mateme dönüştü; çünkü insanlar o gün, kralın, oğlu için nasıl acı çektiğini duydu.'"</p>

  <p class="heading">Paul gözlerini kapattı, kederi zihninden attı, onu bekletti, bir zamanlar babasının yasını tutmak için beklediği gibi. Şimdi düşüncelerini o gün toplanan bulgulara yöneltmeliydi: birbirine karışan gelecekler ve bilincinin içinde Alia'nın gizli <i class="calibre2">varlığı.</i></p>

  <p class="heading">Zaman görüntüsünün bütün kullanımları arasında en acayip olanı buydu. "Sözlerimi sadece senin duyabileceğin bir yere yerleştirmek için geleceğe göğüs gerdim," demişti Alia. "Bunu sen bile yapamazsın, ağabeyciğim. Bu oyun bana ilginç geldi. Ve... ha, evet: Büyükbabamızı öldürdüm, şu yaşlı kaçık Baron'u. Çok az acı çekti."</p>

  <p class="heading">Sessizlik. Paul'ün zaman duyusu, Alia'nın çekildiğini anladı</p>

  <p class="heading">"Muad'Dib."</p>

  <p class="heading">Paul gözlerini açınca tepesinde Stilgar'ın kara sakallı çehresini ve savaş ışığıyla parıldayan koyu renk gözlerini gördü.</p>

  <p class="heading">"Yaşlı Baron'un cesedini buldunuz," dedi Paul.</p>

  <p class="heading">Stilgar'ın üstüne bir sessizlik çöktü. "Nereden bildin?" diye fısıldadı. "Cesedi İmparator'un inşa ettirdiği büyük metal yığınında daha yeni bulduk."</p>

  <p class="heading">Paul, Gurney'in, tutsak bir Sardokar'ı getiren iki Fremen'Ie birlikte döndüğünü görüp soruyu duymazlıktan geldi.</p>

  <p class="heading">"İşte onlardan biri, Efendim," dedi Gurney. Muhafızlara, tutsağı Paul'ün beş adım önünde tutmalarını işaret etti.</p>

  <p class="heading">Paul, Sardokar'in gözlerinde donuk bir şok ifadesi olduğunu fark etti. Burun kemiğinden ağzının kenarına kadar mavi bir çürük uzanıyordu. Yüz hatları heykel gibi olan o sarışın sınıftandı; bu görünüş, Sardokarlar arasında bir rütbeye sahip olmakla aynı anlama geliyordu; ancak yırtık üniformasında, imparatorluk armasını taşıyan altın düğmeler ve pantolonunun yırtık pırtık şeritleri dışında hiçbir nişan yoktu.</p>

  <p class="heading">"Sanırım bu bir subay, Efendim," dedi Gurney.</p>

  <p class="heading">Paul başıyla onaylayarak konuştu: "Ben Dük Paul Atreides'im. Bunun ne demek olduğunu anlıyor musun?"</p>

  <p class="heading">Sardokar kıpırdamadan ona baktı.</p>

  <p class="heading">"Konuş," dedi Paul, "yoksa İmparator'un ölebilir."</p>

  <p class="heading">Adam gözlerini kırptı, yutkundu.</p>

  <p class="heading">"Kimim ben?" diye sordu Paul.</p>

  <p class="heading">"Dük Paul Atreides'siniz," dedi adam boğuk bir sesle.</p>

  <p class="heading">Adam Paul'e fazla uysalmış gibi göründü ama sonra Sardokarlarm bugünkü gibi olaylar için hiç hazırlanmamış olduklarını düşündü. Paul, zafer dışında hiçbir şey tanımamış olduklarının ve bunun kendi içinde bir zayıflık olabileceğinin farkına vardı. Bu düşünceyi daha sonra kendi eğitim programında değerlendirmek üzere bir kenara bıraktı.</p>

  <p class="heading">"İmparator'a götürmeni istediğim bir mesajım var," dedi Paul. Ve sözlerini antik üslupla dile getirdi: "Bir Büyük Ev'in Dük'ü, bir İmparatorluk Akrabası olan ben, Konvansiyon'a göre bağlayıcı söz veriyorum. Eğer İmparator ve tebaası silahlarını bırakıp bana gelirlerse, burada yaşamlarını kendi yaşamım pahasına koruyacağım." Paul, Sardokar’ın Dükalık mührünü görmesi için sol elini kaldırdı. "Bunun üzerine yemin ederim."</p>

  <p class="heading">Adam diliyle dudaklarını ıslatıp Gurney'e şöyle bir baktı.</p>

  <p class="heading">"Evet," dedi Paul. "Bir Atreides dışında kim Gurney Halleck'in sadakatini emredebilir?"</p>

  <p class="heading">"Mesajı götüreceğim," dedi Sardokar.</p>

  <p class="heading">"Onu ileri karargahımıza götürün ve içeri gönderin," dedi</p>

  <p class="heading">Paul.</p>

  <p class="heading">"Emredersiniz, Efendim." Gurney muhafızlara emri yerine getirmelerini işaret etti ve onlarla birlikte dışarı çıktı.</p>

  <p class="heading">Paul Stilgar'a döndü.</p>

  <p class="heading">"Chani ve annen geldiler," dedi Stilgar. "Chani üzüntüsüyle başbaşa kalmak için biraz zaman istedi. Başrahibe ise bir süre sihramiz odada durmak istedi, neden bilmiyorum."</p>

  <p class="heading">"Annem belki de asla göremeyeceği bir gezegenin özlemini çekiyor," dedi Paul. "Suyun göklerden döküldüğü; ve bitkilerin, aralarında yürüyemeyeceğin kadar sık olduğu bir yer."</p>

  <p class="heading">"Göklerden dökülen su," diye fısıldadı Stilgar.</p>

  <p class="heading">Paul o anda, Stilgar'ın bir Fremen naipten nasıl Lisan-ül-Gayb'ın bir <i class="calibre2">kölesi</i> haline dönüştüğünü, nasıl saygı ve itaatle dolduğunu anladı. İnsanlığı azalıyordu ve Paul bunda cihadın gölge-rüzgarını hissetti.</p>

  <p class="heading"><i class="calibre2">Bir dostun bir kula dönüştüğünü görüyorum,</i> diye düşündü.</p>

  <p class="heading">Paul yalnız kalmışken odaya hızla göz gezdirdi; muhafızlarının, kendisinin huzurunda ne kadar düzgün ve teftişe hazır hale geldiklerini fark etti. Aralarındaki gizli rekabeti ve ön plana çıkma çabalarını hissetti; her biri Muad'Dib tarafından fark edilmeyi umuyordu.</p>

  <p class="heading"><i class="calibre2">Muad'Dib, tüm lütuflar ondan akar,</i> diye düşündü; ve bu, yaşamının en acı düşüncesi oldu. <i class="calibre2">Tahtı almak zorunda olduğumu hissediyorlar. Ama bunu cihadı önlemek için yaptığımı bilemezler.</i></p>

  <p class="heading">Stilgar hafifçe öksürüp konuştu: "Rabban da ölmüş."</p>

  <p class="heading">Paul başıyla onayladı.</p>

  <p class="heading">Sağ taraftaki muhafızlar aniden yana çekildiler, Jessica için bir yol açarak hazır olda durdular. Jessica siyah abasını giymişti ve adımlarında kumda yürümüş olmanın izleri vardı; ama bu evin, ona bir zamanlar burada ne olarak bulunduğunu hatırlatmış olduğunu fark etti; hüküm süren bir dükün odalığı. Varlığı o eski iddialı halinden bir şeyler taşıyordu.</p>

  <p class="heading">Jessica Paul'un önünde durdu, başını eğip ona baktı. Ne kadar bitkin olduğunu ve bunu nasıl gizlediğini gördü ama içinde ona karşı hiçbir acıma duygusu yoktu. Sanki oğlu için <i class="calibre2">herhangi bir</i> duygu beslemekten aciz hale gelmiş gibiydi.</p>

  <p class="heading">Jessica Büyük Salon'a girerken bu mekanın neden hatıralarına tam olarak uymadığını merak etti. Burası yabancı bir oda olarak kaldı, sanki burada hiç yürümemişti, sanki sevgili Leto'suyla hiç yürümemişti, sanki sarhoş bir Duncan Idaho'yla burada hiç karşılaşmamıştı... hiç, hiç, hiç...</p>

  <p class="heading"><i class="calibre2">Adaba, baskın hafızaya tamamen zıt bir sözcük olmalı,</i> diye düşündü. <i class="calibre2">Kendilerini inkar eden hafızalar için bir sözcük olmalı.</i></p>

  <p class="heading">"Alia nerede?" diye sordu.</p>

  <p class="heading">"Dışarıda, böyle zamanlarda her iyi Fremen çocuğunun yapması gereken şeyi yapıyor," dedi Paul. "Yaralı düşmanları öldürüyor ve cesetlerini su toplama ekipleri için işaretliyor."</p>

  <p class="heading">"Paul!"</p>

  <p class="heading">"Bunu iyi yürekliliğinden yaptığını anlamalısın." dedi, "iyi yüreklilik ve zalimliğin gizli birliğini böylesine yanlış anlamamız garip değil mi?"</p>

  <p class="heading">Jessica oğluna ters ters baktı, ondaki derin değişim karşısında çok şaşırmıştı. <i class="calibre2">Buna çocuğunun ölümü mü neden oldu acaba'"</i> diye düşündü. Ve şöyle dedi: "Adamlar seninle ilgili tuhaf hikayeler anlatıyorlar, Paul. Efsanenin tüm güçlerine sahip olduğunu, senden hiçbir şey gizlenemediğini, başkaları göremezken senin gördüğünü söylüyorlar."</p>

  <p class="heading">"Bir Bene Gesserit, efsanelerle ilgili soru mu soruyor?" diye sordu Paul.</p>

  <p class="heading">"Sen her neysen bunda benim parmağım var," diye itiraf etti, "ama benden beklememen..."</p>

  <p class="heading">"Sen milyarlarca ve milyarlarca ömrü yaşamak ister miydin?" diye sordu Paul. "Sizin bir efsaneler sisteminiz var! Bütün o tecrübeleri ve getirdikleri bilgeliği düşün. Ama bilgelik sevgiyi azaltır, değil mi? Ve nefrete yeni bir şekil verir. Hem zalimliğin hem de iyi yürekliliğin derinliklerine inmedikçe, neyin merhametsizlik olduğunu nasıl söyleyebilirsin? Benden korkmalısın, anne. Kuisatz Haderah'ım ben."</p>

  <p class="heading">Boğazı kuruyan Jessica yutkunmaya çalıştı. Hemen sonra şöyle dedi: "Bir gün Kuisatz Haderah olduğunu inkar etmiştin."</p>

  <p class="heading">Paul başını iki yana salladı. "Artık hiçbir şeyi inkar edemem." Başını kaldırıp annesinin gözlerinin içine baktı. "Şimdi imparator ve tebaası gelecek. Her an haber verebilirler. Yanımda dur. Onları net bir şekilde görmek istiyorum. Aralarında, evleneceğim kız da olacak."</p>

  <p class="heading">"Paul!" dedi Jessica sertçe. "Babanın yaptığı hatayı yapma!"</p>

  <p class="heading">"O bir prenses," dedi Paul. "O beni tahta götürecek olan anahtar ve daima öyle kalacak. Hata ha? Ben, senin yaptığın o şey olduğum için mi, intikam alma ihtiyacı hissedemeyeceğimi düşünüyorsun?"</p>

  <p class="heading">"Masumlardan da mı?" diye sordu ve şöyle düşündü: <i class="calibre2">Benim yaptığım hataları yapmamalı.</i></p>

  <p class="heading">"Artık kimse masum değil," dedi Paul.</p>

  <p class="heading">"Bunu Chani'ye anlat," dedi Jessica ve Konut'un arka tarafına çıkan geçidi işaret etti.</p>

  <p class="heading">Chani, Fremen muhafızların arasında sanki onların farkında değilmiş gibi yürüyerek, geçitten Büyük Salon'a girdi Kapüşonu ve damıtıcı giysisinin başlığı geriye atılmıştı, yüz maskesi bir tarafa bağlanmıştı. Halsiz ve kararsız adımlarla odayı boydan boya geçip Jessica'nın yanında durdu.</p>

  <p class="heading">Paul onun yanaklarında gözyaşlarının izlerini gördü<i class="calibre2">... Ölüye su bahşediyor.</i> Kederin bir bıçak gibi yüreğine saplandığını hissetti ama sanki bunu yalnızca Chani'nin varlığı aracılığıyla hissedebiliyordu.</p>

  <p class="heading">"Öldü, sevgilim," dedi Chani. "Oğlumuz öldü."</p>

  <p class="heading">Paul kendini sıkıca kontrol altında tutarak ayağa kalktı. Uzanıp Chani'nin yanağına dokundu ve gözyaşlarının ıslaklığını hissetti. "Onun yeri doldurulamaz," dedi Paul, "ama başka oğullarımız olacak. Usul söz veriyor." Kadını hafifçe yana çekerek Stilgar'a işaret etti.</p>

  <p class="heading">“Muad'Dib," dedi Stilgar.</p>

  <p class="heading">"Gemiden geliyorlar, İmparator ve tebaası," dedi Paul. "Ben burada duracağım. Tutsakları odanın ortasında açık bir yere toplayın. Ben aksini emretmediğim sürece, benim on metre uzağımda tutulacaklar."</p>

  <p class="heading">Emredersiniz, Muad'Dib."</p>

  <p class="heading">Stilgar emri yerine getirmek için dönerken, Paul Fremen muhafızların hayranlıkla mırıldandıklarını duydu: "Gördün mü? Bildi! Kimse ona söylemedi ama o bildi!"</p>

  <p class="heading">İmparator’un maiyetinin yaklaştığı artık duyulabiliyordu, Sardokarlar morallerini yüksek tutmak için marşlarından birini mırıldanıyorlardı. Girişten bir uğultu yükseldi ve Gurney Halleck muhafızların arasından geçip Stilgar'la konuştu, sonra Paul'ün yanına geldi, gözlerinde tuhaf bir bakış vardı.</p>

  <p class="heading"><i class="calibre2">Gurney’i de mi kaybedeceğim acaba?</i> diye düşündü Paul. <i class="calibre2">Stilgar'ı kaybettiğim gibi... bir köle kazanmak için bir dostu kaybederek.</i></p>

  <p class="heading">"Fırlatıcı silahları yok," dedi Gurney. "Kendim kontrol ettim." Odaya göz gezdirip Paul'ün hazırlıklarını gördü. "Feyd-Rautha Harkonnende onlarla birlikte. Onu diğerlerinden ayırayım mı?"</p>

  <p class="heading">“Bırak."</p>

  <p class="heading">"Bir de Lonca'dan birileri var, Anakis'e ambargo koyma tehdidiyle özel ayrıcalıklar talep ediyorlar. Onlara mesajlarını sana ileteceğimi söyledim."</p>

  <p class="heading">"Bırak tehdit etsinler."</p>

  <p class="heading">"Paul!" diye tısladı Jessica arkadan. "Lonca'dan bahsediyor!"</p>

  <p class="heading">"Birazdan onların da tırnaklarını sökeceğim," dedi Paul. Sonra Lonca'yı düşündü; bu güç öyle uzun zamandır tek bir konu üzerine yoğunlaşmıştı ki parazit haline gelmişti, beslendiği yaşamdan bağımsız olarak var olamıyordu. Hiçbir zaman kılıçlarına davranmaya kalkışmamışlardı... ve artık bunu yapamazlardı. Kaptanları için melanj bilinç-spektrumu uyuşturucusu üzerinde yoğunlaşma hatasına düştüklerini fark ettikleri zaman Arrakis'i ele geçirebilirlerdi. Bunu yapmış <i class="calibre2">olabilirlerdi,</i> görkemli günlerini yaşamış ve ölmüş olabilirlerdi. Ama bunun yerine, yüzdükleri denizin, eski konakçı öldüğünde yenisini üreteceğini umarak anı yaşamışlardı.</p>

  <p class="heading">Sınırlı önsezi yeteneği kazanmış Lonca kaptanları o ölümcül kararı vermişlerdi; atalete sürüklüyor bile olsa daima açık ve güvenli yolu seçmişlerdi.</p>

  <p class="heading"><i class="calibre2">Yeni konakçılarına yakından baksınlar,</i> diye düşündü Paul.</p>

  <p class="heading">"Bir de annenin dostu olduğunu söyleyen bir Bene Gesserit Başrahibe'si var," dedi Gurney.</p>

  <p class="heading">"Annemin Bene Gesserit dostu yok."</p>

  <p class="heading">Gurney Büyük Salon'a tekrar göz gezdirdikten sonra Paul'un kulağına eğildi. "Thufir Hawat da onlarla birlikte, Efendim. Onu yalnız görme şansım olmadı ama Harkonnenlerle çalıştığını ve sizin ölmüş olduğunuzu sandığını söylemek için eski el işaretlerimizi kullandı. Onların arasında bırakılması gerektiğini söylüyor."</p>

  <p class="heading">"Thufir'i o..."</p>

  <p class="heading">"Kendisi istedi... ve ben de en iyisinin bu olduğunu düşündüm. Eğer... bir sorun çıkarsa, onu kontrol edebileceğimiz bir yerde olacak. Eğer sorun çıkmazsa... diğer tarafta bir kulağımız olacak"</p>

  <p class="heading">O sırada Paul önsezi görüntülerinde gözüne ilişen bu ana dair olasılıkları düşündü... zaman hatlarından birinde, Thufir, İmparator'un "bu zıpçıktı Dük"e karşı kullanmasını emrettiği zehirli bir iğne taşıyordu.</p>

  <p class="heading">Girişteki muhafızlar iki yana ayrılarak mızraklarıyla kısa bir koridor oluşturdular. Giysilerin hışırtısı ve Konut'un içine sürüklenmiş kumlara sürtünen ayakların sesi duyuldu.</p>

  <p class="heading">İmparator Padişah IV. Şaddam, arkasında tebaasıyla salona girdi. Burseg miğferi kaybolmuştu ve kızıl saçları darmadağınıktı. Üniformasının sol kolu dikiş yeri boyunca yırtılmıştı. Kemeri yoktu ve silahsızdı; ama mevcudiyeti, çevresindeki alanı boşaltan bir güç kalkanı kabarcığı gibi onunla birlikte ilerliyordu.</p>

  <p class="heading">Bir Fremen mızrağı yolunu kesti ve onu Paul'ün emretmiş olduğu yerde durdurdu. Diğerleri arkada bir araya toplandılar, renkler, kıpırdanmalar ve bakınan yüzlerden oluşan bir montaj.</p>

  <p class="heading">Paul bakışlarıyla grubu taradı, ağlama izlerini gizleyen kadınları ve tribünlerde oturup bir Sardokar zaferinin keyfini çıkarmaya gelip şimdi yenilgiyle sessizliğe gömülen uşakları gördü. Başrahibe Gaius Helen Mohiam'ın, siyah kapüşonunun altından dik dik bakan kuş gözü gibi parlak gözlerini ve onun yanında gözden kaçmaya çalışan Feyd-Rautha Harkonnen'i gördü.</p>

  <p class="heading"><i class="calibre2">Burada zamanın bana ihanet edip göstermediği bir yüz var,</i> diye düşündü Paul.</p>

  <p class="heading">Bunun üzerine Feyd-Rautha'nın arkasına baktı ve bir hareket dikkatini çekti. Orada zamanın içinde ya da dışında hiç karşılaşmamış olduğu, gelinciği andıran dar bir yüz gördü. Bu yüzü tanıması gerektiğini hissetti, bu his bir korku alameti taşıyordu.</p>

  <p class="heading"><i class="calibre2">Neden bu adamdan korkmam gerekiyor acaba?</i> diye sordu kendi kendine.</p>

  <p class="heading">Annesine doğru eğilip fısıldadı: "Başrahibe'nin solundaki adam, şu uğursuz suratlı... kim o?"</p>

  <p class="heading">Jessica baktı ve Dükünün dosyasında görmüş olduğu bu yüzü tanıdı. "Kont Fenring," dedi. "Bizden hemen önce burada olan adam. Bir genetik-hadım... ve bir katil."</p>

  <p class="heading"><i class="calibre2">İmparator'un 'ofis boyu’</i> diye düşündü Paul. Ve bu düşünce bilincine çarpan bir şok dalgası oldu çünkü olası gelecekler boyunca yayılan sayısız bağlantılarda imparator'u görmüştü ama Kont Fenring bu önsezi görüntülerinde bir kez bile görünmemişti.</p>

  <p class="heading">Ardından, zaman ağının sayısız uzantısı boyunca kendi cesedini görmüş olduğu ama ölüm anını bir kez bile görmemiş olduğu geldi aklına.</p>

  <p class="heading"><i class="calibre2">Bu adamın bir anlık görüntüsünden bile mahrum bırakılmamın nedeni beni öldürecek olanın o olması mı acaba?</i> diye <i class="calibre2">düşündü.</i></p>

  <p class="heading">Bu düşünce, içine bir önsezi sızısının saplanmasına neden oldu. Dikkatini Fenring'den uzaklaştırmaya çalıştı, Sardokar asker ve subaylarından arta kalanlara, yüzlerindeki acıya ve ümitsizliklerine baktı. Aralarındaki bazı yüzler kısa bir süre için Paul'ün dikkatini çekti: odadaki hazırlıkları inceleyen, yenilgiyi zafere dönüştürmenin bir yolunu bulmak için hala planlar ve entrikalar tasarlayan Sardokar subayları.</p>

  <p class="heading">Sonunda, uzun boylu, sarışın, yeşil gözlü bir kadın; asil bir güzelliğe sahip, kibriyle klasik, gözyaşlarının değmediği, yenilgiyi hiç tatmamış bir yüz Paul'ün dikkatini çekti. Söylenmeden kim olduğunu biliyordu... Bene Gesserit eğitimi almış imparatorluk Prensesi; zaman görüntüsünün ona birçok açıdan göstermiş olduğu bir yüz: Irulan.</p>

  <p class="heading"><i class="calibre2">İşte anahtarım,</i> diye düşündü.</p>

  <p class="heading">Sonra bir araya toplanmış insanların kıpırdandığını gördü, bir yüz ve vücut ortaya çıktı... Thufir Hawat, koyu renk lekeli dudaklarıyla damarları çıkmış yaşlı yüz hatları, kamburlaşmış omuzlar, yaşının getirdiği sağlıksız görünüş.</p>

  <p class="heading">"İşte Thufir Hawat," dedi Paul. "Onu bıraksınlar, Gurney."</p>

  <p class="heading">"Ama, Efendim," dedi Gurney.</p>

  <p class="heading">"Bıraksınlar," diye tekrarladı Paul.</p>

  <p class="heading">Gurney başıyla onayladı.</p>

  <p class="heading">Bir Fremen mızrağı kalktı, Hawat ayaklarını sürüyerek ilerledi, mızrak tekrar indi. Nemli gözler Paul'e inceleyerek, araştırarak baktı.</p>

  <p class="heading">Paul bir adım ilerledi, gerilimi hissetti, İmparator'un ve tebaasının hareket etmesini bekledi.</p>

  <p class="heading">Hawat'ın bakışları Paul'ü delip geçiyordu, yaşlı adam şöyle dedi: "Leydi Jessica, düşüncelerimde nasıl yanıldığımı ancak bugün öğrendim. Bağışlamanız gerekmiyor."</p>

  <p class="heading">Paul bekledi ama annesi sessiz kaldı.</p>

  <p class="heading">"Thufir, eski dostum," dedi Paul, "gördüğün gibi sırtım hiçbir kapıya dönük değil."</p>

  <p class="heading">"Evren kapılarla doludur," dedi Hawat.</p>

  <p class="heading">"Ben babama mı çekmişim?" diye sordu Paul.</p>

  <p class="heading">"Daha çok büyükbabana benziyorsun," dedi Hawat çatlak bir sesle. "Sende onun tavırları ve gözlerinde onun bakışları var."</p>

  <p class="heading">"Yine de babama çekmişim," dedi Paul. "Çünkü sana diyorum ki Thufir, aileme hizmet ettiğin yılların karşılığı olarak şu anda benden her şeyi isteyebilirsin. Her şeyi. Şu anda canıma mı ihtiyacın var, Thufir? Senindir." Paul ellerini iki yana açıp bir adım ilerledi, Hawat'in gözlerinde anladığını belli eden bir bakış gördü.</p>

  <p class="heading"><i class="calibre2">İhaneti bildiğimi fark etti,</i> diye düşündü Paul.</p>

  <p class="heading">Sesini yalnızca Hawat'ın duyabileceği bir yarı fısıltı tonuna ayarlayarak konuştu: "Ciddiyim, Thufir. Bana vuracaksan, bunu şimdi yap."</p>

  <p class="heading">"Yalnızca önünüzde bir kez daha durmak istedim, Dük'üm," dedi Hawat. Ve Paul, o anda, yaşlı adamın düşmemek için harcadığı çabanın farkına vardı. Paul uzanıp Hawat'ı omuzlarından tuttu, kasların ellerinin altında seğirdiğini hissetti.</p>

  <p class="heading">"Canın acıyor mu, eski dostum?" diye sordu Paul.</p>

  <p class="heading">"Acıyor, Dük'üm," diye onayladı Hawat, "ama aldığım zevk acıdan daha büyük." Paul'ün kollarında hafifçe döndü, sol elini avucu yukarıda İmparator'a doğru uzattı ve parmaklarına bastırdığı ince iğneyi gösterdi. "Görüyor musunuz, Majesteleri?" diye seslendi. "Haininizin iğnesini görüyor musunuz? Yaşamını Atreideslerin hizmetine vermiş olan ben, Şimdi bunu yapamaz mıyım sandınız?"</p>

  <p class="heading">Yaşlı adam kollarının arasında yığılırken Paul sendeledi; ölümü, o mutlak gevşemeyi hissetti. Paul, Hawat'ı hafifçe yere bıraktı, doğruldu ve muhafızlara cesedi kaldırmalarını işaret etti.</p>

  <p class="heading">Emir yerine getirilirken salonu bir sessizlik kapladı.</p>

  <p class="heading">İmparator'un yüzüne artık amansız bir bekleyiş görüntüsü yerleşmişti. Hiçbir zaman korkuyu açığa vurmayan gözler sonunda korkuyu itiraf etmişti.</p>

  <p class="heading">"Majesteleri," dedi Paul; uzun boylu imparatorluk Prensesi'nin şaşırarak irkildiğini ve dikkat kesildiğini fark etti. Bu sözcük, kontrollü Bene Gesserit atonalleriyle söylenmişti ve içinde Paul'un oraya koyabildiği bütün küçümseme ve aşağılama perdelerini taşıyordu.</p>

  <p class="heading"><i class="calibre2">Gerçekten Bene Gesserit eğitimi almış,</i> diye düşündü Paul, İmparator boğazını temizledikten sonra konuşmaya başladı: "Belki de saygıdeğer akrabam şu anda istediği her şeyi elde ettiğine inanıyor. Hiçbir şey gerçeklerden bu kadar uzak olamaz. Konvansiyonu ihlal ettin, atom silahlarını..."</p>

  <p class="heading">"Ben atom silahlarını çölün doğal bir oluşumuna karşı kullandım," dedi Paul. "Yolumun üstündeydi ve acelem vardı, bazı tuhaf faaliyetlerinizle ilgili açıklama istemek için yanınıza geliyordum, Majesteleri."</p>

  <p class="heading">"Şu anda Arrakis'in üstünde, uzayda, Büyük Evler'in büyük bir donanması var," dedi imparator. "Tek bir sözüm yeter, onlar..."</p>

  <p class="heading">"Ha, evet," dedi Paul, "az kalsın onları unutuyordum." İki Lonca üyesini görene kadar İmparator'un maiyetini inceledikten sonra yalnızca Gurney'in duyabileceği bir şekilde konuştu "Şunlar Lonca temsilcileri mi, Gurney, oradaki gri giyinmiş iki şişman?"</p>

  <p class="heading">"Evet, Efendim."</p>

  <p class="heading">"Siz ikiniz," dedi Paul işaret ederek. "Derhal oradan çıkın ve o filoyu evine postalayacak mesajları gönderin. Bundan sonra, benim iznimi almadan..."</p>

  <p class="heading">"Lonca senden emir almaz!" diye bağırdı uzun boylu olan. O ve arkadaşı, Paul'ün bir işaretiyle kaldırılan mızrak engeline doğru kendilerine yol açtılar, iki adam hızla ilerledi ve uzun boylu olan kolunu Paul'e doğru uzatarak konuştu: "Pekala ambargoya uğrayabilirsin bu..."</p>

  <p class="heading">"İkinizden birinden bir saçmalık daha duyarsam," dedi Paul, "bir emir veririm ve Arrakis'teki tüm bahar üretimi yok olur... sonsuza dek."</p>

  <p class="heading">"Çıldırdın mı sen?" diye sordu uzun boylu Lonca üyesi. Yarım adım geriledi.</p>

  <p class="heading">"Demek, bunu yapmak için gücüm olduğunu kabul ediyorsunuz, öyle mi?" diye sordu Paul.</p>

  <p class="heading">"Lonca üyeleri bir an uzayın içine bakarmış gibi göründüler, ardından: "Evet, yapabilirsin ama yapmamalısın."</p>

  <p class="heading">"Yaaa," dedi Paul ve kendi kendine onayladı, "ikiniz de Lonca kaptanısınız, değil mi?"</p>

  <p class="heading">"Evet!"</p>

  <p class="heading">İkiliden kısa olan konuştu: "Sen de kör olursun ve bizi yavaş bir ölüme mahkum edersin. Bir kez bağımlı olduktan sonra bahar liköründen mahrum kalmak nasıl bir şeydir bir fikrin var mı?"</p>

  <p class="heading">"Güvenli yola bakan göz sonsuza dek kapanır," dedi Paul. "Lonca kötürüm kalır, insanlar izole edilmiş gezegenlerinde izole edilmiş küçük gruplar haline gelirler. Bunu sırf inat olsun diye yapabilirim… ya da can sıkıntısından."</p>

  <p class="heading">"Bunu başbaşa görüşelim," dedi uzun boylu Lonca üyesi. "Eminim bir anlaşmaya..."</p>

  <p class="heading">"Arrakis'in üzerindekilere mesajı gönderin," dedi Paul. "Bu tartışmadan sıkıldım. Eğer tepemizdeki şu filo hemen gitmezse konuşmamıza hiç gerek kalmayacak." Başıyla salonun yan tarafındaki haberleşme görevlilerini işaret etti. "Cihazlarımızı kullanabilirsiniz."</p>

  <p class="heading">"Önce bunu tartışmamız gerek," dedi uzun boylu Lonca üyesi. "Böyle hemen..."</p>

  <p class="heading">"Gönderin şu mesajı!" diye bağırdı Paul. "Bir şeyi yok edebilen güç, onun üstündeki mutlak kontroldür. Benim bu güce sahip olduğum konusunda hemfikirsiniz. Burada olmamızın amacı tartışmak, pazarlık etmek ya da bir orta yol bulmak değil. Ya emirlerime uyarsınız ya da <i class="calibre2">hemen</i> ortaya çıkacak sonuçlara katlanırsınız!"</p>

  <p class="heading">"Şaka yapmıyor," dedi kısa boylu Lonca üyesi. Ve Paul korkunun onları avucunun içine aldığını gördü.</p>

  <p class="heading">İkisi yavaş yavaş Fremen haberleşme cihazlarının yanına gittiler.</p>

  <p class="heading">"Emrinize uyacaklar mı?" dedi Gurney.</p>

  <p class="heading">"Dar bir zaman görüntüleri var," dedi Paul, "itaatsizliğin sonuçlarını ortaya koyan boş bir duvarın ötesini göremiyorlar. Tepemizdeki gemilerde bulunan hiçbir Lonca kaptanı o duvarın ötesini göremiyor, itaat edecekler."</p>

  <p class="heading">Paul, İmparator'a bakmak için arkasına dönerek konuştu: "Babanın tahtına çıkmana izin verdikleri zaman, bahar akışının sürmesi teminatını vermen şart koşulmuştu. Onları hayal kırıklığına uğrattın, Majesteleri. Sonuçlarını biliyor musun?"</p>

  <p class="heading">"Kimse bana <i class="calibre2">izin</i>..."</p>

  <p class="heading">"Aptal rolü yapmayı bırak," diye bağırdı Paul. "Lonca nehir kenarına kurulmuş bir köy gibidir. Suya ihtiyaçları vardır ama gereksinimleri ne kadarsa ancak o kadarını alabilirler Nehre baraj kurup onu kontrol edemezler; çünkü bu, dikkatleri aldıkları şeye çekeceğinden sonuçta felakete yol açar. Bahar akışı... işte nehirleri bu. Ve ben bir baraj inşa ettim. Ama barajım öyle bir baraj ki, nehri yok etmeden onu yok edemezsin."</p>

  <p class="heading">İmparator kızıl saçlarını düzeltti, arkası ona dönük olan iki Lonca üyesine baktı.</p>

  <p class="heading">"Bene Gesserit Doğru Söyleten'i bile titriyor," dedi Paul. Başrahibelerin, numaraları için kullandıkları başka zehirler de var ama bahar likörünü bir kez kullanınca diğerleri işe yaramaz."</p>

  <p class="heading">Yaşlı kadın şekilsiz siyah cüppesine sarındı, mızraklardan oluşan engelin arkasında durmak için kalabalığın arasında kendisine yol açtı.</p>

  <p class="heading">"Başrahibe Gaius Helen Mohiam," dedi Paul. "Caladan’daki görüşmemizden bu yana uzun zaman geçti, değil mi?"</p>

  <p class="heading">Kadının bakışları Paul'ü geçip annesine ulaştı. "Evet, Jessıca, görüyorum ki oğlun gerçekten O'ymuş. Bu nedenle kızının melaneti için bile affedilebilirsin."</p>

  <p class="heading">Paul soğuk, delici bir kızgınlığı yatıştırarak konuştu: "Sen herhangi bir şey için annemi bağışlama hakkına ya da nedenine asla sahip olmadın!"</p>

  <p class="heading">Yaşlı kadın gözlerini Paul'e kenetledi.</p>

  <p class="heading">"Numaralarını benim üstümde denesene, yaşlı cadı," dedi Paul. "Gom cabbarın nerede? Bakmaya cesaret edemediğin o yere bakmayı denesene. Orada gözlerimi sana dikmiş bir halde beni bulacaksın!"</p>

  <p class="heading">Yaşlı kadın bakışlarını yere indirdi.</p>

  <p class="heading">"Söyleyecek hiçbir şeyin yok mu?" diye sordu Paul.</p>

  <p class="heading">"Sana insanların safına hoş geldin diyen bendim," diye mırıldandı yaşlı kadın. "Buna leke sürme."</p>

  <p class="heading">Paul sesini yükseltti: "Ona bakın, yoldaşlar! O bir Bene Gesserit Başrahibesi, sabırlı yolun sabırlı yolcusu. Diğer rahibelerle birlikte, planları gereği, tek bir kişiyi üretmek üzere, genlerin ve ortamın uygun bileşimi için doksan kuşak bekleyebiliyor. Bakın ona! Şu anda doksan kuşağın o kişiyi ürettiğini biliyor, işte buradayım... ama... asla... onun... emirlerine... uymayacağım!"</p>

  <p class="heading">"Jessica!" diye haykırdı yaşlı kadın. "Sustur onu!"</p>

  <p class="heading">"Kendin sustursana," dedi Jessica.</p>

  <p class="heading">Paul yaşlı kadına dik dik baktı. "Tüm bunlardaki payın yüzünden seni seve seve boğazlatabilirdim," dedi. "Bunu, engelleyemezdin!" diye haykırdı, kadın öfkeden kaskatı kesilirken. "Ama asla bana dokunamadan ya da beni planlarının istediği şey haline getiremeden ömrünü sürdürmek, senin için daha iyi bir ceza olacak diye düşünüyorum."</p>

  <p class="heading">"Jessica, sen ne yaptın?" diye sordu yaşlı kadın.</p>

  <p class="heading">"Sana tek bir şey söyleyeceğim," dedi Paul. "Irkın ihtiyacı olan şeyin bir kısmını anlamışsın ama öyle yetersiz bir şekilde ki. insan soyunun devamını kontrol etmeyi ve ana planınıza uygun birkaç seçilmişi çaprazlamayı düşünüyorsun! O kadar az şey anlıyorsun ki..."</p>

  <p class="heading">"Bunlardan bahsetmemelisin!" diye tısladı yaşlı kadın.</p>

  <p class="heading">"Sus!" diye kükredi Paul. Sözcük, ikisinin arasında, havada Paul'ün kontrolünde kıvrılıp bükülürken sanki maddeleşiyormuş gibi oldu.</p>

  <p class="heading">Yaşlı kadın arkasında duranların kollarına doğru sendeledi; zihnini zapteden Paul'ün kullandığı gücün şokuyla yüzü ifadesizleşti. "Jessica," diye fısıldadı. "Jessica."</p>

  <p class="heading">"Gom cabbarını hatırlıyorum," dedi Paul. "Sen de benimkini hatırla. Bir sözcükle seni öldürebilirim."</p>

  <p class="heading">Salondaki Fremenler, gördün mü, der gibi birbirlerine baktılar. Efsane şöyle demiyor muydu: <i class="calibre2">"Ve onun sözü doğruluğa karşı gelenlere ebedi ölümü getirecek</i>"?</p>

  <p class="heading">Paul dikkatini İmparator babasının yanında duran uzun boylu Prenses'e yöneltti. Gözlerini ondan ayırmadan konuştu: "Majesteleri, ikimiz de karşı karşıya olduğumuz bu güç durumdan nasıl kurtulacağımızı biliyoruz."</p>

  <p class="heading">İmparator, kızına bir göz atıp tekrar Paul'e baktı. "Bu ne cüret! Sen! Ailesi olmayan bir maceraperest, bir hiç..."</p>

  <p class="heading">"Benim kim olduğumu çoktan kabul ettin," dedi Paul. "Akrabam dedin. Bu saçmalığa bir son verelim."</p>

  <p class="heading">"Ben senin yöneticinim," dedi imparator.</p>

  <p class="heading">Paul, haberleşme donanımının başında, yüzleri ona dönük duran Lonca üyelerine şöyle bir baktı. Bir tanesi başıyla onayladı.</p>

  <p class="heading">"Bunu değiştirebilirim," dedi Paul.</p>

  <p class="heading">"Buna cüret edemezsin!" dedi imparator kulak tırmalayan bir sesle.</p>

  <p class="heading">Paul sadece gözlerini ona dikip baktı.</p>

  <p class="heading">İmparatorluk Prensesi, elini babasının koluna koydu. "Baba," dedi, kadife gibi yumuşak sesi yatıştırıcıydı.</p>

  <p class="heading">"Numaralarını benim üstümde denemeye kalkışma," dedi imparator. Kızına baktı. "Bunu yapmak zorunda değilsin, kızım. Başka kaynaklarımız da..."</p>

  <p class="heading">"Ama burada oğlun olmaya uygun bir adam var," dedi Prenses.</p>

  <p class="heading">Sükunetini yeniden kazanan yaşlı Başrahibe, kendine yol açarak İmparator'un yanına gitti ve kulağına eğilip bir şeyler fısıldadı.</p>

  <p class="heading">"Başrahibe seni savunuyor," dedi Jessica.</p>

  <p class="heading">Paul altın saçlı Prenses'e bakmayı sürdürdü. Yalnızca annesinin duyabileceği bir şekilde konuştu: "Bu Irulan, en büyük olan, öyle değil mi?"</p>

  <p class="heading">"Evet."</p>

  <p class="heading">Chani, Paul'ün diğer tarafına geçip sordu: "Gitmemi ister misin, Muad'Dib?"</p>

  <p class="heading">Paul Chani'ye baktı. "Gitmek mi? Bundan sonra asla yanımdan ayrılmayacaksın."</p>

  <p class="heading">"Aramızda bağlayıcı hiçbir şey yok," dedi Chani.</p>

  <p class="heading">Paul bir an sessizlik içinde ona baktı, ardından: "Bana karşı dürüst ol, Sihaya," dedi. Chani karşılık vermeye kalkıştığında parmağını kadının dudaklarına koyarak onu susturdu. "Bizi bağlayan şey koparılamaz," dedi. "Şimdi, bu olayları yakından izle çünkü bu odayı daha sonra senin bilgeliğin aracılığıyla görmek istiyorum."</p>

  <p class="heading">İmparatorla Doğru Söyleten'i hararetli ve alçak sesli tartışmalarını sürdürüyorlardı.</p>

  <p class="heading">Paul annesine dönerek konuştu: "İmparator'a, tahta bir Bene Gesserit geçirmenin, anlaşmalarının bir parçası olduğunu ve bu iş için Irulan'ı hazırladıklarını hatırlatıyor."</p>

  <p class="heading">"Planları bu muydu?" dedi Jessica.</p>

  <p class="heading">"Bu açık değil mi?" diye sordu Paul.</p>

  <p class="heading">"İşaretleri görüyorum!" dedi. Jessica sert bir sesle. "Sorumun amacı, benim sana öğrettiğim bu meseleleri bana öğretmeye kalkışmaman gerektiğini hatırlatmaktı."</p>

  <p class="heading">Paul ona şöyle bir baktı, dudaklarındaki soğuk gülümsemeyi gördü</p>

  <p class="heading">Gurney Halleck ikisinin arasına eğilerek: "Bu grubun arasında bir Harkonnen olduğunu size hatırlatmak isterim, Efendim," dedi. Sol tarafta bir mızrak engeline dayanmış duran siyah saçlı Feyd-Rautha'yı başıyla işaret etti. "Şu soldaki kısık gözlü olan. Gördüğüm en uğursuz surat. Bir keresinde bana söz vermiştiniz..."</p>

  <p class="heading">"Teşekkür ederim, Gurney," dedi Paul. "O na-Baron... ihtiyar öldüğü için artık Baron," dedi Gurney. "O benim için uygun..."</p>

  <p class="heading">"Onu öldürebilir misin, Gurney?"</p>

  <p class="heading">"Efendim şaka yapıyor olmalı!"</p>

  <p class="heading">"İmparotor'la cadısı arasındaki tartışma gereğinden fazla uzadı. Sence de öyle değil mi, anne?"</p>

  <p class="heading">Jessica başıyla onayladı. "Gerçekten öyle." Paul sesini yükselterek imparator'a seslendi: "Majesteleri, aranızda bir Harkonnen var mı?"</p>

  <p class="heading">İmparator'un, Paul'e bakmak için dönüşü, soylu kibrini ortaya çıkardı. "Maiyetimin senin dükalık sözünün koruması altında olduğuna inanıyorum," dedi.</p>

  <p class="heading">"Sorum yalnızca bilgi edinmek içindi," dedi Paul. "Bir Harkonnen'in resmi olarak maiyetinizin bir parçası mı olduğunu yoksa sadece ödlek olduğu için teknik bir ayrıntının ardına mı gizlendiğini bilmek istiyorum."</p>

  <p class="heading">İmparator'un gülümsemesi ihtiyatlıydı, "İmparatorluk grubuna kabul edilen herkes maiyetimin üyesidir."</p>

  <p class="heading">"Bir Dük size söz verdi," dedi Paul, "ama Muad'Dib ayrı bir konu. <i class="calibre2">O</i> sizin yaptığınız maiyet üyesi tanımını tanımayabilir. Dostum Gurney Halleck'in canı bir Harkonnen öldürmek istiyor. Eğer..."</p>

  <p class="heading">"Kanlı!" diye bağırdı Feyd-Rautha. Kendisini engelleyen mızrağı zorladı. "Bu kan davasının adını koyan, babandı, Atreides. Kendin kadınların arasına saklanıp üstüme uşağını salarken bana ödlek diyorsun!"</p>

  <p class="heading">Yaşlı Doğru Söyleten, İmparator'un kulağına hararetli hararetli bir şeyler fısıldadı ama o kadını kenara iterek konuştu: "Kanlı, öyle mi? Kanlının katı kuralları vardır."</p>

  <p class="heading">"Paul, buna bir son ver," dedi Jessica.</p>

  <p class="heading">"Efendim," dedi Gurney, "Bana Harkonnenlerden intikam alacağım gün için söz vermiştiniz."</p>

  <p class="heading">"Sen onlardan intikamını aldın," dedi Paul ve duygularına bir gösteri yapma isteğinin hakim olduğunu hissetti. Cüppesiyle kapüşonunu omuzlarından sıyırdı, onları kemeri ve hançer-i figanıyla birlikte annesine verdikten sonra damıtıcı giysisinin bağlarını çözmeye başladı. O anda evrenin bu ana odaklandığını hissetti.</p>

  <p class="heading">"Buna hiç gerek yok," dedi Jessica. "Daha kolay yolları var, Paul."</p>

  <p class="heading">Paul damıtıcı giysisini sıyırıp yerde bıraktı, annesinin elinde duran hançer-i figanını kınından çıkardı. "Biliyorum," dedi. "Zehir ya da bir suikastçi, bütün o eski bildik yollar."</p>

  <p class="heading">"Bana bir Harkonnen vaat etmiştiniz!" diye tısladı Gurney; Paul adamın yüzündeki öfkeyi, mürekkep sarmaşığı yarasının kızarıp kabarışını gördü.</p>

  <p class="heading">"Bunu bana borçlusunuz, Efendim!"</p>

  <p class="heading">"Onların yüzünden benden daha fazla mı acı çektin?" diye sordu Paul.</p>

  <p class="heading">"Kız kardeşim," dedi Gurney çatlak bir sesle. "Köle çukurlarında geçen yıllarım..."</p>

  <p class="heading">"Babam," dedi Paul. "Yakın dostlarım ve arkadaşlarım, Thufir Hawat ve Duncan Idaho... ne bir yerim ne de yardım eli uzatan kimsem olmadan bir kaçak olarak geçirdiğim yıllarım; ve bir şey daha var: artık bu bir kanlı ve kuralları sen de benim kadar iyi biliyorsun."</p>

  <p class="heading">Halleck'in omuzları çöktü. "Efendim, eğer o domuz... o bir hayvandan başka bir şey değil, tekmeleseniz kirlendi diye ayakkabınızı çıkarıp atarsınız. Eğer şartsa bir cellat çağırın ya da bırakın ben yapayım, ama kendinizi..."</p>

  <p class="heading">"Muad'Dib'in bunu yapması gerekmiyor," dedi Chani. Paul gözucuyla bakınca, kadının gözlerindeki korkuyu gördü.</p>

  <p class="heading">"Ama Dük Paul yapmalı." dedi.</p>

  <p class="heading">"Bu bir Harkonnen hayvanı," dedi Gurney çatlak bir sesle. Paul tam kendi Harkonnen atalarını açıklamak üzereyken bir an duraksadı, annesinin sert bir bakışıyla bundan vazgeçti ve sadece şöyle dedi: "Ama bu canlı, insan şeklinde, Gurney; ve bu yüzden ya insansa diye şüphelenilmeyi hak ediyor."</p>

  <p class="heading">Gurney şöyle dedi: "Eğer o bu kadar..."</p>

  <p class="heading">"Lütfen kenara çekil," dedi Paul. Hançer-i figanını elinde şöyle bir tarttı, Gurney'i hafifçe kenara itti.</p>

  <p class="heading">"Gurney!" dedi Jessica. Adamın koluna dokundu. "Bu huyu büyükbabasına çekmiş. Onun dikkatini dağıtma. Şu anda onun için yapabileceğin tek şey bu." Ve şöyle düşündü: <i class="calibre2">Ana Tanrıça! Ne ironi.</i></p>

  <p class="heading">Feyd-Rautha'yı inceleyen İmparator, onun geniş omuzlarını, gelişmiş kaslarını gördü. Paul'e bakmak için döndü: gencin vücudu gergin bir sicim gibiydi, Arrakis yerlileri kadar kurumuş değildi ama kaburgaları sayılıyordu ve böğrü çökmüştü; o kadar ki kaslarının seğirmesi ve kasılması derisinin üstünden görülebiliyordu.</p>

  <p class="heading">Jessica Paul'e doğru eğildi, sesini yalnızca onun duyabileceği şekilde ayarladı: "Bir şey söyleyeceğim, oğlum. Bazen tehlikeli bir kişi Bene Gesseritler tarafından hazırlanır ve eski zevk-acı yöntemleriyle benliğinin en derin yerlerine bir sözcük aşılanır. En sık kullanılan sözcük-ses Uroşnor'dur. Eğer kuvvetle şüphelendiğim gibi bunu hazırlamışlarsa, kulağına söylenen bu sözcük kaslarını gevşetecek ve.</p>

  <p class="heading">"Buna karşı hiçbir özel avantajım olsun istemiyorum," dedi Paul. "Yolumdan çekil."</p>

  <p class="heading">Gurney, Jessica'ya dönüp, "Bunu neden yapıyor?" diye sordu. "Kendini öldürtüp şehitlik mertebesine yükselmeyi mi düşünüyor? Onun mantığını gölgeleyen, Fremenlerin şu dinsel lakırdıları mı?"</p>

  <p class="heading">Jessica oğlunun neden bu yolu seçtiğini tam olarak bilmediğini fark ederek elleriyle yüzünü örttü. Odanın içinde ölümü hissedebiliyordu; ve değişmiş olan Paul'ün, Gurney'in söylediği gibi bir şeyi yapabileceğini biliyordu, içindeki bütün yetenekler, oğlunu koruma ihtiyacına odaklandı ama yapabileceği hiçbir şey yoktu.</p>

  <p class="heading">"Sebep şu dinsel lakırdılar mı?" diye ısrar etti Gurney.</p>

  <p class="heading">"Sesini çıkarma," diye fısıldadı Jessica. "Ve dua et."</p>

  <p class="heading">İmparator'un yüzüne ani bir gülümseme yayıldı. "Eğer maiyetimden... Feyd-Rautha Harkonnen... öyle istiyorsa," dedi. "Onu tüm sınırlamalardan kurtarıyorum ve ona kendi yolunu seçme özgürlüğü veriyorum." İmparator, Paul'ün Fedaykin muhafızlarını eliyle işaret etti. "Senin ayak takımından biri kemerimle kısa bıçağımı aldı. Eğer Feyd-Rautha isterse, elinde benim bıçağımla karşına çıkabilir."</p>

  <p class="heading">"İsterim," dedi Feyd-Rautha ve Paul onun yüzündeki sevinci gördü.</p>

  <p class="heading"><i class="calibre2">Kendine aşırı güveniyor,</i> diye düşündü Paul, <i class="calibre2">işte kabul edebileceğim doğal bir avantaj.</i></p>

  <p class="heading">"İmparator'un bıçağını getirin," dedi Paul ve emrinin yerine getirilişini izledi. "Oraya yere koyun." Ayağıyla bir yeri işaret etti, "İmparatorluk'un ayak takımını duvarın önüne götürün, Harkonnen tek başına dursun."</p>

  <p class="heading">Cüppelerin gürültüsü, ayakların sürtünüşü, alçak sesli emirler ve itirazlar Paul'ün emrinin yerine getirilişine eşlik etti. Lonca üyeleri haberleşme donanımının yanında kaldılar. Belirgin bir kararsızlık içinde kaşlarını çatıp Paul'e baktılar.</p>

  <p class="heading"><i class="calibre2">Geleceği görmeye alışıklar,</i> diye düşündü Paul. <i class="calibre2">Bu mekan ve zamanda onlar kör... ben bile körüm.</i> Ve zaman-rüzgarlarından örnekler alıp denedi; karışıklığı, o sırada bu ana ve mekana odaklanmış olan fırtına bağlantısını algıladı. Belli belirsiz boşluklar bile şimdi kapanmıştı. Burada, doğmamış cihadın olduğunu biliyordu. Burada, bir zamanlar kendi korkunç amacı olarak tanımış olduğu kalıtsal bilinç vardı. Burada, bir Kuisatz Haderah ya da Lisan-ül-Gayb hatta Bene Gesserit'in duraklayan planları için yeterli neden vardı, insan ırkı kendi uyuşukluğunu hissetmiş, bayıltıldığını algılamıştı; ve şimdi tek bildiği o karışıklığı yaşama ihtiyacıydı, genlerin karışacağı ve daha güçlü yeni karışımların sağ kalacağı o karışıklığı. O anda tüm insanlar, bilinçsiz tek bir organizma halinde, her engeli aşabilecek bir tür cinsel sıcaklığı yaşıyordu.</p>

  <p class="heading">Ve Paul bunun en küçük bir parçasını değiştirmek için göstereceği herhangi bir çabanın ne kadar boş olacağını anladı. Cihada kendi benliğinin içinde karşı çıkmayı düşünmüştü ama cihat olacaktı. Lejyonları, Paul olmadan da Arrakis'ten çıkarak ortalığı kasıp kavuracaklardı. İhtiyaçları olan tek şey o efsaneydi ve Paul çoktan o efsane haline gelmişti. Onlara yolu göstermiş, varolmak için bahara sahip olması gereken Lonca üzerinde bile hakimiyet kurmalarını sağlamıştı.</p>

  <p class="heading">Bir başarısızlık hissi onu sardı ve bu hissin içinden, Feyd-Rautha Harkonnen'in yırtık üniformasını çıkarmış, üstünde içi zırhlı dövüş korsesiyle kalmış olduğunu gördü.</p>

  <p class="heading"><i class="calibre2">Bu bir düğüm noktası,</i> diye düşündü Paul. <i class="calibre2">Gelecek buradan açılacak, bir zaferi örten bulutlar dağılacak. Ve eğer burada ölürsem, kendimi feda ettiğimi ve ruhumun onlara önderlik edebileceğini söyleyecekler. Ve eğer yaşarsam, hiçbir şeyin Muad’Dib’e karşı koyamayacağını söyleyecekler.</i></p>

  <p class="heading">"Atreides hazır mı?" diye seslendi Feyd-Rautha antik kanlı ritüelinin sözlerini kullanarak.</p>

  <p class="heading">Paul ona Fremen tarzında yanıt vermeyi tercih etti: "Hançerin parçalanıp darmadağın olur inşallah!" İmparator'un zeminde duran bıçağını göstererek, Feyd-Rautha'ya ilerleyip onu almasını belirtmiş oldu.</p>

  <p class="heading">Dikkatini Paul'den ayırmayan Feyd-Rautha hançeri aldı, alışabilmek için bir an elinde dengeledi. İçinde bir heyecan alevlendi. Bu hayalini kurduğu bir dövüştü; araya giren kalkanlar olmaksızın erkeğin karşısında erkekçe hünerin karşısında hüner. Önünde açılan ve güce giden bir yol görebiliyordu çünkü İmparator bu başbelası dükü her kim öldürürse onu kesinlikle ödüllendirecekti. Ödül, mağrur kızı ve tahttan bir hisse bile olabilirdi. Ve şu hödük dükün, şu yaban dünya maceraperestinin, yüzlerce arena dövüşünde her tür hileyle ve her tür kalleşlikle eğitilmiş bir Harkonnen'e denk olması mümkün değildi. Ve bu hödüğün burada silah olarak bir hançerden daha fazlasıyla yüz yüze olduğunu bilmesi imkansızdı.</p>

  <p class="heading"><i class="calibre2">Görelim bakalım zehire dayanıklı mısın?</i> diye düşündü Feyd-Rautha. Paul'ü, İmparator'un bıçağıyla selamlayarak şöyle dedi: "Ölümüne merhaba de, aptal herif."</p>

  <p class="heading">"Dövüşecek miyiz, kuzen?" diye sordu Paul. Ve gözleri kendisini bekleyen bıçakta, kedi adımlarıyla ilerledi; süt-beyaz hançer-i figanını sanki kolunun bir uzantısıymış gibi tutmuş, dizlerini kırarak öne doğru eğilmişti.</p>

  <p class="heading">Çıplak ayakları zemine sürtünerek, gözleri en ufak bir açık yakalamak için tetikte, birbirlerinin çevresinde daireler çizdiler.</p>

  <p class="heading">"Ne kadar da güzel dans ediyorsun," dedi Feyd-Rautha.</p>

  <p class="heading"><i class="calibre2">Çok konuşuyor,</i> diye düşündü Paul. <i class="calibre2">İşte başka bir zayıflık. Sessizlikle karşılaşınca huzursuz oluyor.</i></p>

  <p class="heading">"Günah çıkardın mı?" diye sordu Feyd-Rautha.</p>

  <p class="heading">Paul hala sessizlik içinde onun çevresinde dönüyordu.</p>

  <p class="heading">Dövüşü, İmparator'un kalabalık maiyetinin arasında izleyen yaşlı Başrahibe titrediğini hissetti. Genç Atreides, Harkonnen'e kuzen diye seslenmişti. Bu tek bir anlama gelebilirdi: ortak atalarını biliyordu. Bunun sebebim anlamak zor değildi, o Kuisatz Haderah'tı. Ama bu sözler onu, burada kendisi için önem taşıyan tek şeye odaklanmaya zorladı.</p>

  <p class="heading">Bu, Bene Gesserit çiftleştirme programı için büyük bir felaket olabilirdi.</p>

  <p class="heading">Paul'ün burada görmüş olduğu şeyle ilgili bir şey görmüştü: Feyd-Rautha öldürebilirdi ama zafer kazanmış olmazdı. Ancak başka bir düşünce onu bunaltıyordu. Bu uzun ve zahmetli programın iki sonuç ürünü, kolaylıkla her ikisini de yok edebilecek ölümüne bir dövüşte karşı karşıya gelmişti. Eğer her ikisi de ölürse geriye yalnızca; Feyd-Rautha'nın, henüz bir bebek, bir bilinmeyen, değerlendirilmemiş bir faktör olan gayri meşru kızı ile melanet Alia kalıyordu.</p>

  <p class="heading">"Belki de burada yalnızca putperest adetlerini uyguluyorsunuzdur," dedi Feyd-Rautha. "Ruhunu, çıkacağı yolculuğa, İmparator'un Doğru Söyleteni'nin hazırlamasını ister misin?"</p>

  <p class="heading">Paul sağa doğru daire çizerken gülümsedi, tetikteydi ve karanlık düşünceleri bu anın gerektirdikleri için bastırılmıştı.</p>

  <p class="heading">Feyd-Rautha sıçrarken sağ eliyle vuracak gibi yaptı ama hançerini gözle görülmez bir hızla sol eline geçirmişti.</p>

  <p class="heading">Paul zorlanmadan yana çekildi, Feyd-Rautha'nın hamlesinde kalkan-şartlanmasının duraksamasını fark etti. Yine de, Paul'ün bazılarında görmüş olduğu kadar büyük bir kalkan şartlandırması değildi ve Feyd-Rautha'nın daha önce kalkansız düşmanlara karşı dövüşmüş olduğunu algıladı.</p>

  <p class="heading">"Bir Atreides kaçar mı yoksa durup dövüşür mü?" diye sordu Feyd-Rautha</p>

  <p class="heading">Paul sessizce onun çevresinde dönmeyi sürdürdü. Idaho'nun sözleri, uzun yıllar önce Caladan'daki antrenman alanında eğitim sırasında söylenmiş sözler aklına geldi: <i class="calibre2">"İlk anları incelemek için kullan. Bu yüzden, zaferi çabucak kazanmak için bir fırsat kaçırabilirsin ama inceleme anları başarının güvencesidir. Zamanını kullan ve dikkatli ol. "</i></p>

  <p class="heading">"Belki de bu dansın ömrünü birkaç saniye uzatacağını düşünüyorsun," dedi Feyd-Rautha. "Pekala." Dönmeyi bırakıp doğruldu.</p>

  <p class="heading">Paul bir ilk yaklaşım için göreceğini görmüştü. Feyd-Rautha sanki zırhlı dövüş korsesi yan tarafını tamamen koruyabilecekmiş gibi sağ kalçasını göstererek sol tarafa ilerledi. Bu, kalkan ve her iki elinde hançerle çalışmış bir adamın hareketiydi.</p>

  <p class="heading"><i class="calibre2">Ya da... Ve</i> Paul bir an duraksadı... korse <i class="calibre2">göründüğünden</i> daha öte bir şeydi.</p>

  <p class="heading">Harkonnen, bugün Sardokar lejyonlarına karşı zafer kazanmış birlikleri yöneten bir adama karşı fazlasıyla kendinden emin görünüyordu.</p>

  <p class="heading">Feyd-Rautha duraksamayı fark edip şöyle dedi: "Kaçınılmaz olanı neden geciktirelim? Yalnızca beni, bu pislik küresinin üzerindeki haklarımı uygulamaktan alıkoyuyorsun."</p>

  <p class="heading"><i class="calibre2">Eğer bu bir ok-atıcı ise,</i> diye düşündü Paul, <i class="calibre2">ustaca yapılmış bir parça. Korsede, değişiklik yapıldığını belli eden hiçbir iz yoktu.</i></p>

  <p class="heading">"Neden konuşmuyorsun?" diye sordu Feyd-Rautha.</p>

  <p class="heading">Paul inceleyerek dönmeyi, sürdürdü. Feyd-Rautha'nın sesindeki huzursuzluğu duyunca, yüzüne soğuk bir gülümseme yayılmasını engellemedi; bu huzursuzluk, sessizliğin yarattığı baskının kanıtıydı.</p>

  <p class="heading">"Gülümsüyorsun, ha?" diye sordu Feyd-Rautha. Ve cümlenin ortasında atıldı.</p>

  <p class="heading">Belli belirsiz duraksamayı bekleyen Paul, yıldırım hızıyla inen bıçaktan az kalsın kaçamıyordu; bıçağın ucunun sol kolunu çizdiğini hissetti. Kolunda duyduğu ani acıyı bastırdı, zihni, daha önceki duraksamanın bir numara, bir üst hile olduğu idrakiyle dolup taştı. Karşısında, beklediğinden daha zorlu bir rakip vardı. Hilelerin içindeki hilelerin içinde hileler olacaktı.</p>

  <p class="heading">"Hünerlerimden bazılarını bana dostun Thufir Hawat öğretti," dedi Feyd-Rautha. "Kanımı ilk akıtan o oldu. Yaşlı aptalın bunu görecek kadar yaşamaması ne kötü."</p>

  <p class="heading">Ve Paul, Idaho'nun söylemiş olduğu bir şeyi hatırladı:</p>

  <p class="heading">"<i class="calibre2">Yalnızca, dövüşte olacak şeylerin olmasını bekle. Bu şekilde asla şaşırmazsın.</i></p>

  <p class="heading">İkisi tekrar dizlerini kırarak, ihtiyatlı bir şekilde birbirlerinin etrafında döndüler.</p>

  <p class="heading">Rakibinin yine sevinçle dolduğunu gördü ve buna hayret etti. Bir sıyrık bir adam için bu kadar önem taşır mıydı? Bıçakta zehir olmadığı sürece! Ama nasıl olabilirdi? Silahı kendi adamları vermişti, vermeden önce de zehirkoklardan geçirmişlerdi. Fazlasıyla iyi eğitilmişlerdi, bu kadar bariz bir şeyi gözden kaçırmış olamazlardı.</p>

  <p class="heading">"Orada konuştuğun kadın," dedi Feyd-Rautha "Şu ufak tefek olan. Sana özel bir şey mi? Belki de evcil bir hayvan ha? Benim özel olarak ilgilenmemi hak eder mi?"</p>

  <p class="heading">Paul sessiz kaldı, yarasından akan kanı iç duyuları ile inceledi ve İmparator'un bıçağında uyutucu bir maddenin izine rastladı. Kendi metabolizmasını bu tehdide karşı yeniden düzenledi ve uyutucu maddenin moleküllerini dönüştürdü ama yine de şüpheyle ürperdi. Bir bıçağa uyutucu madde sürerek hazırlık yapmışlardı. Uyutucu bir madde. Bir zehirkokları alarma geçirmeyecek ama değdiği kasları yavaşlatmaya yetecek kadar güçlü bir şey. Düşmanlarının kendi planlarının içinde planları vardı ve bir yığın kalleşlikleri.</p>

  <p class="heading">Feyd-Rautha tekrar sıçrarken bıçağını savurdu.</p>

  <p class="heading">Paul, gülümsemesi yüzünde donmuş bir halde, sanki uyuşturucunun verdiği bir yavaşlıkla hareket ediyormuş gibi yaptı ve son anda kenara çekilerek Feyd-Rautha'nın yıldırım hızıyla aşağı inen kolunu hançer-i figanın ucuyla karşıladı.</p>

  <p class="heading">Feyd-Rautha yana eğildi, kurtulup kaçtı; bıçağını sol eline geçirdi, kendisine öyle hakimdi ki Paul'ün kestiği yerdeki asit acısını yalnızca çenesinin renginin hafifçe atması ele veriyordu</p>

  <p class="heading"><i class="calibre2">Kendi şüphe anıyla tanışsın,</i> diye düşündü Paul. <i class="calibre2">Zehirden şüphelensin.</i></p>

  <p class="heading">"Kalleşlik!" diye bağırdı Feyd-Rautha. "Zehirledi beni! Zehiri kolumun içinde hissediyorum!"</p>

  <p class="heading">Paul sessizlik cüppesinden sıyrılarak konuştu: "Yalnızca birazcık asit, İmparator'un bıçağındaki uyutucuya karşılık."</p>

  <p class="heading">Feyd-Rautha, Paul'ün soğuk gülümsemesine karşılık verdi, yapmacık bir selamlama için sol elindeki bıçağını havaya kaldırdı. Gözleri hançerin arkasında öfkeyle parıldıyordu.</p>

  <p class="heading">Rakibi gibi Paul de hançer-i figanını sol eline geçirdi. Tekrar birbirlerini kollayarak dönmeye başladılar.</p>

  <p class="heading">Feyd-Rautha aralarındaki boşluğu kapatmaya, sokulmaya başladı; hançerini yukarıda tutuyordu; kızgınlık, kendini gözlerinin kısıklığında ve çenesinin duruşunda gösteriyordu. Sağa ve aşağıya doğru vuracakmış gibi yaptı, birbirlerinin hançer tutan ellerine sarılıp olanca güçleriyle karşılıklı olarak yüklendiler.</p>

  <p class="heading">Paul, Feyd-Rautha'nın zehirli bir ok-atıcı taşıdığından şüphelendiği sağ kalçasına dikkat ederek onu sağa doğru dönmeye zorladı. Kemer çizgisinin altından çıkan iğnenin ucunu az kalsın göremiyordu. Feyd-Rautha'nın kayarak geriye doğru çekilmesi onu uyardı. Küçücük uç Paul'ün vücudunu kıl payı ıskaladı</p>

  <p class="heading"><i class="calibre2">Sol kalçasının üzerindeymiş!</i></p>

  <p class="heading"><i class="calibre2">Kalleşliğin içindeki kalleşliğin içinde kalleşlik,</i> diye hatırlattı Paul kendi kendine. Paul, Feyd-Rautha'nın bir refleksini yakalamak için Bene Gesserit eğitimi almış kaslarını kullanarak arkaya doğru eğildi ama rakibinin kalçasından çıkan küçücük uçtan kurtulmak üzere geriye çekilince dengesini kaybetti ve kendini yerde buldu, Feyd-Rautha tepesindeydi.</p>

  <p class="heading">"Kalçamdakini gördün mü?" diye fısıldadı Feyd-Rautha. "Ölümünü, aptal herif." Ve kendisini döndürmeye başladı, zehirli iğneyi yaklaştırdıkça yaklaştırıyordu. "O kaslarını durduracak ve hançerim işini bitirecek. Kimse hiçbir iz bulamayacak!"</p>

  <p class="heading">Olanca gücüyle karşı koyan Paul, zihninde sessiz çığlıklar duyuyordu; Feyd-Rautha'yı yavaşlatıp kendini kurtarması için gizli sözcüğü kullanmasını isteyen, hücrelerinde kayıtlı atalarının çığlıkları.</p>

  <p class="heading">"Söylemeyeceğim!" dedi Paul çatlak bir sesle.</p>

  <p class="heading">Feyd-Rautha şaşkınlıkla ona baktı ve yalnızca bir anlık bir duraksamaya kapıldı.</p>

  <p class="heading">Bu, Paul'ün, rakibinin bacak kaslarının birindeki denge zayıflığını bulması için yeterliydi ve pozisyonları değişti. Feyd-Rautha sağ kalçası yukarıda yatıyordu, vücudunun bir bölümü Paul'ün altında kalmıştı, küçücük iğne ucu zemine takıldığı için dönemiyordu.</p>

  <p class="heading">Paul kolundan akan kanın ıslaklığının yardımıyla sol elini bükerek kurtardı, hançer-i figanını Feyd-Rautha'nın çenesinin altına bir kez sertçe sapladı. Hançerin ucu kayarak beynin içindeki yuvasına oturdu. Feyd-Rautha kasıldı ve geriye yığıldı, belindeki iğne zemine takılı kaldığı için hala yan duruyordu.</p>

  <p class="heading">Sakinleşmek için derin derin nefes alan Paul, ondan uzaklaştı ve ayağa kalktı. Cesedin tepesinde elinde hançeriyle dikildi, gözlerini özellikle yavaş yavaş kaldırarak odanın karşısındaki İmparator'a baktı.</p>

  <p class="heading">"Majesteleri," dedi Paul, "gücünüz bir kişi daha azaldı. Artık yalanları ve kandırmacaları bırakıp ne olması gerektiğini tartışalım mı? Kızınız benimle evlenecek ve bir Atreides için tahta giden yol açılacak."</p>

  <p class="heading">İmparator dönüp Kont Fenring'e baktı. Kont, bakışlarına karşılık verdi; yeşil gözlere karşı gri gözler. Düşünce, orada, ikisinin arasında açıkça duruyordu, ilişkileri o kadar eskilere dayanıyordu ki tek bir bakışla anlaşabiliyorlardı.</p>

  <p class="heading"><i class="calibre2">Şu zıpçıktıyı benim için öldür, diyordu imparator. Atreides, genç ve marifetli, evet; ama çok yoruldu ve seninle zaten boy ölçüşemez. Şimdi ona meydan oku bunun yolunu biliyorsun. Öldür onu.</i></p>

  <p class="heading">Fenring yavaş yavaş başını döndürerek Paul'le yüzyüze geldi.</p>

  <p class="heading">"Yap şunu!" diye tısladı İmparator.</p>

  <p class="heading">Kont dikkatini Paul'e yoğunlaştırıp eşi Leydi Margot tarafından Bene Gesserit yöntemiyle eğitilmiş gözleriyle bakarak, bu genç Atreides'teki gizemin ve gizli görkemin farkına vardı.</p>

  <p class="heading"><i class="calibre2">Onu öldürebilirim,</i> diye düşündü Fenring... bunun doğru olduğunu biliyordu.</p>

  <p class="heading">O sırada, kendi gizli derinliklerindeki bir şey onu durdurdu; Paul'e karşı sahip olduğu avantaj, kısa bir süre için yetersiz bir şekilde gözüne ilişti: o gençten gizlenmenin bir yolu, kısmen gizliliği ve hiçbir gözün sızamayacağı amaçlar.</p>

  <p class="heading">Zaman bağlantısının kaynaşma şeklinden, bunun bir Kısmının farkına varan Paul, en sonunda, önsezi ağları boyunca neden Fenring'i hiç görmemiş olduğunu anladı. Fenring olması muhtemel'lerden biriydi, genetik akıştaki bir hata nedeniyle sakatlanmış bir 'neredeyse Kuisatz Haderah'tı... bir hadımdı, yeteneği gizlilik ve iç inzivaya yoğunlaşmıştı. Kont'a karşı derin bir şefkat duygusu Paul'e doğru aktı; bu, yaşadığı ilk birlik duygusuydu.</p>

  <p class="heading">Fenring Paul'ün duygularını okudu ve şöyle dedi: "Majesteleri, reddetmek zorundayım."</p>

  <p class="heading">IV. Şaddam öfkesine yenik düştü. Maiyetinin arasında iki kısa adım attı, Fenring'e acımasız bir tokat patlattı.</p>

  <p class="heading">Kontun yüzüne kan hücum etti. Dosdoğru İmparator'a baktı, kasıtlı olarak vurgusuz bir şekilde konuştu: "Biz dostuz, Majesteleri. Şimdi yapacağım şey dostluğumdan kaynaklanıyor. Bana vurduğunuzu unutacağım."</p>

  <p class="heading">Hafifçe öksüren Paul şöyle dedi: "Tahttan bahsediyorduk, Majesteleri."</p>

  <p class="heading">İmparator hızla dönüp ters ters Paul'e baktı. "Tahtta ben oturuyorum!" diye bağırdı.</p>

  <p class="heading">"Salusa Secundus'ta bir tahtın olacak," dedi Paul.</p>

  <p class="heading">"Senin bağlayıcı sözüne güvenerek silahlarımı bırakıp buraya geldim!" diye bağırdı imparator. "Beni tehdit etmeye cüret..."</p>

  <p class="heading">"Şahsınız benim huzurumda emniyette," dedi Paul. "Bir Atreides buna söz verdi. Halbuki Muad'Dib, seni kendi hapis gezegeninde sürgüne mahkum ediyor. Ama korkmayın, Majesteleri. Emrimdeki bütün güçlerle oranın acımasızlığını azaltacağım. Hoş şeylerle dolu bir cennet bahçesi haline gelecek."</p>

  <p class="heading">İmparator, bu sözlerin gizli anlamı zihninde belirginleşince, odanın karşısındaki Paul'e baktı. "Gerçek amaçları şimdi anlıyoruz," diye alay etti.</p>

  <p class="heading">"Gerçekten de öyle," dedi Paul.</p>

  <p class="heading">"Peki ya Arrakis ne olacak?" diye sordu İmparator. "Hoş şeylerle dolu başka bir cennet bahçesi mi?"</p>

  <p class="heading">"Muad'Dib Fremenlere söz verdi," dedi Paul. "Burada açık havada sular akacak ve güzel şeylerle dolu yeşil vahalar olacak. Ama düşünmemiz gereken bir de bahar var. Bu nedenle Arrakis'te her zaman çöl olacak... ve zalim rüzgarlar ve bir adamı dayanıklı kılan çileler. Biz Fremenlerin bir deyişi vardır: 'Tanrı Arrakis'i müminleri eğitmek için yarattı.' Tanrı'nın sözüne karşı gelinmez."</p>

  <p class="heading">Yaşlı Doğru Söyleten, Başrahibe Gaius Helen Mohiam'ın, şimdi Paul'ün sözlerindeki gizli anlam üzerine kendi görüşü vardı. Bir an cihadı gördü ve şöyle dedi: "Bu insanları evrenin üstüne salamazsın!"</p>

  <p class="heading">"Sardokarların nazik yöntemlerini özleyeceksiniz!" dedi Paul sertçe.</p>

  <p class="heading">"Bunu yapamazsın," diye fisıldadı Başrahibe.</p>

  <p class="heading">"Sen bir Doğru Söyleten'sin," dedi Paul. "Sözlerini bir kez daha gözden geçir."</p>

  <p class="heading">İmparatorluk Prensesi'ne şöyle bir bakıp İmparator'a döndü. "Şu işi hemen halledelim, Majesteleri."</p>

  <p class="heading">İmparator kızına kırgın bir bakış yöneltti. Prenses babasının koluna dokundu ve yatıştırıcı bir şekilde konuştu: "Ben bunun için eğitildim, baba."</p>

  <p class="heading">İmparator derin bir nefes aldı.</p>

  <p class="heading">"Bunu önleyemezsin," diye mırıldandı Doğru Söyleten.</p>

  <p class="heading">İmparator dikleşti, kendi kendine vakur olması gerektiğini hatırlatarak resmi bir tavır aldı." Senin için kim pazarlık edecek, akraba?" dedi.</p>

  <p class="heading">Paul döndü, annesini gördü, gözleri yarı kapalı olan Jessica, Chani'yle birlikte, bir Fedaykin muhafız müfrezesinin arasında duruyordu. Onların yanına gitti, Chani'ye bakarak durdu.</p>

  <p class="heading">"Sebepleri biliyorum," diye fısıldadı Chani. "Eğer gerekiyorsa... Usul."</p>

  <p class="heading">Paul kadının sesindeki gizli gözyaşlarını duyarak yanağına dokundu. "Sihaya'mın hiçbir zaman hiçbir şeyden korkmasına gerek yok," diye fısıldadı. Kolunu indirip annesine döndü. Benim için sen pazarlık edeceksin, anne, yanında Chani'yle birlikte. O, bilgeliğe ve keskin gözlere sahiptir. Ve hiç kimsenin bir Fremen'den daha sıkı pazarlık edemeyeceğinin söylenmesi boşuna değildir, Bana duyduğu aşkın gözünden bakacak, doğacak oğullarını ve onların ihtiyaçlarını düşünecektir. Ona kulak ver."</p>

  <p class="heading">Jessica oğlunun acımasız hesapçılığını algıladı, içini saran ürpertiyi bastırdı. "Talimatların nedir?"</p>

  <p class="heading">"Drahoma olarak İmparator'un CHOAM Şirketi hisselerinin tümü," dedi Paul.</p>

  <p class="heading">"Tümü mü?" Jessica'nın şaşkınlıktan dili tutulmuştu.</p>

  <p class="heading">"Onu donuna kadar soyacağız. Gurney Halleck için bir kontluk ve CHOAM yöneticiliği istiyorum ve Caladan'ın toprak idaresinin onda olmasını. Rütbesiz askerler dahil Atreideslerin sağ kalan her adamına unvan ve yanı sıra güç verilecek."</p>

  <p class="heading">"Ya Fremenler?" diye sordu Jessica.</p>

  <p class="heading">"Fremenler benim," diye yanıtladı Paul. "Onların eline geçecek şeyleri Muad'Dib dağıtacak. Bu işe Arrakis'in Valiliğini Stilgar'a vermekle başlayacağız ama bu bekleyebilir."</p>

  <p class="heading">"Peki ya ben?" diye sordu Jessica.</p>

  <p class="heading">"İstediğin bir şey var mı?"</p>

  <p class="heading">"Belki Caladan," dedi Gurney'e bakarak. "Emin değilim. Çok fazla Fremen... ve Başrahibe oldum. Düşünmek için bir sure huzur ve sükunete ihtiyacım var."</p>

  <p class="heading">"<i class="calibre2">Buna</i> sahip olacaksın," dedi Paul, "ve Gurney'in ya da benim sana verebileceğimiz başka herhangi bir şeye."</p>

  <p class="heading">Jessica başıyla onayladı, aniden kendisini yaşlı ve yorgun hissetmeye başlamıştı. Chani'ye baktı. "Ya imparatorluk odalığı?"</p>

  <p class="heading">"Ünvan istemiyorum," diye fısıldadı Chani. "Hiçbir şey istemiyorum. Yalvarırım."</p>

  <p class="heading">Paul kadının gözlerine baktı; bir zamanlar kollarında tuttuğu küçük Leto'yla, bu şiddetin içinde ölen çocuklarıyla nasıl göründüğünü hatırladı aniden. "Sana yemin ederim ki," diye fısıldadı, "hiçbir unvana ihtiyacın olmayacak. Orada duran şu kadın benim karım olacak, sense sadece bir odalık; çünkü bu politik bir şey ve bu andan barış içinde birleşerek çıkmalıyız, Landsraad'ın Büyük Evleri'yle işbirliği yapmalıyız. Kurallara uymalıyız. Yine de o prenses benim adımdan başka hiçbir şeyime sahip olmayacak. Ne çocuğuma ne bir dokunuşa ne yumuşak bir bakışa ne de bir şehvet anına."</p>

  <p class="heading">"Şimdi böyle söylüyorsun," dedi Chani. Odanın karşı tarafında duran uzun boylu prensese baktı.</p>

  <p class="heading">"Oğlumu bu kadar az mı tanıyorsun?" diye fısıldadı Jessica. "Orada duran şu prensese bak, ne kadar mağrur ve kendinden emin. Edebi bir yeteneği olduğu iddiasında. Bu tür şeylerle teselli bulacağını umalım, bunun dışında pek bir şeyi olmayacak." Jessica'nın ağzından farkında olmadan acı bir kahkaha çıkıverdi. "Bunu düşün, Chani; şu prenses onun adını alacak ama bir odalık bile değilmiş gibi yaşayacak... bağlı olduğu erkekten bir an bile şefkat görmeyecek. Oysa biz, Chani, biz odalık adını taşıyanlar… tarih bizi zevceler diye anacak.</p>
</body>
</html>
