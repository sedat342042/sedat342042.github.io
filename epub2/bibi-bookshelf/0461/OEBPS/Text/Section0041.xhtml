<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">"Para basma işini ve mahkemeleri kontrol et... varsın gerisi</i> <i class="calibre2">ayak takımının olsun. "İmparator Padişah size bunu tavsiye</i> <i class="calibre2">ediyor. Ve size diyor ki: "Kâr istiyorsanız, yönetmelisiniz. "Bu</i> <i class="calibre2">sözlerde doğruluk payı var ama ben kendi kendime şunu</i> <i class="calibre2">soruyorum: "Kimdir ayak takımı ve kimdir yönetilenler? "</i></p>

  <p class="heading3">- Muad'Dib'in Landsraad'a Gizli Mesajı, Prenses Irulan'ın yazdığı "Arrakis'in Uyanışı"ndan</p>

  <p class="heading"><br class="calibre" /></p>

  <p class="heading">Aniden Jessica'nın aklına bir düşünce geldi: <i class="calibre2">Paul şimdi her an kum binicisi sınavından geçiyor olabilir Bu gerçeği gizlemeye çalışıyorlar ama bu gün gibi aşikar.</i></p>

  <p class="heading"><i class="calibre2">Ve Chani gizemli bir göreve gitti.</i></p>

  <p class="heading">Gece derslerinin arasında sessiz bir an yakalamış olan Jessica dinlenme odasında oturuyordu. Sevimli bir oda olmakla birlikte soykırımdan kaçmadan önce Tabr Siyeçi'nde vakit geçirdiği oda kadar büyük değildi. Yine de buranın zemininde kalın kilimler, yumuşak minderler, onların hemen yanında alçak bir kahve sehpası, duvarlarda rengarenk perdeler ve başının üstünde yumuşak sarı bir ışık veren ışıküreler vardı. Odaya Fremen siyeçinin, onda bir güvenlik hissini çağrıştırmaya başlayan, o kendine özgü buruk yumuşacık kokusu sinmişti.</p>

  <p class="heading">Ama yine de yabancı bir yerde olma hissini asla üstünden atamayacağını biliyordu. Bunun nedeni kilimler ve perdelerin gizlemeye çalıştığı sertlikti.</p>

  <p class="heading">Belli belirsiz bir şırıltı, gümleme ve şaplak sesi dinlenme odasına kadar ulaştı. Jessica, bunun bir doğum kutlaması için olduğunu biliyordu, muhtemelen Subiay'ınki. Onun zamanı yaklaşmıştı. Ve Jessica bebeği az sonra göreceğini biliyordu... kutsanması için Başrahibe'ye getirilen mavi gözlü, nur topu gibi bir bebek. Kızı Alia'nın kutlamada olacağını ve kendisine bilgi vereceğini de biliyordu.</p>

  <p class="heading">Her gece okunan veda duasının zamanı henüz gelmemişti. Poritrin, Bela Tegeuse, Rossak ve Harmonthep'e yapılmış köle baskınları için yas tutma töreninin zamanı yaklaştığından doğum kutlamasını başlatmamış olmaları gerekiyordu.</p>

  <p class="heading">Jessica iç çekti. Düşüncelerini oğlundan uzak tutmaya çalıştığını biliyordu... Oğlundan ve karşı karşıya olduğu tehlikelerden; zehirli çengelleri olan çukur tuzaklar, Harkonnen baskınları (Fremenler, Paul'ün kendilerine verdiği yeni silahlarla, onların hava taşıtlarını ele geçirip akıncılarını öldürdüğünden bu baskınlar gün geçtikçe azalıyordu aslında) ve çölün doğal tehlikeleri... yaratanlar ve susuzluk ve toz yarları.</p>

  <p class="heading">Kahve istemeyi düşündü ve bu düşünce, Fremen yaşam tarzının, o hep farkında olduğu paradoksunu aklına getirdi; siyeç mağaralarında, graben piyonlarına kıyasla ne kadar da iyi yaşıyorlardı; ama yine de Harkonnen kölelerinin katlandığı şeyden çok daha fazlasına açık çöl hacrında katlanıyorlardı.</p>

  <p class="heading">Yanındaki perdelerin arasından koyu renk bir el girip sehpanın üstüne bir fincan bırakıp geri çekildi. Fincandan baharlı kahvenin aroması yükseldi.</p>

  <p class="heading"><i class="calibre2">Doğum kutlamasından bir ikram,</i> diye düşündü Jessica.</p>

  <p class="heading">Kahveyi alıp bir yudum içti ve kendi kendine gülümsedi. <i class="calibre2">Evrenimizin başka hangi toplumunda,</i> diye sordu kendi kendine, <i class="calibre2">benim mevkimdeki bir kişi kimden geldiği belli olmayan içeceği kabul edip o içeceği korkusuzca içebilir? Tabii ki herhangi bir zehiri bana zarar vermeden önce dönüştürebilirim ama veren bunun farkında değil.</i></p>

  <p class="heading">Fincanı boşalttı, kahvenin verdiği enerjiyi ve gücü hissetti... sıcak ve lezzetliydi.</p>

  <p class="heading">Onun mahremiyetine ve rahatına başka hangi toplumun böyle doğal bir saygı gösterilebileceğini düşündü; ikramı yapan yalnızca ikramı bırakacak kadar içeri giriyor ve kendini göstererek onu rahatsız etmiyordu, ikramı gönderen saygı ve sevgiydi... hafif bir korkuyla birlikte.</p>

  <p class="heading">Olayın bir başka yönünün farkına vardı; aklından geçmişti ve kahve gelmişti. Bunda telepatiyle ilgili hiçbir şey olmadığını biliyordu. Bu tauydu, siyeç topluluğunun birliği, paylaştıkları baharlı yiyeceklerin şeytani zehirinin karşılığı. Büyük halk yığınları, bahar tohumunun ona getirdiği aydınlanmaya asla erişemezdi, bunun için hazırlanmamış ve eğitilmemişlerdi. Zihinleri, anlayamadıkları ya da hakim olamadıkları şeyleri reddediyordu. Yine de bazen tek bir organizma gibi hissediyor ve tepki veriyorlardı.</p>

  <p class="heading">Ve asla rastlantı fikri akıllarına yatmıyordu. <i class="calibre2">Paul kumdaki sınavından geçti mi?</i> diye sordu Jessica kendi kendine.</p>

  <p class="heading"><i class="calibre2">Yeteneklidir ama kaza en yetenekli olanı bile yere yıkabilir.</i></p>

  <p class="heading"><i class="calibre2">B</i>ekleyiş.</p>

  <p class="heading"><i class="calibre2">Kasvet,</i> diye düşündü. <i class="calibre2">Ancak bu kadar beklenebilir. Sonra bekleyişin kasveti sizi alt eder.</i></p>

  <p class="heading">Yaşamlarında her çeşit bekleyiş vardı. <i class="calibre2">İki yıldan fazladır buradayız,</i> diye düşündü, <i class="calibre2">ve bunun en az iki katı kadar zaman geçmeden, Arrakis’i Harkonnen yönetici Müdir Nahya'dan, Hayvan Rabban'dan almaya kalkışmayı hayal bile edemeyiz.</i></p>

  <p class="heading">"Başrahibe?"</p>

  <p class="heading">Kapısındaki perdenin dışından gelen ses, Harah'a, Paul'ün hanesinin diğer kadınına aitti.</p>

  <p class="heading">"Efendim, Harah."</p>

  <p class="heading">Harah, aralanan perdenin arasından süzülüyormuş gibi göründü. Ayağında siyeç sandaletleri vardı ve kollarını neredeyse omuzlarına kadar açıkta bırakan kırmızı-sarı önden açık bir elbise giymişti. Siyah saçları ortadan ayrılmış ve bir böceğin kanatları gibi geriye taranmıştı, kafasının iki yanında kalıp gibi ve yağlıydılar. Çıkık, yırtıcı yüz hatları gergin ve hiddetliydi. Harah’ın arkasından iki yaşlarında bir kız çocuğu, Alia geldi. Kızını gören Jessica, sık sık olduğu gibi Alia'nın, Paul'ün bu yaşlardaki haline ne kadar benzediğini düşündü... iri gözlerinin sorgulayan bakışlarında aynı ciddiyet, koyu renk saçlar, sert hatlı bir ağız. Ama belli belirsiz farklılıklar da vardı çoğu yetişkinin Alia'da huzursuz edici bulduğu şeyler bunlardı. Henüz yürümeye başlayan bu çocuk, kendisini yaşının ötesinde bir sükunet ve bilinçle taşıyordu. Yetişkinler, onun karşı cinsler arasındaki gizli kelime oyunlarına güldüğünü fark edince hayrete düşüyorlardı. Ya da kendilerini, şekillenmemiş yumuşak damağı yüzünden net olmayan yarı peltek konuşmasını dinlerken buluyorlar; ve sözlerinde, iki yaşındaki hiçbir çocuğun yaşayamayacağı tecrübelere dayanması gereken türden ifadeler yakalıyorlardı.</p>

  <p class="heading">Harah, sabrının tükendiğini gösteren bir iç çekişle minderlerden birine yığılırken, çocuğa bakarak kaşlarını çattı.</p>

  <p class="heading">" Alia." Jessica kızına işaret etti.</p>

  <p class="heading">Çocuk annesinin yanındaki bir mindere çöküp onun tuttu. Tenlerin teması, Alia'nın doğumundan önce paylaşmaya başladıkları ortak bilinci canlandırdı. Bu, bir düşünceleri paylaşma olayı değildi... gerçi Jessica törenlerde bahar zehirini dönüştürdüğü sırada birbirlerine dokunduklarında, bu ortaya çıkıyordu. Ama ortak bilinç daha büyük bir şeydi, yaşayan başka bir kıvılcımın aniden oluşan bilinci, keskin ve dokunan bir şey, duygusal olarak onları bir kılan bir <i class="calibre2">smp-duygudaşlığı.</i></p>

  <p class="heading">Jessica, oğlunun hanesinin bir üyesi için uygun olan resmi bir tavırla şöyle dedi: "Subah ul kuhar, Harah. Bu akşam iyi misin?"</p>

  <p class="heading">Harah aynı geleneksel resmiyetle karşılık verdi: "Subah un nar. İyiyim." Sözler neredeyse hiç vurgusuz söylenmişti. Harah iç çekti.</p>

  <p class="heading">Jessica, Alia'nın eğlendiğini hissetti.</p>

  <p class="heading">"Ağabeyimin ganiması bana sinirlendi," dedi Alia peltek konuşmasıyla.</p>

  <p class="heading">Alia'nın Harah için kullandığı terim Jessica'nın dikkatini çekti; ganima. Fremen dilinin inceliklerinde, bu sözcük "savaşta ele geçirilen şey" anlamındaydı ve "artık orijinal amacı için kullanılmayan şey" anlamı da yüklenmişti. Bir süs, perde tutturmak için ağırlık olarak kullanılan bir mızrak ucu.</p>

  <p class="heading">Harah çocuğa dönüp kaşlarını çattı. "Beni aşağılamaya çalışma, çocuk. Ben yerimi biliyorum."</p>

  <p class="heading">"Bu sefer ne yaptın, Alia?" diye sordu Jessica.</p>

  <p class="heading">Yanıt Harah'tan geldi: "Bugün diğer çocuklarla oynamayı reddetmekle kalmadı, bir de..."</p>

  <p class="heading">"Perdenin arkasına saklandım ve Subiay'ın çocuğunun doğuşunu seyrettim," dedi Alia. "Bir oğlan. Ağlayıp durdu. Ne ciğer varmış! Yeterince ağladığı zaman..."</p>

  <p class="heading">"Saklandığı yerden çıkıp ona dokundu," dedi Harah, "ve bebek ağlamayı kesti. Eğer bir Fremen bebeği siyeçte doğduysa, doğumda doya doya ağlaması gerektiğini herkes bilir çünkü hacr yolunda bize ihanet etmemek için bir daha asla ağlayamaz."</p>

  <p class="heading">"Yeterince ağlamıştı," dedi Alia. "Sadece canlılığını, canını hissetmek istedim. Hepsi bu. Ve o beni hissettiği zaman daha fazla ağlamak istemedi."</p>

  <p class="heading">"Bu sadece insanların daha fazla konuşmasına neden oldu," dedi Harah.</p>

  <p class="heading">"Subiay'ın oğlu sağlıklı mı?" diye sordu Jessica. Bir şeylerin Harah'ı çok kaygılandırdığını anladı ve bunun ne olduğunu merak etti.</p>

  <p class="heading">"Her annenin isteyeceği kadar sağlıklı," dedi Harah. "Alia'nın ona zarar vermediğini biliyorlar. Ona dokunmasını pek umursamadılar. Hemen sakinleşti ve keyfi yerindeydi. Mesele..." Omuz silkti.</p>

  <p class="heading">"Mesele kızımın acayipliği, öyle değil mi?" diye sordu Jessica. "Yaşının çok ötesindeki şeylerden ve onun yaşındaki hiçbir çocuğun bilemeyeceği şeylerden... geçmişe ait şeylerden bahsedişi."</p>

  <p class="heading">"Bela Tegeuse'teki bir çocuğun neye benzediğini nasıl bilebiliyor?" diye sordu Harah.</p>

  <p class="heading">"Ama benziyordu!" dedi Alia, "Subiay'ın oğlu, tıpkı Mitha'nın, ayrılıştan önce doğan oğluna benziyordu."</p>

  <p class="heading">"Alia!" dedi Jessica. "Seni uyarmıştım."</p>

  <p class="heading">"Ama, Anne, onu gördüm ve doğruydu ve..."</p>

  <p class="heading">Jessica, Harah'ın yüzünden rahatsız olduğunu anlayarak başını iki yana salladı. <i class="calibre2">Ben ne doğurdum?</i> diye sordu kendi kendine. <i class="calibre2">Doğduğunda, benim bildiğim her şeyi bilen bir kız... hatta daha fazlasını içimdeki Başrahibeler tarafından geçmişin koridorlarından çıkarılıp ona gösterilen her şeyi.</i></p>

  <p class="heading">"Mesele sadece söylediği şeyler değil," dedi Harah. "Yaptıkları da; oturuşu, bir kayaya bakışı; burnunun yanındaki tek bir kası hareket ettirmesi ya da bir parmağının arkasındaki bir kası ya da..."</p>

  <p class="heading">"Bu, Bene Gesserit eğitimi," dedi Jessica. "Bunu biliyorsun, Harah. Kızımın mirasını ondan esirgiyor musun?"</p>

  <p class="heading">"Başrahibe, bunların benim için önemli olmadığını bilirsin," dedi Harah. "Ama elin ağzı torba değil ki büzesin. Bu tehlikeli... hissediyorum. Kızının bir şeytan olduğunu söylüyorlar, diğer çocuklar onunla oynamayı reddediyor, onun..."</p>

  <p class="heading">"Diğer çocuklarla ortak o kadar az şeyi var ki," dedi Jessica. "O şeytan değil. Sadece..."</p>

  <p class="heading">"Tabii ki değil!"</p>

  <p class="heading">Jessica Harah'ın ses tonundaki hararete şaşırdı ve gözucuyla Alia'ya baktı. Çocuk düşüncelere dalmış gibi görünüyordu, sanki... bir bekleyiş hissi içindeydi. Jessica dikkatini tekrar Harah'a yöneltti.</p>

  <p class="heading">"Sen oğlumun hanesinin bir üyesisin," dedi Jessica. (Elini tutmakta olan Alia kıpırdandı.) "Canını sıkan her neyse benimle açık açık konuşabilirsin."</p>

  <p class="heading">"Bundan sonra oğlunun hanesinin bir üyesi olmayacağım," dedi Harah. "Bunca zaman oğullarımın iyiliği için, <i class="calibre2">onların,</i> Usul'un çocukları olarak alacakları özel eğitim için bekledim. Oğlunun yatağını paylaşmadığım bilindiğinden bu yana onlara pek fazla bir şey veremiyorum."</p>

  <p class="heading">Yanında duran Alia tekrar kıpırdandı, yarı uykulu, sıcak.</p>

  <p class="heading">"Aslında, oğlum için iyi bir eş olurdun," dedi Jessica. Ve kendi kendine ekledi: <i class="calibre2">Eş... zevce değil,</i> çünkü bu düşünce hiç aklından çıkmıyordu. Ardından Jessica'nın düşünceleri doğrudan konunun özüne; oğlunun Chani'yle birlikteliğinin kalıcı hale geldiği, evlilik haline geldiği söylentisinin siyeçte yayılmasından kaynaklanan acıya yöneldi.</p>

  <p class="heading"><i class="calibre2">Chani'yi seviyorum,</i> diye düşündü Jessica; ama sevginin, aristokrat zorunluluklar için bir kenara çekilmek zorunda kalabileceğini hatırlattı kendi kendine. Aristokrat evliliklerin sevgiden farklı sebepleri olurdu.</p>

  <p class="heading">"Oğlun için ne planladığını bilmediğimi mi sanıyorsun," diye sordu Harah.</p>

  <p class="heading">"Ne demek istiyorsun?"</p>

  <p class="heading">"Kabileleri <i class="calibre2">O'nun</i> yönetimi altında birleştirmek istiyorsun," dedi Harah.</p>

  <p class="heading">"Bu kötü bir şey mi?"</p>

  <p class="heading">"Onun başının üstünde dolaşan bir tehlike görüyorum... ve Alia da bu tehlikenin bir parçası."</p>

  <p class="heading">Alia annesine sokulurken gözlerini açmış Harah'ı inceliyordu.</p>

  <p class="heading">"İkiniz birlikteyken sizi izledim," dedi Harah, "birbirinize dokunuşunuzu. Ve Alia benim bir parçam gibi çünkü kardeşim gibi olan birinin kız kardeşi. Buraya kaçtığımız razzia zamanından beri, bebekliğinden beri ona göz kulak oluyorum, onu koruyorum. Onunla ilgili birçok şeye tanık oldum."</p>

  <p class="heading">Jessica başıyla onaylarken, yanında duran Alia'nın huzursuzlanmaya başladığını hissetti.</p>

  <p class="heading">"Ne demek istediğimi biliyorsun," dedi Harah. "En başından beri ona söylediğimiz her şeyi biliyor oluşu. Bu kadar küçük yaşta su disiplinini bilen başka bir bebek hiç olmuş mu? Başka hangi bebeğin dadısına söylediği ilk söz, 'Seni seviyorum, Harah,' olmuştur?"</p>

  <p class="heading">Harah gözlerini Alia'ya dikti. "Onun hakaretlerini neden kabul ediyorum sanıyorsun? Bu hakaretlerde hiçbir kötü niyet olmadığını biliyorum da ondan."</p>

  <p class="heading">Alia başını kaldırıp annesine baktı.</p>

  <p class="heading">"Evet, mantık yürütme yeteneğim var, Başrahibe," dedi Harah. "Sayyadina olabilirdim. Ben de gördüm geçirdim."</p>

  <p class="heading">"Harah..." Jessica omuz silkti. "Ne diyeceğimi bilmiyorum." Ve kendi kendine hayret etti çünkü bu söylediği tam anlamıyla doğruydu..</p>

  <p class="heading">Alia doğruldu, omuzlarını dikleştirdi. Jessica bekleyiş hissinin sona erdiğini algıladı, karar verme ve üzüntüden oluşan bir duygu.</p>

  <p class="heading">"Bir hata yaptık," dedi Alia. "Şimdi Harah'a ihtiyacımız var."</p>

  <p class="heading">"Tohum töreninde oldu," dedi Harah, "sen Ab-ı Hayat'ı dönüştürürken, Başrahibe, Alia henüz karnındayken."</p>

  <p class="heading"><i class="calibre2">Harah’a ihtiyacımız mı var?</i> diye sordu Jessica kendi kendine.</p>

  <p class="heading">"Başka kim, insanların arasında konuşup beni anlamaya başlamalarını sağlayabilir?" diye sordu Alia.</p>

  <p class="heading">"Ondan ne yapmasını istiyorsun?" diye sordu Jessica.</p>

  <p class="heading">"O ne yapacağını zaten biliyor," dedi Alia.</p>

  <p class="heading">"Onlara doğruyu söyleyeceğim," dedi Harah. Kaşlarını çattığı için zeytuni teni kırışan yüzü, aniden yaşlı ve üzgün göründü, sert yüz hatlarında bir cadılık vardı. "Onlara Alia'nın küçük bir kızmış gibi göründüğünü ama onun hiçbir zaman küçük bir kız olmadığını söyleyeceğim."</p>

  <p class="heading">Alia başını iki yana salladı. Gözyaşları yanaklarından aşağı yuvarlandı ve Jessica kızından yayılan üzüntü dalgasını sanki bu duygu kendisininmiş gibi hissetti.</p>

  <p class="heading">"Biliyorum, ben bir ucubeyim," diye fısıldadı Alia. Çocuk ağzından çıkan bu yetişkince çıkarım acı bir onaylama gibiydi.</p>

  <p class="heading">"Ucube değilsin!" dedi Harah sertçe. "Kim sana ucube demeye kalkıştı?"</p>

  <p class="heading">Harah'ın sesindeki sert, koruyucu tınıyı duyunca Jessica bir kez daha hayrete düştü. Ardından Alia'nın değerlendirmesinin doğru olduğunu anladı: Harah'a ihtiyaçları vardı. Kabile Harah'ı anlardı... hem sözlerini hem de duygularını... çünkü , onun Alia'yı kendi çocuğu gibi sevdiği gün gibi ortadaydı.</p>

  <p class="heading">"Kim söyledi bunu?" diye tekrarladı Harah.</p>

  <p class="heading">"Kimse."</p>

  <p class="heading">Alia yüzündeki yaşları silmek için Jessica'nın abasının bir ucunu kullandı. Cüppenin ıslatıp buruşturduğu yerini düzeltti.</p>

  <p class="heading">"O zaman böyle söyleme," diye emretti Harah.</p>

  <p class="heading">"Peki, Harah."</p>

  <p class="heading">"Şimdi," dedi Harah, "bunun nasıl bir şey olduğunu bana anlat ki ben de diğerlerine anlatabileyim. Başına ne geldiğini bana anlat."</p>

  <p class="heading">Alia yutkundu, başını kaldırıp annesine baktı.</p>

  <p class="heading">Jessica başıyla onayladı.</p>

  <p class="heading">"Bir gün uyandım," dedi Alia. "Uyuduğumu hatırlayamamam dışında uykudan uyanmak gibiydi. Sıcak, karanlık bir yerdeydim. Ve korkmuştum."</p>

  <p class="heading">Kızının yarı peltek konuşmasını dinleyen Jessica, büyük mağaradaki o günü hatırladı.</p>

  <p class="heading">"Korkunca," dedi Alia, "kaçmaya çalıştım ama kaçacak hiçbir yer yoktu. Sonra bir kıvılcım gördüm... ama tam olarak görmek gibi de değildi. Kıvılcım hemen orada benimle birlikteydi ve kıvılcımın duygularını hissediyordum... beni yatıştırıyor, bana huzur veriyor, bu şekilde bana her şeyin düzeleceğini söylüyordu. O annemdi."</p>

  <p class="heading">Harah gözlerini ovuşturdu, Alia'ya güven verici bir şekilde gülümsedi. Yine de Fremen kadınının gözlerinde vahşi bir bakış, sanki onlar da Alia'nın sözlerini işitmeye çalışıyormuş gibi bir yoğunluk vardı.</p>

  <p class="heading">Ve Jessica şöyle düşündü: <i class="calibre2">Böyle birinin... eşsiz tecrübeleri, eğitimi ve atalarından dolayı ne şekilde düşündüğüyle ilgili olarak gerçekte ne biliyoruz ki?</i></p>

  <p class="heading">"Tam kendimi güvende ve yatışmış hissettiğimde," dedi Alia, "bizimle birlikte başka bir kıvılcım daha vardı... her şey bir anda oluyordu. Diğer kıvılcım yaşlı Başrahibe'ydi. O... annemle yaşanılan... her şeyi... takas ediyordu... ve ben onlarla birlikteydim, her şeyi görüyordum... her şeyi. Ve bu sona erdi ve ben onlardım ve tüm diğerleri ve kendim... yalnız kendimi tekrar bulmam uzun sürdü. Diğerleri öyle çoktu ki."</p>

  <p class="heading">"Bu zalimce bir şeydi," dedi Jessica. "Hiçbir varlık bu şekilde bilince kavuşmamalı. Mucizevi olan senin başına gelen tüm bu şeyleri kabul edebilmendi."</p>

  <p class="heading">"Yapabileceğim başka bir şey yoktu ki!" dedi Alia "Bilincimi nasıl reddedeceğimi ya da gizleyeceğimi... ya da susturacağımı bilmiyordum... her şey öylesine olmuştu... her şey..."</p>

  <p class="heading">"Bilmiyorduk," diye mırıldandı Harah. "Annene Ab'ı verdiğimizde, onun karnında olduğunu bilmiyorduk."</p>

  <p class="heading">"Bunun için üzülme, Harah," dedi Alia. "Kendim için üzülmemeliyim. Ayrıca bunda mutlu olmak için bir neden var; ben bir Başrahibe'yim. Kabilenin iki Baş..."</p>

  <p class="heading">Konuşmayı kesti, dinlemek için başını yana yatırdı.</p>

  <p class="heading">Minderde oturmakta olan Harah topuklarının üstünde geriye kaykıldı, gözlerini Alia'ya dikti, sonra dikkatini Jessica'nın yüzüne çevirdi.</p>

  <p class="heading">"Hiç şüphelenmedin mi?" diye sordu Jessica.</p>

  <p class="heading">"Şşşşt," dedi Alia.</p>

  <p class="heading">Onları siyeç koridorlarından ayıran perdenin arasından belli belirsiz tempolu bir nida duyuldu. Nida yükseldi, ne söylendiği artık anlaşılıyordu: Ya! Ya! Yavm! Ya! Ya! Yavm! Muzayn, Vallah! Ya! Ya! Yavm! Muzayn, Vallah!"</p>

  <p class="heading">Bağıranlar dış kapının önünden geçtiler ve sesleri iç dairelerde gürledi. Ses yavaş yavaş uzaklaştı.</p>

  <p class="heading">Ses yeterince azaldığında Jessica üzüntülü bir sesle duaya başladı: "Bela Tegeuse'de Ramazan ve Nisan'dı."</p>

  <p class="heading">"Ailem havuzlu avlularında oturuyordu," dedi Harah, "bir fıskiyenin serpintisinden yükselen nemle yıkanan havada. Hemen yanlarında bir portakal ağacı vardı, meyveleri yuvarlak ve koyu renkli. Bir sepet mişmiş, baklava ve kupalarla liban... her çeşit güzel yiyecek vardı. Bahçelerimizde ve cemaatimizde barış vardı... barış vardı tüm diyarda."</p>

  <p class="heading">"Akıncılar gelene kadar yaşam mutlulukla doluydu," dedi Alia</p>

  <p class="heading">"Dostların çığlıkları kanımızı dondurdu," dedi Jessica. Ve paylaştığı o tüm diğer geçmişlerden kendisine doğru anıların hücum ettiğini hissetti.</p>

  <p class="heading">"La, la, la, diye çığlık attı kadınlar," dedi Harah.</p>

  <p class="heading">"Müştemelden akıncılar geldi, hançerlerinden erkeklerimizin kanı damlarken üstümüze saldırdılar," dedi Jessica.</p>

  <p class="heading">Siyeçin bütün dairelerinde olduğu gibi acılarını hatırlayıp bu şekilde canlı tutarken üçünün üstüne de sessizlik çöktü.</p>

  <p class="heading">Hemen ardından, sözcüklere Jessica'nın daha önce hiç duymamış olduğu bir sertlik yükleyen Harah, seremoninin ritüel kapanışını yaptı.</p>

  <p class="heading">"Asla bağışlamayacağız ve asla unutmayacağız," dedi Harah</p>

  <p class="heading">Kadının sözlerini izleyen düşünce dolu sessizlikte insanların mırıltısını ve birçok cüppenin hışırtısını duydular. Jessica odasını saran perdenin arkasında birinin durduğunu hissetti.</p>

  <p class="heading">"Başrahibe?"</p>

  <p class="heading">Bir kadın sesiydi ve Jessica onu tanıdı: Stilgar'ın karılarından birinin, Tharthar'ın sesi.</p>

  <p class="heading">"Ne var, Tharthar?"</p>

  <p class="heading">"Sorun var, Başrahibe."</p>

  <p class="heading">Jessica kalbinin sıkıştığını hissetti, oğlu için ani bir korku duydu. "Paul..." dedi nefes nefese.</p>

  <p class="heading">Tharthar perdeyi araladı, odaya girdi. Dış odaya yığılmış insanlar perde düşmeden önce Jessica'nın gözüne çarptı. Kafasını kaldırıp Tharthar'a baktı; üzerinde kırmızı bir şekil olan siyah bir cüppe giymiş ufak tefek, esmer bir kadın, gözlerinin mutlak mavisi Jessica'ya dikilmişti, küçücük burnunun delikleri genişledikçe tıkaç yaraları görünüyordu.</p>

  <p class="heading">"Ne var?" diye sordu Jessica.</p>

  <p class="heading">"Kumdan haber var," dedi Tharthar. "Usul, sınavı için yaratanla karşılaşıyor... bugün. Gençler onun başansız olamayacağını, akşama kalmadan bir kum binicisi olacağını söylüyorlar. Gençler bir razzia için bir araya geliyorlar. Kuzeye baskın yapacaklar ve orada Usul'la buluşacaklar. O zaman seslerini yükselteceklerini söylüyorlar. Onu Stilgar'a meydan okumaya ve kabilelerin kumandasını üstlenmeye zorlayacaklarını söylüyorlar."</p>

  <p class="heading"><i class="calibre2">Su toplamak, kumulları bitkilendirmek, dünyalarını yavaş yavaş ama kesin bir şekilde değiştirmek... bunlar artık yeterli değil,</i> diye düşündü Jessica. <i class="calibre2">Küçük baskınlar, belirli baskınlar... bunlar artık yeterli değil çünkü Paul ve ben onları eğittik. Güçlerini hissediyorlar. Savaşmak istiyorlar.</i></p>

  <p class="heading">Tharthar ağırlığını bir ayağından öbürüne verdi, hafifçe öksürdü</p>

  <p class="heading"><i class="calibre2">İhtiyatla beklemeye ihtiyacımız olduğunu biliyoruz,</i> diye düşündü Jessica, <i class="calibre2">ama artık zıvanadan çıktık. Bu bekleyişin, fazla uzun sürmesinin bize verebileceği zararı biliyoruz. Bu bekleyiş uzatılırsa amacımızdan uzaklaşırız.</i></p>

  <p class="heading">"Gençler, eğer Usul, Stilgar'a meydan okumazsa, bunun sebebi korkmasıdır diyorlar," dedi Tharthar.</p>

  <p class="heading">Bakışlarını yere indirdi.</p>

  <p class="heading">"Olacağı buydu," diye mırıldandı Jessica. Ve şöyle düşündü: <i class="calibre2">Evet, bunun yaklaştığını anlamıştım. Stilgar'ın anladığı gibi.</i></p>

  <p class="heading">Tharthar tekrar hafifçe öksürdü. "Kardeşim, Shoab bile böyle diyor," dedi. "Usul'a başka seçenek bırakmayacaklar."</p>

  <p class="heading"><i class="calibre2">Demek zamanı geldi,</i> diye düşündü Jessica. <i class="calibre2">Ve Paul bunu kendi başına halletmeli. Başrahibe, bu yönetim değişikliğinin bir parçası olmaya kalkışmamalı.</i></p>

  <p class="heading">Alia annesinin elini bırakarak şöyle dedi: "Tharthar'la birlikte gidip gençleri dinleyeceğim. Belki de çıkar bir yol vardır."</p>

  <p class="heading">Jessica, Tharthar'a bakıp Alia'ya şunları söyledi: "Peki git. Ve olanları bir an önce bana haber ver."</p>

  <p class="heading">"Bunun olmasını istemeyiz, Başrahibe," dedi Tharthar.</p>

  <p class="heading">"İstemeyiz," diye onayladı Jessica. "Kabilenin sahip olduğu <i class="calibre2">bütün</i> güce ihtiyacı var." Harah'a şöyle bir baktı "Onlarla gidecek misin?"</p>

  <p class="heading">Harah sorunun dile getirilmemiş kısmını yanıtladı: "Tharthar, Alia'nın başına bir şey gelmesine izin vermez. Yakında birlikte zevce olacağımızı, aynı erkeği paylaşacağımızı biliyor; ikimiz konuştuk, Tharthar'la ben." Harah başını kaldırıp Tharthar'a baktı, sonra Jessica'ya döndü. "Anlaşmaya vardık."</p>

  <p class="heading">Tharthar elini Alia'ya uzatıp, "Acele etmeliyiz," dedi. "Gençler gidiyorlar."</p>

  <p class="heading">Perdenin arasından geçtiler, çocuğun eli ufak tefek kadının elindeydi ama sanki çocuk yol gösteriyordu.</p>

  <p class="heading">"Eğer Paul-Muad'Dib, Stilgar'ı öldürürse, bunun kabileye bir yararı olmaz," dedi Harah. "Şimdiye kadar yönetim hep bu şekilde el değiştirdi ama zaman değişti."</p>

  <p class="heading">"Zaman senin için de değişti," dedi Jessica.</p>

  <p class="heading">"Böyle bir dövüşün sonucu konusunda şüphem olduğunu düşünüyor olamazsın," dedi Harah. "Usul mutlaka kazanır."</p>

  <p class="heading">"Kastettiğim buydu."</p>

  <p class="heading">"Ve kararıma kişisel duygularımın karıştığını düşünüyorsun," dedi Harah. Başını iki yana salladı, boynundaki su halkaları şıngırdadı. "Nasıl da yanılıyorsun. Belki de Usul tarafından seçilmemiş olduğuma hayıflandığımı ve Chani'yi kıskandığımı da düşünüyorsundur, öyle mi?"</p>

  <p class="heading">"Yapabildiğin sürece kendi kararını kendin verirsin," dedi Jessica.</p>

  <p class="heading">"Chani'ye acıyorum," dedi Harah.</p>

  <p class="heading">Jessica oturduğu yerde dikleşti. "Ne demek istiyorsun?"</p>

  <p class="heading">"Chani hakkında ne düşündüğünü biliyorum," dedi Harah. "Oğlun için uygun bir zevce olmadığını düşünüyorsun."</p>

  <p class="heading">Jessica arkasına yaslandı, minderlerinin üstünde gevşedi. Omuz silkti. "Belki de."</p>

  <p class="heading">"Haklı olabilirsin," dedi Harah. "Eğer haklıysan, şaşırtıcı bir müttefik bulabilirsin... Chani'nin ta kendisi. Chani, <i class="calibre2">onun</i> için en iyi olanı istiyor."</p>

  <p class="heading">Aniden boğazı sıkışan Jessica yutkundu. "Chani benim için çok değerli," dedi. "O asla..."</p>

  <p class="heading">"Kilimlerin çok kirlenmiş," dedi Harah. Gözlerini Jessica'nın gözlerinden kaçırarak bakışlarıyla zemini taradı. "Her dakika dünya kadar insan basıyor. Gerçekten bunları daha sık temizletmen gerek."</p>
</body>
</html>
