<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h2 class="heading2"><b class="calibre3"><br class="calibre4" /></b></h2>

  <h2 class="heading2"><b class="calibre3">I</b></h2>

  <p class="heading"><i class="calibre2">Başlangıç, dengelerin doğru olduğuna dair en hassas</i> <i class="calibre2">ihtimamın gösterileceği zamandır. Her Bene Gesserit rahibesi</i> <i class="calibre2">bunu bilir. O halde, Muad'Dib'in yaşamını incelemeye</i> <i class="calibre2">başlarken, evvela onu kendi zamanına yerleştirmeye ihtimam</i> <i class="calibre2">gösterin. O, imparator Padişah IV. Şaddam 57 yaşındayken</i> <i class="calibre2">doğmuştur. En özel ihtimamı ise Muad'Dib'i kendi mekanına</i> <i class="calibre2">yerleştirirken gösterin, Arrakis gezegenine. Onun Caladan'da</i> <i class="calibre2">doğmuş ve ilk on beş yılını orada geçirmiş olması gerçeği sizi</i> <i class="calibre2">yanıltmasın. Dune adıyla bilinen Arrakis gezegeni, onun ebedi</i> <i class="calibre2">mekanıdır.</i></p>

  <p class="heading3">- Prenses Irulan'ın yazdığı "Muad'Dib'i Anlamak"tan</p>

  <p class="heading"><br class="calibre" /></p>

  <p class="heading">Arrakis'e taşınmalarından önceki hafta, bütün o son telaş neredeyse dayanılmaz bir cinnet boyutuna eriştiğinde; ihtiyar bir kocakarı, Paul'ün annesini ziyarete geldi.</p>

  <p class="heading">Caladan Kalesi'nde ılık bir akşamdı; ve yirmi altı kuşaktır Atreides ailesinin yuvası olmuş bu antik taş yığını, havada bir değişiklik olacağı zaman edindiği o soğumuş ter hissini taşıyordu.</p>

  <p class="heading">Yaşlı kadın, yan kapıdan içeriye, Paul'ün odasının önündeki kemerli geçide alındı ve yatağında yatan Paul'e bir an için bakmasına izin verildi.</p>

  <p class="heading">Uyanan çocuk, yere yakın bir şekilde asılı duran kısık, süspansörlü lambanın yarı aydınlığında, odasının kapısında, annesinin bir adım önünde duran iri bir kadın silueti görebildi. Yaşlı kadın adeta bir cadının gölgesiydi; birbirine dolanmış örümcek ağı gibi saçlar, yüzünün karanlığını çevreleyen kukuleta, parıldayan mücevherleri andıran gözler.</p>

  <p class="heading">"Yaşına göre küçük değil mi Jessica?" diye sordu yaşlı kadın. Sesi akortsuz bir baliset gibi hırıldadı ve tınladı.</p>

  <p class="heading">Paul'ün annesi yumuşak kontralto sesiyle yanıtladı:</p>

  <p class="heading">"Atreideslerin büyümeye geç başladıkları bilinir, Saygıdeğer Efendim."</p>

  <p class="heading">"Duymuştum, duymuştum," diye hırıldadı yaşlı kadın. "Ama artık on beş yaşında."</p>

  <p class="heading">"Evet, Saygıdeğer Efendim."</p>

  <p class="heading">"Uyanık, bizi dinliyor," dedi yaşlı kadın. "Kurnaz küçük kerata." Kıkırdadı. "Ama soyluluk kurnazlık gerektirir. Ve eğer gerçekten Kuisatz Haderah'sa... yani..."</p>

  <p class="heading">Paul yatağının gölgeleri içinde gözlerini kısarak belli belirsiz araladı. Kuş gözü gibi parlayan iki oval, yaşlı kadının gözleri, gözlerinin içine dikiliyken genişleyip ışıldamış gibi göründü.</p>

  <p class="heading">"İyi uykular, seni kurnaz küçük kerata," dedi yaşlı kadın. "Yarın gom cabbarımla tanıştığında tüm yeteneklerine ihtiyacın olacak."</p>

  <p class="heading">Ve annesini dışarı itip, kapıyı güm diye kapayarak gitti. Paul uyanık, merak içinde yattı: <i class="calibre2">Gom cabbar da neyin nesi?</i></p>

  <p class="heading">Bu değişim zamanının tüm karmaşası içinde görmüş olduğu en acayip şey bu yaşlı kadındı. <i class="calibre2">Saygıdeğer Efendim.</i></p>

  <p class="heading">Ve annesi Jessica'ya, bir Bene Gesserit Leydisi, bir dükün kadını ve dukalık varisinin annesi gibi değil de alelade bir hizmetçiymiş gibi hitap etmesi.</p>

  <p class="heading"><i class="calibre2">Acaba gom cabbar Arrakis'e ait olan ve oraya gitmeden önce bilmem gereken bir şey mi?</i> diye düşündü.</p>

  <p class="heading">Kadının garip sözlerini kendi kendine tekrarladı: <i class="calibre2">Gom cabbar... Kuisatz Haderah.</i></p>

  <p class="heading">Ne kadar çok şey öğrenmişti. Arrakis, Caladan'dan öyle farklı bir yerdi ki, bu yeni bilgiler Paul'ün başını döndürüyordu.</p>

  <p class="heading">Babasının Baş Suikastçisi Thufir Hawat bunu açıklamıştı: Can düşmanları Harkonnenler seksen yıldır Arrakis'teydiler, ömrü uzatan bahar, yani melanj çıkarmak için yapılmış bir CHOAM Şirketi sözleşmesi altındaki yarı toprak idaresiyle gezegeni ellerinde tutuyorlardı. Şimdi Harkonnenler, gezegeni, toprak idaresini bütünüyle alan Atreides evine bırakmak üzere terk ediyorlardı: Dük Leto için görünüşte bir zafer. Ancak Hawat'ın söylediğine göre, Dük Leto, Landsraad’ın Büyük Evleri arasında popüler olduğu için bu görünüm en ölümcül tehlikeyi barındırıyordu.</p>

  <p class="heading">"Popüler bir adam güçlülerin kıskançlığını uyandırır," demişti Hawat.</p>

  <p class="heading">Paul uyuyakaldı ve rüyasında kendisini Arrakis'te büyük bir mağarada gördü; dört bir yanında ışıkürelerin kısık ışığında sessiz insanlar hareket ediyordu. Mağaranın dinsel bir havası vardı, bir katedral gibiydi... o belli belirsiz sesi dinlerken, suyun tıp tıp tıp diye damlayışını. Paul rüyayı görürken bile, uyandığında bunu hatırlayacağını biliyordu. Kehanet olan rüyaları her zaman hatırlardı.</p>

  <p class="heading">Rüya silikleşti.</p>

  <p class="heading">Paul, yarı uyanık kendini yatağının sıcaklığında hissetti, düşündü... düşündü. Ne oyunun ne de akranlarının olmadığı Caladan Kalesi'ndeki bu dünya, belki de veda hüznünü hak etmiyordu. Öğretmeni Dr. Yueh, Arrakis'te faufreluches sınıf sisteminin katı bir şekilde korunmadığını ima etmişti. Gezegen, çölün kıyısında, kendilerine komuta edecek bir kaid ya da başar olmadan yaşayan insanları barındırıyordu: İmparatorluk'un hiçbir nüfus sayımında kayda geçmeyen, Fremen denen kumun-azmi insanlar.</p>

  <p class="heading">Paul sinirlerinin gerildiğini hissetti, annesinin öğrettiği zihin-beden derslerinden birini uygulamaya karar verdi. Üç hızlı nefes, tepkileri harekete geçirdi; yüzen bir bilincin içine düştü... bilinci odaklama... aort genişlemesi... bilincin odaklanmamış mekanizmasından kaçınma... isteyerek bilinçli olmak... kanın zenginleştirilmesi ve aşırı yüklenen bölgelere hızla akması... <i class="calibre2">besin-güvence-özgürlük yalnızca içgüdüyle elde edilmez...</i> hayvani bilinç ne verilen anın ötesine geçebilir ne de kurbanlarının soyunun tükenebileceği fikrine erişebilir... hayvan yok eder, üretmez... hayvani zevkler duyu seviyelerine yakın kalır ve algısal olandan kaçınır... insan, üzerinde evrenini görebileceği temel bir koordinat sistemine gereksinim duyar... isteyerek odaklanmış bilinç: bu senin koordinat sistemini oluşturur... bedensel bütünlük hücre ihtiyaçlarını en derinden bilerek sinir-kan akışını izler... tüm maddeler/hücreler/varlıklar geçicidir... içlerinde sürekli akış için çaba harcarlar...</p>

  <p class="heading">Ders, Paul'ün yüzen bilincinin içinde defalarca, defalarca ve defalarca döndü.</p>

  <p class="heading">Şafak, penceresinin pervazına sarı ışığıyla değdiğinde, bunu kapalı gözkapaklarının ardından hisseden Paul gözlerini açtı; kalede o sırada yeniden başlayan koşuşturma ve telaşı duyup yatak odasının tavanındaki o tanıdık süslü kirişleri gördü.</p>

  <p class="heading">Hol kapısı açıldı ve annesi içeri baktı, gölgeli bronz rengi saçları siyah bir kurdeleyle yukarıdan toplanmıştı, oval yüzü duygusuzdu ve yeşil gözlerinde ciddi bir bakış vardı.</p>

  <p class="heading">"Uyanmışsın," dedi Jessica. "İyi uyudun mu?"</p>

  <p class="heading">"Evet."</p>

  <p class="heading">Gömme dolaptan onun için kıyafet seçen annesinin boyunun uzunluğuna baktı, omuzlarında gerilimin belirtilerini gördü. Başka birisi olsa bu gerilimi gözden kaçırabilirdi ama annesi onu Bene Gesserit Yöntemi'yle, gözlemin nüanslarıyla eğitmişti. Jessica, elinde yarı resmi bir ceketle döndü. Ceketin göğüs cebinde Atreideslerin kırmızı atmaca sorgucu vardı. "Acele et ve giyin," dedi. "Başrahibe bekliyor."</p>

  <p class="heading">"Onu bir kere rüyamda gördüm," dedi Paul. "Kim o?"</p>

  <p class="heading">"Bene Gesserit okulunda öğretmenimdi. Şimdi İmparator'un Doğru Söyleten'i. Ve Paul..." Bir an duraksadı. "Ona rüyalarından bahsetmelisin."</p>

  <p class="heading">"Bahsederim. Arrakis'i ele geçirmemizin nedeni o mu?"</p>

  <p class="heading">"Biz Arrakis'i <i class="calibre2">ele geçirmedik."</i> Jessica, tozunu silkelediği bir pantolonu ceketle birlikte yatağın yanında duran elbise askılığına astı. "Başrahibe'yi bekletme."</p>

  <p class="heading">Paul doğrulup oturdu, karnına çektiği dizlerine sarıldı. "Gom cabbar nedir?"</p>

  <p class="heading">Yine annesinin verdiği eğitim, kadının neredeyse görünmez duraksamasını, ona korku gibi gelen bir sinir belirtisini açığa çıkardı.</p>

  <p class="heading">Jessica pencereye gitti, perdeleri sonuna kadar açtı, Syubi dağına doğru uzanan nehrin kenarındaki meyve ağaçlarına baktı. "Çok yakında öğreneceksin... gom cabbarın ne olduğunu," dedi.</p>

  <p class="heading">Annesinin sesindeki korkuyu duydu ve buna hayret etti.</p>

  <p class="heading">Jessica arkasını dönmeden konuştu. "Başrahibe benim sabah odamda bekliyor. Lütfen acele et."</p>

  <p class="heading">Goblenle kaplı bir sandalyede oturan Başrahibe Gaius Helen Mohiam, anneyle oğulun yaklaşmasını izledi, iki yanındaki pencereler, nehrin güney kıvrımına ve Atreides aile mülkünün yeşil çiftlik arazilerine bakıyordu ama Başrahibe manzaraya aldırmıyordu. Bu sabah yaşını hissediyordu, epeyce huysuzdu. Suçu, uzay yolculuğuna, o iğrenç Uzay Loncası'yla ve onun gizli kapaklı yöntemleriyle ilişki kurmuş olmasına attı. Ama burada, Görü'sü olan bir Bene Gesserit'in kişisel dikkatini gerektiren bir görev vardı. Görev çağırdığında, İmparator Padişah’ın Doğru Söyleten'i bile bu sorumluluktan kaçamazdı.</p>

  <p class="heading"><i class="calibre2">Lanet olsun şu Jessica’ya!</i> diye düşündü Başrahibe. <i class="calibre2">Kendisine emredildiği gibi, bize bir kız doğursaydı ne olurdu sanki!</i></p>

  <p class="heading">Jessica sandalyeye üç adım kala durdu, eteğini sol eliyle kibarca savurarak küçük bir reverans yaptı. Paul dans hocasının öğrettiği ve "birisinin sosyal konumu hakkında kararsız kalındığında" kullanılan kısa reveransı yaptı.</p>

  <p class="heading">Başrahibe, Paul'ün selamındaki nüansları kaçırmadı, "ihtiyatlı çocuk," dedi Jessica'ya.</p>

  <p class="heading">Jessica elini uzatıp Paul'ün omzunu sıktı. Bir kalp atımı, kalbi yerine avucunda korku attı. Sonra kendini kontrol altına aldı. "Ona böyle öğretildi, Saygıdeğer Efendim."</p>

  <p class="heading"><i class="calibre2">Neden korkuyor acaba?</i> diye düşündü Paul. Yaşlı kadın Paul'ü bir bütün olarak inceledi: Jessica'nınki gibi oval bir yüz, ama güçlü kemikler... Dük'ün simsiyah saçları ama adı anılamayacak olan, anne tarafından dedesinin kaslarıyla birlikte; ve o ince, kibirli burun, ölmüş olan, baba tarafından dedesi yaşlı Dük gibi dolaysız bakan yeşil gözler.</p>

  <p class="heading"><i class="calibre2">İşte, şovun gücünü kavramış bir adam, ölümünde bile,</i> diye düşündü Başrahibe.</p>

  <p class="heading">"Öğretim başka bir şeydir," dedi Başrahibe, "temel bileşen başka bir şey. Göreceğiz." Yaşlı gözleri Jessica'ya sert bir bakış attı. "Bizi yalnız bırak. Git, huzur meditasyonu yap." Jessica elini Paul'ün omzundan çekti. "Saygıdeğer Efendim, ben..."</p>

  <p class="heading">"Yapılması gerektiğini biliyorsun, Jessica."</p>

  <p class="heading">Paul kafası karışmış bir halde annesine baktı.</p>

  <p class="heading">Jessica doğruldu. "Evet... tabii."</p>

  <p class="heading">Paul tekrar Başrahibe'ye baktı. Bu kibarlık ve annesinin yaşlı kadına gösterdiği korkuyla karışık saygı dikkatini çekti. Ama annesinden yayıldığını algıladığı korkuda kızgın bir endişe hissetti.</p>

  <p class="heading">"Paul..." Jessica derin bir nefes aldı, "...birazdan gireceğin bu sınav... benim için önemli."</p>

  <p class="heading">"Sınav mı?" Kafasını kaldırıp annesine baktı. "Bir dükün oğlu olduğunu unutma," dedi Jessica. Hızla dönüp eteğinde kuru bir hışırtıyla odadan çıktı. Kapı arkasından sıkıca kapandı.</p>

  <p class="heading">Paul kızgınlığını kontrol altında tutarak yaşlı kadına döndü. "Leydi Jessica bir hizmetçiymiş gibi kovulur mu hiç?"</p>

  <p class="heading">Bir gülümseme kırışık yaşlı ağzın köşelerini hafifçe oynattı. "Leydi Jessica okulda benim <i class="calibre2">hizmetçimdi,</i> delikanlı, on dört yıl boyunca." Başıyla onayladı. "Hem de iyi bir hizmetçiydi. Şimdi <i class="calibre2">sen,</i> gel buraya!"</p>

  <p class="heading">Bu emir Paul'ü harekete geçirdi. Düşünmesine fırsat kalmadan kendini itaat ederken buldu. <i class="calibre2">Üzerimde Ses'i kullanıyor,</i> diye düşündü. Kadının işaretiyle, onun dizinin dibinde durdu.</p>

  <p class="heading">"Bunu görüyor musun?" diye sordu Başrahibe. Cüppesinin kıvrımları arasından, bir kenarı onbeş santimetre olan, yeşil, metal bir küp çıkardı. Kübü çevirdi ve Paul bir tarafının açık olduğunu gördü: karanlık ve tuhaf bir biçimde korkutucu. Bu açık karanlığa hiç ışık girmiyordu.</p>

  <p class="heading">"Sağ elini kutunun içine sok," dedi.</p>

  <p class="heading">Korku, Paul'ün içini sardı. Gerilemeye başladı. "Annene böyle mi itaat ediyorsun?" dedi yaşlı kadın.</p>

  <p class="heading">Paul kafasını kaldırıp kuş gözü gibi parlayan gözlerin içine baktı.</p>

  <p class="heading">Baskıyı hisseden ve bunu engelleyemeyen Paul, elini yavaşça kutunun içine soktu. Karanlık elini çevrelediğinde önce soğuğu, sonra parmaklarına değen kaygan metali hissetti; ve sanki eli uyuşmuş gibi bir karıncalanma.</p>

  <p class="heading">Yaşlı kadının yüzüne yırtıcı bir bakış yerleşti. Sağ elini kutudan kaldırıp Paul'ün boynunun yan tarafına yaklaştırdı. Paul burada bir metal pırıltısı gördü ve ona doğru dönmeye yeltendi.</p>

  <p class="heading">"Dur!" dedi kadın sertçe.</p>

  <p class="heading"><i class="calibre2">Yine Ses'i kullanıyor!</i> Dikkatini tekrar kadının yüzüne yöneltti.</p>

  <p class="heading">"Boynunda gom cabbarı tutuyorum," dedi Başrahibe. "Gom cabbar, zorba düşman. Ucunda bir damla zehir olan bir iğne. Sakın ha! Elini çekme yoksa o zehiri tadarsın."</p>

  <p class="heading">Boğazı kuruyan Paul yutkunmaya çalıştı. Dikkatini, damarlı yaşlı surattan, parıldayan gözlerden, konuşurken ışıldayan gümüş rengi metal dişlerin etrafındaki soluk diş etlerinden alamıyordu.</p>

  <p class="heading">"Bir dükün oğlu zehirler hakkında bilgi sahibi <i class="calibre2">olmalıdır,"</i> dedi. "Çağımızın yöntemleri, öyle değil mi? Maski, içeceğindeki zehir. Omas, yiyeceğindeki zehir. Hızla öldürenler, yavaşça öldürenler ve ikisinin arasındakiler, işte senin için yeni bir tane: gom cabbar. Yalnızca hayvanları öldürür."</p>

  <p class="heading">Gurur, Paul'ün korkusuna baskın çıktı. "Bu ne cüret! Bir dükün oğlunun hayvan olduğunu mu ima ediyorsun?" diye sordu.</p>

  <p class="heading">"Diyelim ki insan olabileceğini ima ediyorum," dedi. "Kımıldama! Seni uyarmıştım, elini çekmeye kalkışma. Yaşlıyım ama sen benden kaçamadan elim bu iğneyi boynuna sokabilir."</p>

  <p class="heading">"Kimsin sen?" diye fısıldadı. "Annemi nasıl kandırdın da beni seninle yalnız bıraktı. Harkonnenlerden misin?"</p>

  <p class="heading">"Harkonnenler mi? Daha neler, hayır! Şimdi sessiz ol." Kuru bir parmak boynuna dokundu ve Paul, gayri ihtiyari sıçrama dürtüsünü bastırdı.</p>

  <p class="heading">"Güzel," dedi kadın. "İlk sınavı geçtin. İşte geri kalanı: eğer elini kutudan çekersen ölürsün. Tek kural bu. Elini kutunun içinde tut ve yaşa; ya da çek ve öl."</p>

  <p class="heading">Paul titremesini yatıştırmak için derin bir nefes aldı. "Eğer seslenirsem birkaç saniye içinde dışarıdaki hizmetkarlar tepene biner ve asıl <i class="calibre2">sen</i> ölürsün."</p>

  <p class="heading">"Hizmetkarlar kapının dışında nöbet tutan anneni geçmezler. Emin olabilirsin. Annen bu sınavı geçip sağ kaldı. Şimdi sıra sende. Gurur duymalısın. Bunu erkek çocuklara nadiren uygularız."</p>

  <p class="heading">Merak, Paul'ün korkusunu idare edebileceği bir düzeye indirdi. Yaşlı kadının sesinde doğruyu duydu, hiç kuşkusu yoktu. Eğer annesi dışarıda nöbet tutuyorsa... eğer bu gerçekten bir sınavsa...Ya da her neyse, yakalandığını, boynundaki şu el tarafından tuzağa düşürüldüğünü biliyordu; gom cabbar. Annesinin Bene Gesserit ritinden öğrettiği, Korkuya karşı Dua'nın yanıt bölümünü hatırladı.</p>

  <p class="heading"><i class="calibre2">"Korkmamalıyım. Korku akıl katilidir. Korku toptan yok oluşu getiren küçük ölümdür. Korkumla yüzleşeceğim. Üzerimden ve içimden geçmesine izin vereceğim. Ve geçip gittiği zaman, geçtiği yolu görmek için iç gözümü ona çevireceğim. Korkunun gittiği yerde hiçbir şey olmayacak. Yalnızca ben kalacağım."</i></p>

  <p class="heading">Sükunetin döndüğünü hissetti, "Devam et ihtiyar," dedi.</p>

  <p class="heading">"İhtiyar mı?" dedi kadın sertçe. "Cesursun ve bu inkar edilemez. Pekala, göreceğiz bakalım Paul efendi." Eğilerek yaklaştı, hemen hemen fısıltıyla konuştu. "Kutunun içindeki elinde acı hissedeceksin. Acı. Ama! Elini çekersen, gom cabbarımla boynuna dokunacağım; son derece ani bir ölüm, celladın baltasının inişi gibi. Elini çekersen, gom cabbar seni alır. Anladın mı?"</p>

  <p class="heading">"Kutuda ne var?"</p>

  <p class="heading">"Acı."</p>

  <p class="heading">Elinde gittikçe artan bir sızı hissetti, dudaklarını sıkıca birbirine bastırdı. <i class="calibre2">Bu nasıl bir sınav olabilir?</i> diye düşündü. Sızı bir kaşıntı haline geldi.</p>

  <p class="heading">"Bir kapandan kurtulmak için bacağını dişleriyle çiğneyerek koparan hayvanları duymuş muydun?" dedi yaşlı kadın. "Bu hayvanlara özgü bir numara. Bir insan ise kapanda kalır, acıya dayanır ve avcıyı öldürüp kendi türüne yönelen tehditi ortadan kaldırma umuduyla ölü taklidi yapar."</p>

  <p class="heading">Kaşıntı belli belirsiz bir yanma haline geldi. "Neden yapıyorsun bunu?" diye sordu.</p>

  <p class="heading">"İnsan olup olmadığını belirlemek için. Sessiz ol."</p>

  <p class="heading">Sağ elindeki yanma hissi gittikçe artarken Paul diğer elini yumruk yaparak sıktı. Yanma yavaşça tırmandı; sıcak üstüne sıcak üstüne sıcak... üstüne sıcak. Dışarıdaki elinin tırnaklarının avucuna battığını hissetti. Yanan elinin parmaklarını oynatmaya çalıştı ama hareket ettiremedi.</p>

  <p class="heading">"Yanıyor," diye fısıldadı.</p>

  <p class="heading">"Sus!"</p>

  <p class="heading">Acıdan kolu zonkluyor, alnından ter fışkınyordu. Her bir lif, elini o yanan oyuktan çekmesi için haykırıyordu... ama... gom cabbar. Boynunun yanındaki korkunç zehirli iğneyi görmek için kafasını çevirmeden gözlerini hareket ettirmeye çalıştı. Nefes nefese kaldığını hissetti, nefesini yavaşlatmaya uğraştı ama yapamadı.</p>

  <p class="heading">Acı!</p>

  <p class="heading">Istırap içindeki eli ve bir karış öteden kendisine bakmakta olan antik surat dışında dünyası bomboştu.</p>

  <p class="heading">Dudakları o kadar kurumuştu ki ayırmakta güçlük çekti. <i class="calibre2">Bu yanma!</i></p>

  <p class="heading">Düşüncelerinde, ıstırap içindeki elinin derisinin kıvrılıp karardığını, etinin gevrekleşip yalnızca kavrulmuş kemikler kalıncaya dek döküldüğünü hissedebiliyordu. Durdu!</p>

  <p class="heading">Acı, bıçakla kesilmiş gibi durdu.</p>

  <p class="heading">Paul sağ kolunun titrediğini ve vücudunun terden sırılsıklam olduğunu hissetti.</p>

  <p class="heading">"Kafi," diye mırıldandı yaşlı kadın. "Kul vahad! Hiçbir kız çocuğu bu kadarına dayanamamıştı. Senin başaramamanı istemiş olmalıyım." Gom cabbarı Paul'ün boynundan çekerek arkasına yaslandı. "Elini kutudan çek, genç insan ve bak ona." Ağrılı bir ürpertiyi yenmeye çalıştı, elinin kendi iradesiyle içinde kalıyormuş gibi durduğu ışıksız boşluğa gözlerini dikti. Acının hatırası her hareketini engelliyordu. Aklı ona, kutudan kararmış bir yumru çekeceğini söylüyordu. "Çek şunu!" dedi Başrahibe sertçe.</p>

  <p class="heading">Paul elini kutudan çekip afallamış bir halde baktı. Hiçbir iz yoktu. Etin üzerinde hiçbir ıstırap işareti yoktu. Elini kaldırdı, çevirdi ve parmaklarını oynattı.</p>

  <p class="heading">"Sinir uyarımlı acı," dedi yaşlı kadın. "Potansiyel insanları sakatlayarak bu işi yapamayız. Aslında bu kutunun sırrı için çok şey verecek olanlar var." Kadın kutuyu cüppesinin kıvrımları arasına kaydırdı. "Ama acı..."</p>

  <p class="heading">"Acı," diyerek burun kıvırdı kadın. "Bir insan, vücudundaki herhangi bir siniri umursamayabilir."</p>

  <p class="heading">Paul sol elinin ağrıdığını hissetti, kenetlenmiş parmaklarını açtı, tırnaklarının avucunun içinde bıraktığı dört kanlı ize baktı. Elini indirdi, bakışlarını yaşlı kadına çevirdi. "Bir zamanlar bunu anneme de yaptın, öyle mi?"</p>

  <p class="heading">"Hiç elekte kum eledin mi?" Kadının sorusunun dolaylı çarpıcılığı onu çok şaşırtıp zihnini yüksek bir bilince taşıdı: <i class="calibre2">Elekten geçen kum.</i> Başıyla onayladı.</p>

  <p class="heading">"Biz Bene Gesseritler insanları bulmak için kişileri eleriz."</p>

  <p class="heading">Acının hatırasına alışan Paul sağ elini kaldırdı. "Ve hepsi bu mu... acı?"</p>

  <p class="heading">"Seni acı içindeyken gözledim delikanlı. Acı sadece bu sınavın eksenidir. Annen sana gözlem yöntemlerimizden bahsetmiş. Sende, onun öğrettiklerinin izlerini görüyorum. Sınavımız kriz ve gözlemdir."</p>

  <p class="heading">Kadının sesinde onaylamayı duydu ve "Doğru!" dedi.</p>

  <p class="heading">Başrahibe gözlerini Paul'e dikti. <i class="calibre2">Doğruyu algılıyor! O olabilir mi? Gerçekten o olabilir mi?</i> Kendi kendine "<i class="calibre2">Umut gözlemi gölgeler,"</i> diye hatırlatarak heyecanını bastırdı.</p>

  <p class="heading">"İnsanlar kendi söylediklerine inandıkları zaman bunu anlıyorsun," dedi.</p>

  <p class="heading">"Anlıyorum."</p>

  <p class="heading">Sesinde defalarca sınanarak onaylanmış yeteneğinin armonisi vardı. Bunları duyan kadın, "Belki de sen Kuisatz Haderah’sın. Otur küçük kardeşim, otur dizimin dibine," dedi.</p>

  <p class="heading">"Ayakta durmayı tercih ederim."</p>

  <p class="heading">"Annen bir zamanlar dizimin dibinde otururdu."</p>

  <p class="heading">"Ben annem değilim."</p>

  <p class="heading">"Bizden birazcık nefret ediyorsun, değil mi?" Kapıya doğru baktı ve seslendi: "Jessica!"</p>

  <p class="heading">Kapı hızla açıldı ve gözlerinde sert bir ifadeyle odaya bakan Jessica eşikte durdu. Paul’ü görünce bu sert ifade eriyip gitti. Hafifçe gülümsemeyi başardı.</p>

  <p class="heading">"Jessica, benden nefret etmekten hiç vazgeçtin mi?" diye sordu yaşlı kadın.</p>

  <p class="heading">"Hem sizi seviyor hem de sizden nefret ediyorum," dedi Jessica. "Nefret... asla unutmamam gereken acılardan dolayı. Sevgi ise..."</p>

  <p class="heading">"Sadece temel gerçek," dedi yaşlı kadın, ancak sesi yumuşaktı. "Şimdi içeri gelebilirsin ama sessiz ol. Kapıyı kapat ve bizi kimsenin rahatsız etmemesini sağla."</p>

  <p class="heading">Jessica odaya girip kapıyı kapattı ve sırtını kapıya yasladı.</p>

  <p class="heading"><i class="calibre2">Oğlum yaşıyor,</i> diye düşündü. <i class="calibre2">Oğlum yaşıyor ve o... insan. Olduğunu biliyordum... ama... o yaşıyor. Şimdi yaşamaya devam edebilirim.</i> Sırtını dayadığı kapı sert ve gerçekti. Odanın içindeki her şey çok yakındı ve duyularına baskı yapıyordu. <i class="calibre2">Oğlum yaşıyor.</i></p>

  <p class="heading">Paul annesine baktı. <i class="calibre2">O doğruyu söyledi.</i> Yalnız kalmak ve bu tecrübeyi baştan sona düşünmek istedi ama gitmesine izin verilmeden oradan ayrılamayacağını biliyordu. Yaşlı kadın onun üzerinde bir güç elde etmişti. <i class="calibre2">Doğruyu söylüyorlar.</i> Annesi bu sınavdan geçmişti. Bunda korkunç bir amaç olmalıydı... acı ve korku korkunçtu. Korkunç amaçları anlıyordu. Her şeye rağmen bunu yapıyorlardı. İhtiyaç duydukları kendileriydi. Paul korkunç amacın kendisine bulaştırılmış olduğunu hissetti. Henüz bu korkunç amacın ne olduğunu bilmiyordu.</p>

  <p class="heading">"Delikanlı," dedi yaşlı kadın, "bir gün sen de böyle bir kapının dışında durmak zorunda kalabilirsin. Bunu ancak yapan değerlendirir."</p>

  <p class="heading">Paul acıyı öğrenmiş olan eline, sonra kafasını kaldırıp Başrahibe'ye baktı. Onun sesinde daha önce duyduğu diğer seslerden farklı bir şey vardı. Sözler parlak bir zekayla çevrelenmişti. Bunların altında yatan bir şey vardı. Kadına soracağı her sorunun, onu kendi tensel dünyasının dışındaki daha yüce bir şeylere götüreceğini hissesiyordu.</p>

  <p class="heading">"Neden insanları belirlemek için sınav yapıyorsunuz?" diye sordu Paul.</p>

  <p class="heading">"Özgür kılmak için."</p>

  <p class="heading">"Özgür mü?"</p>

  <p class="heading">"Bir zamanlar insanlar kendilerini özgür kılacağı umuduyla düşüncelerini makineler üzerine çevirmişlerdi. Ama bu yalnızca makineleri olan başka insanların onları köleleştirmesine fırsat verdi."</p>

  <p class="heading">" 'Bir adamın aklıyla benzerlik gösteren makine yapmayacaksın,' " diye alıntı yaptı Paul.</p>

  <p class="heading">"Butleryan Cihat ve Orange Katolik İncili'nden," dedi kadın. "Ama O.K. İncili'nin söylemesi gereken şuydu: ‘<i class="calibre2">İnsan</i> aklını taklit etmek için makine yapmayacaksın'. Hizmetinizdeki Mentat'ı inceledin mi?"</p>

  <p class="heading">"Thufir Hawat <i class="calibre2">ile</i> çalıştım."</p>

  <p class="heading">"Büyük isyan bir koltuk değneğini alıp götürdü. <i class="calibre2">İnsan</i> akıllarını gelişmeye zorladı. Okullar <i class="calibre2">insan</i> yeteneklerini eğitmeye başladılar."</p>

  <p class="heading">"Bene Gesserit okulları mı?"</p>

  <p class="heading">Kadın başıyla onayladı. "Bu antik okullardan başlıca iki tanesi varlığını sürdürüyor: Bene Gesserit ve Uzay Loncası. Öyle sanıyoruz ki Lonca neredeyse sadece kuramsal matematik üzerinde duruyor. Bene Gesserit ise başka bir fonksiyonu yerine getiriyor."</p>

  <p class="heading">"Politika," dedi Paul.</p>

  <p class="heading">"Kul vahad!" dedi yaşlı kadın. Jessica'ya sert bir bakış attı.</p>

  <p class="heading">"Ben söylemedim Saygıdeğer Efendim," dedi Jessica.</p>

  <p class="heading">Başrahibe dikkatini yeniden Paul'e çevirdi. "Bunu çok az ipucuyla bildin," dedi. "Gerçekten politika. İlk Bene Gesserit okulu insan ilişkilerinde sürekli bir akışın gerekliliğini görenler tarafından yönetildi. Onlar, üreme amaçları için, insan soyunu hayvan soyundan ayırmadan böyle bir sürekliliğin olamayacağını gördüler."</p>

  <p class="heading">Yaşlı kadının sözleri Paul için özel keskinliklerini aniden kaybetti. Annesinin deyişiyle, <i class="calibre2">doğruluk içgüdüsüne</i> karşı bir saldırı hissetti. Bu, Başrahibe yalan söylüyor demek değildi. Kadın söylediklerine kesinlikle inanıyordu. Bu daha derin bir şeydi, Paul'ün korkunç amacına bağlı bir şey.</p>

  <p class="heading">"Ama annem, bana okullardaki birçok Bene Gesserit'in atalarını bilmediğini söylüyordu," dedi.</p>

  <p class="heading">"Genetik soylar daima kayıtlarımızda vardır," dedi Başrahibe. "Annen ya Bene Gesserit soyundan ya da kabul edilebilir bir soydan olduğunu biliyor."</p>

  <p class="heading">"O zaman neden annesiyle babasının kim olduğunu bilemiyor?"</p>

  <p class="heading">"Bazıları bilir... Çoğu bilmez. Mesela anneni bazı genetik özellikleri baskın hale getirmek için yakın bir akrabasıyla birleştirmek isteyebilirdik. Birçok nedenimiz var."</p>

  <p class="heading">Paul yine doğruluğa karşı bir saldırı hissetti. "Çok fazla şey üstleniyorsunuz."</p>

  <p class="heading">Başrahibe gözlerini dikip, <i class="calibre2">acaba sesinde bir eleştiri mi duydum?</i> diye düşündü. "Ağır bir yük taşıyoruz," dedi.</p>

  <p class="heading">Paul sınavın şokunu giderek daha çok üzerinden attığını hissetti. Kadına yargılayıcı bir bakış yönelterek konuştu: "Benim... Kuisatz Haderah olabileceğimi söyledin. Nedir bu, bir insan gom cabbar mı?"</p>

  <p class="heading">"Paul," dedi Jessica. "Bu tonla konuşmamalısın Başra..."</p>

  <p class="heading">"Ben hallederim Jessica," dedi yaşlı kadın. "Şimdi söyle bakalım, delikanlı, Doğru Söyleten uyuşturucusunu biliyor musun?"</p>

  <p class="heading">"Yalanı saptama yeteneğini artırmak için alıyorsunuz." dedi. "Annem söylemişti."</p>

  <p class="heading">"Hiç doğru transı gördün mü?"</p>

  <p class="heading">Paul başını iki yana salladı. "Hayır."</p>

  <p class="heading">"Bu uyuşturucu tehlikelidir," dedi yaşlı kadın. "Ama içgörü verir. Bir Doğru Söyleten, bu uyuşturucunun verdiği yetenekle kendi hafızasında, kendi vücudunun içindeki hafızada birçok yere bakabilir. Geçmişe ait öyle çok yola bakabiliriz ki... ama sadece dişil yollar." Sesinde üzüntülü bir tını vardı. "Yine de hiçbir Doğru Söyleten'in göremediği bir yer var. Bizi püskürtüyor, dehşete düşürüyor. Bir gün bir erkeğin geleceği ve bu uyuşturucunun verdiği yetenekle içe dönük gözünü bulacağı söylenir. O, bizim bakamadığımız yere; hem dişil hem de eril geçmişlere bakacak."</p>

  <p class="heading">"Kuisatz Haderah'ınız değil mi?"</p>

  <p class="heading">"Evet, aynı anda birçok yerde olabilen: Kuisatz Haderah. Birçok erkek bu uyuşturucuyu denedi... o kadar çok ki, ama hiçbiri başaramadı."</p>

  <p class="heading">"Denediler ve beceremediler mi, hepsi mi?"</p>

  <p class="heading">"Yo, hayır." Başını iki yana salladı. "Denediler ve öldüler."</p>
</body>
</html>
