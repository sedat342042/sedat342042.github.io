<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">İlerleme kavramı, geleceğin dehşetlerine karşı hızım için bir</i> <i class="calibre2">koruma mekanizması görevi görür</i></p>

  <p class="heading3">- Prenses Irulan'ın yazdığı "Muad'Dib'in Toplu Vecizeleri'nden</p>

  <p class="heading"><br class="calibre" /></p>

  <p class="heading">Feyd-Rautha Harkonnen, on yedinci doğum gününde, aile oyunlarındaki yüzüncü köle gladyatörünü öldürdü, İmparatorluk Sarayı'ndan gözlemci olarak ziyarete gelen Kont ve Leydi Fenring karşılaşmalar için Harkonnenlerin anadünyası olan Giedi Prime'daydılar. O öğleden sonra üçgen arenanın üstündeki altın locada yakın aile üyeleriyle birlikte oturmak üzere davet edilmişlerdi.</p>

  <p class="heading">Na-Baron'un doğum günü onuruna ve bütün Harkonnenlere ve tebaaya Feyd-Rautha'nın varis olduğunu hatırlatmak için Giedi Prime'da o gün bayramdı. Yaşlı Baron tüm meridyenlerdeki çalışanlara tatil ilan etmişti ve aile şehri Harko'da göstermelik bir şenlik havası yaratmak için çaba harcanmıştı; binalardan sancaklar sarkıyordu ve Saray Yolu'nun kenarındaki duvarlar yalapşap boyanmıştı.</p>

  <p class="heading">Ama Kont Fenring ve eşi, ana yolun dışında, çöp yığınlarını, caddelerdeki koyu renk su birikintilerinden yansıyan pul pul olmuş kahverengi duvarları ve insanların ürkek ürkek koşuşturmalarını fark etti.</p>

  <p class="heading">Baron'un mavi duvarlı kalesinde korkulu bir mükemmellik vardı ama Kont ve eşi bunun için ödenen bedeli görüyordu; her yerde muhafızlar; ve o özel parlaklıklarıyla, eğitimli bir göze düzenli olarak kullanıldıklarını belli eden silahlar. Kalenin içinde bile bir yerden bir yere rutin geçişler için kontrol noktaları vardı. Hizmetkarların yürüyüşleri ve omuzlarının duruşu, aldıkları askeri eğitimi açığa çıkarıyordu... bir de gözleriyle izleyişleri, izleyişleri ve izleyişleri.</p>

  <p class="heading">"Baskı başladı," diye mırıldandı Kont, eşine gizli dillerinde. "Baron, Dük Leto'dan kurtulmak için ödediği gerçek bedeli şimdi anlamaya başlıyor."</p>

  <p class="heading">"Bir ara sana zümrüdüanka efsanesini anlatmalıyım."‘dedi Leydi.</p>

  <p class="heading">Aile oyunlarına gitmek üzere kalenin kabul salonunda bekliyorlardı. Büyük bir salon değildi, yaklaşık kırk metre boyunda ve yarısı kadar enindeydi ama yanlardaki sahte sütunlar yukarıya doğru aniden inceliyordu ve tavanda belli belirsiz bir kemer vardı; tüm bunlar mekana daha büyük bir yer havası veriyordu.</p>

  <p class="heading">"Hah, işte Baron da geliyor," dedi Kont.</p>

  <p class="heading">Süspansörle kaldırılan ağırlığını dengelemeye çalışan Baron, o kendine özgü paytak paytak süzülüşle salonu uzunlamasına katetti. Gerdanı bir aşağı bir yukarı sallanıyor, süspansörler turuncu cüppesinin altında sağa sola oynuyor ve yer değiştiriyordu. Parmaklarında yüzükler parıldıyor, cüppesine işlenmiş opateşler ışıklar saçıyordu.</p>

  <p class="heading">Baron'un yanı başında Feyd-Rautha yürüyordu. Bukle bukle yapılmış koyu renk saçları melankolik gözleriyle uyuşmayan bir şekilde canlı görünüyordu. Üstüne sıkıca oturan siyah bir ceket ve paçalarına doğru çan gibi genişleyen daracık bir pantolon giymişti. Yumuşak tabanlı terlikler küçük ayaklarını sarıyordu.</p>

  <p class="heading">Genç adamın duruşunu ve ceketinin üstünden belli olan kaslarını fark eden Leydi Fenring şöyle düşündü: <i class="calibre2">İşte asla şişmanlamayacak biri.</i></p>

  <p class="heading">Baron onların önünde durdu, sahiplenir bir tavırla yeğeninin koluna girerek konuştu: "Yeğenim na-Baron Feyd-Rautha Harkonnen." Ve, bebek yüzü gibi tombul yüzünü Feyd-Rautha'ya çevirerek, "Sana bahsettiğim Kont ve Leydi Fenring," dedi.</p>

  <p class="heading">Feyd-Rautha saygıyla başını eğdi. Gözlerini Leydi Fenring'e dikti. Saçları altın rengi olan ince bir kadındı, mükemmel vücudunu krem rengi dökümlu bir tuvalet sarıyordu... vücudunun hiç süssüz yalın güzelliği. Gri-yeşil gözler Feyd-Rautha'nın bakışlarına karşılık verdi. Leydi, genç adamı alttan alta rahatsız eden, Bene Gesseritlere özgü o dingin sükunete sahipti.</p>

  <p class="heading">"Immmmıh, hımmmm," dedi Kont. Feyd-Rautha'yı inceledi. "Bu, hımmmm, <i class="calibre2">kusursuz</i> genç adam, ıh... hımmmm... öyle mi?" Kont Baron'a baktı. "Sevgili Baron, bu <i class="calibre2">kusursuz</i> genç adama bizden bahsettiğini söyledin, değil mi? Neler dedin?"</p>

  <p class="heading">"Yeğenime İmparatorumuzun size verdiği büyük değeri anlattım, Kont Fenring," dedi Baron. Ve şöyle düşündü: <i class="calibre2">Ona iyi bak, Feyd! Bir tavşanın tavırlarına sahip bir katil... en tehlikeli tür budur.</i></p>

  <p class="heading">"Elbette!" dedi Kont ve eşine gülümsedi.</p>

  <p class="heading">Feyd-Rautha adamın hareketlerini ve sözlerini neredeyse aşağılayıcı buldu. Dikkat çekecek aleni bir şey yapmaktan kaçınıyorlardı ama bunun da tam sınırındaydılar. Genç adam dikkatini Kont'un üzerinde yoğunlaştırdı; ufak tefek, zayıf görünüşlü bir adam. Aşırı iri, koyu renk gözleriyle yüzü bir gelinciğin suratını andırıyordu. Şakaklarına kır düşmüştü. Ve hareketleri... elini ya da başını bir tarafa hareket ettiriyor, sonra öbür tarafa konuşuyordu, izlemek çok zordu.</p>

  <p class="heading">"Immmmm ıhhh, hımmm, böyle bir, mmmm, kusursuzlukla pek sık karşılaşılmıyor," dedi Kont, Baron'un omzuna hitaben. "Ben... ıh, varisinin, hımmm, bu kusursuzluğundan dolayı, ıhhh, seni kutlarım. Bu, hımmm, amcasına bakarak söylenebilir."</p>

  <p class="heading">"Fazlasıyla kibarsınız," dedi Baron. Eğildi ama Feyd-Rautha amcasının gözlerinin aynı saygıyı ifade etmediğini fark etti.</p>

  <p class="heading">"Mmmm, alaycı olduğun zaman, bu, ıhhh, derin düşünceler içinde olduğun, hımmmm, anlamına gelir," dedi Kont.</p>

  <p class="heading"><i class="calibre2">Yine başladı,</i> diye düşündü Feyd-Rautha. <i class="calibre2">Sanki hakaret ediyormuş gibi geliyor ama düelloya çağırabilmek için hiçbir sebep yok ortada.</i></p>

  <p class="heading">Feyd-Rautha, adamı dinlerken beyni pelteleşmiş gibi bir hisse kapıldı... <i class="calibre2">Immm ıhhh, hımmmm!</i> Feyd-Rautha dikkatini tekrar Leydi Fenring'e çevirdi.</p>

  <p class="heading">"Bu genç adamın, ıhhh, çok fazla zamanını alıyoruz." dedi Leydi. "Anladığım kadarıyla bugün arenaya çıkacak."</p>

  <p class="heading"><i class="calibre2">İmparatorluk haremindeki hurilerden bile daha güzel bir kadın!</i> diye düşündü Feyd-Rautha. Şöyle dedi: "Bugün sizin için birini öldüreceğim, Leydim, ithafı arenada yapacağım, izninizle."</p>

  <p class="heading">Kadın bakışlarına dinginlikle karşılık verdi ama sesi kırbaç gibi şakladı: "Size izin <i class="calibre2">vermiyorum."</i></p>

  <p class="heading">"Feyd!" dedi Baron. Ve şöyle düşündü: <i class="calibre2">Şu küçük şeytan, bu amansız Kont’un kendisini düelloya davet etmesini mi istiyor!</i></p>

  <p class="heading">Fakat Kont yalnızca gülümsedi ve şöyle dedi: "Hımmm ımmm."</p>

  <p class="heading">"Aslında şu anda arenaya hazırlanıyor olman <i class="calibre2">gerekiyordu,</i> Feyd," dedi Baron. "Dinlenmeli ve aptalca tehlikelere atılmamalısın"</p>

  <p class="heading">Feyd-Rautha eğildi, yüzü kızgınlıktan kızarmıştı. "Eminim her şey istediğiniz gibi olacaktır, Amca." Kont Fenring'e başıyla selam verdi. "Efendim." Ardından eşine: "Leydim." Döndü, iki kanatlı kapının yanındaki Minör Aileler topluluğuna şöyle bir göz atarak uzun adımlarla salondan çıktı.</p>

  <p class="heading">"Daha çok genç," diyerek iç çekti Baron.</p>

  <p class="heading">"Immmm ıh, gerçekten hımmm," dedi Kont.</p>

  <p class="heading">Ve Leydi Fenring şöyle düşündü: <i class="calibre2">Başrahibe’nin kastettiği genç bu olabilir mi? Korumamız gereken soy</i> bu <i class="calibre2">mu?</i></p>

  <p class="heading">"Arenaya gitmeden önce bir saatten fazla vaktimiz var," dedi Baron. "Belki küçük sohbetimizi şimdi yapabiliriz, Kont Fenring." Koca kafasını sağa eğdi. "Tartışacağımız bir sürü gelişme var."</p>

  <p class="heading">Ve Baron'un aklından şunlar geçti: <i class="calibre2">Şimdi görelim bakalım, İmparator’un 'ofis boy’u, her ne mesaj getirdiyse, dobra dobra söyleyecek kadar dangalaklık etmeden iletmeyi nasıl becerecek.</i></p>

  <p class="heading">Kont eşine dönerek konuştu: "Immmm ıhhh, hımmm, bize, mmm, izin, ahhh, verir misin, sevgilim?"</p>

  <p class="heading">"Her gün, kimi zaman her saat bir yenilik getirir," dedi kadın. "Mmmmm." Ve dönüp gitmeden önce Baron'a tatlı bir şekilde gülümsedi. Uzun eteği hışırdadı ve salonun ucundaki iki kanatlı kapıya doğru asil adımlarla dimdik yürüdü.</p>

  <p class="heading">Baron, Minör Evler arasındaki konuşmaların kadın yaklaştığında nasıl kesildiğini ve gözlerin onu nasıl izlediğini fark etti. <i class="calibre2">Bene Gesserit!</i> diye düşündü Baron. <i class="calibre2">Evren tümünden temizlense ne iyi olur!</i></p>

  <p class="heading">"Solumuzdaki şu iki sütunun arasında bir sessizlik konisi var," dedi Baron. "Orada duyulma korkusu olmadan konuşabiliriz." Paytak paytak yürüyerek sesgeçirmez alana doğru önden gitti, kaledeki gürültülerin donuklaşıp uzaklaştığını hissetti.</p>

  <p class="heading">Kont, Baron'un yanına geldi, dudakları okunamasın diye yüzlerini duvara döndüler.</p>

  <p class="heading">"Sardokarların Arrakis'ten gitmesini emretme tarzın hoşumuza gitmedi," dedi Kont.</p>

  <p class="heading"><i class="calibre2">Hemen konuya girdi!</i> diye düşündü Baron.</p>

  <p class="heading">"Sardokarlar daha fazla kalsaydı, İmparator'un bana nasıl yardım ettiğini <i class="calibre2">başkalarının</i> öğrenmesi riskini göze almış olur- duk." dedi Baron.</p>

  <p class="heading">"Ama yeğenin Rabban, Fremen sorununa bir çözüm bulmak için yeterince yüklenmiyormuş gibi görünüyor."</p>

  <p class="heading">"İmparator'un arzusu ne?" diye sordu Baron. "Arrakis'te en fazla bir avuç Fremen kalmıştır. Güney çöllerinde yaşanamaz. Kuzey çölleri ise devriyelerimiz tarafından düzenli olarak taranıyor."</p>

  <p class="heading">"Güney çöllerinin yaşanamaz olduğunu kim söylüyor?"</p>

  <p class="heading">"Bunu sizin kendi gezegenbilimciniz söyledi, sevgili Kont'um."</p>

  <p class="heading">"Ama Doktor Kynes öldü."</p>

  <p class="heading">"Ha, evet... maalesef öyle."</p>

  <p class="heading">"Güney bölgeleri üzerinde yapılan bir uçuştan bilgiler aldık," dedi Kont. "Bitkilerin yaşadığına dair kanıtlar var."</p>

  <p class="heading">"Peki Lonca uzaydan gözlem yapmayı kabul etti mi?"</p>

  <p class="heading">"Sen de gayet iyi biliyorsun ki, Baron, İmparator yasal olarak Arrakis'in üstüne bir gözcü dikemez."</p>

  <p class="heading">"Ve <i class="calibre2">benim</i> param da buna yetmez," dedi Baron. "Kim yapmış bu uçuşu?"</p>

  <p class="heading">"Bir... kaçakçı."</p>

  <p class="heading">"Biri size yalan söylemiş, Kont," dedi Baron. "Güney bölgelerinin üzerinde kaçakçılar da ancak Rabban'ın adamları kadar seyredebilirler. Fırtınalar, kum paraziti, vesaire. Seyir işaretleri daha onlar yerleştirirken yıkılır."‘</p>

  <p class="heading">"Parazit türlerini başka zaman tartışırız," dedi Kont.</p>

  <p class="heading"><i class="calibre2">Vayyy,</i> diye düşündü Baron. "Yani hesaplarımda bir hata mı buldunuz?" diye sordu.</p>

  <p class="heading">"Hatalara bakarsak sen kendini savunamazsın," dedi Kont.</p>

  <p class="heading"><i class="calibre2">Kasıtlı olarak beni kızdırmaya çalışıyor,</i> diye düşündü Baron. Sakinleşmek için iki derin nefes aldı. Kendi terinin kokusunu duyabiliyordu ve cüppesinin altındaki süspansörlerin kayışı aniden kaşındırmaya ve sinirine dokunmaya başladı.</p>

  <p class="heading">"İmparator, odalığın ve çocuğun ölümüne üzülmüş olamaz," dedi Baron. "Çöle kaçtılar. Bir fırtına çıktı."</p>

  <p class="heading">"Evet, birçok uygun kaza oldu," diye onayladı Kont.</p>

  <p class="heading">"Ses tonunuzu beğenmedim, Kont," dedi Baron.</p>

  <p class="heading">"Kızgınlık başka bir şeydir, şiddet başka bir şey," dedi Kont. "Sizi uyarıyorum: Burada benim başıma üzücü bir kaza gelirse, Arrakis'te yaptıklarını bütün Büyük Evler öğrenir. İşleri nasıl yürüttüğünle ilgili uzun zamandır şüpheleri var."</p>

  <p class="heading">“Son zamanlardaki işlerden tek hatırlayabildiğim," dedi Baron, "birkaç Sardokar lejyonunun Arrakis'e nakledilmesiydi."</p>

  <p class="heading">"Bunu İmparator'a karşı bir tehdit olarak kullanabileceğini mi düşünüyorsun?"</p>

  <p class="heading">"Aklımdan bile geçirmedim!"</p>

  <p class="heading">Kont gülümsedi. "Senin Fremen süprüntüleriyle çarpışmak istedikleri için emir almadan harekete geçtiklerini itiraf edecek Sardokar komutanları bulunabilir."</p>

  <p class="heading">"Birçok kişi böyle bir itirafa inanmaz," dedi Baron ama bu tehdit onu afallattı. <i class="calibre2">Acaba Sardokarlar gerçekten bu kadar disiplinli mi?</i> diye düşündü.</p>

  <p class="heading">"İmparator kayıtlarını denetlemek istiyor," dedi Kont.</p>

  <p class="heading">"Ne zaman isterse."</p>

  <p class="heading">"Senin..ıh... hiçbir itirazın yok mu?"</p>

  <p class="heading">"Yok. CHOAM Şirketi yöneticiliğim en sıkı teftişe bile dayanacaktır." Ve şöyle düşündü: <i class="calibre2">Varsın bana karşı asılsız bir suçlamada bulunsun ve bunu açıklasın. Ben orada yiğitçe duracağım ve "İşte bakın, bana haksızlık yapılıyor, " diyeceğim. Sonra beni neyle suçlarsa suçlasın, isterse gerçek olsun. Büyük Evler, bir kez haksızlık yaptığı ispatlanan birisinin yapacağı ikinci bir suçlamaya inanmayacaktır.</i></p>

  <p class="heading">"Kayıtlarının en sıkı teftişe dayanacağı şüphe götürmez," diye mırıldandı Kont.</p>

  <p class="heading">"İmparator, Fremenlerin kökünün kazınmasıyla neden kadar çok ilgileniyor?" diye sordu Baron.</p>

  <p class="heading">"Konuyu değiştirmek istiyorsun, öyle mi?" Kont omuz silkti. "Bunu isteyen Sardokarlar, imparator değil. Öldürme egzersizi yapmaları gerek... ayrıca bir görevin tamamlanmadığını görmekten de nefret ederler."</p>

  <p class="heading"><i class="calibre2">Arkasında kana susamış katiller olduğunu hatırlatarak beni korkutacağını mı sanıyor acaba?</i> diye düşündü Baron.</p>

  <p class="heading">"Belli sayıda ölüm her zaman işin bir parçasıdır," dedi Baron, "ama buna bir yerde son vermek gerekir. Baharı işlemek için birilerinin sağ kalması lazım."</p>

  <p class="heading">Kont kısa, gürültülü bir kahkaha attı. "Fremenleri çalıştırabileceğini mi sanıyorsun?"</p>

  <p class="heading">"Hiçbir zaman bunun için yeterli sayıda olmadılar," dedi Baron. "Ama ölümler nüfusumun geri kalanını tedirgin ediyor, Bu iş, Arrakis sorununa başka bir çözüm düşüneceğim bir noktaya ulaşıyor, sevgili Fenring. Ve İmparator'un, bu fikir için teşekkürü hak ettiğini itiraf etmeliyim."</p>

  <p class="heading">"Yaa?"</p>

  <p class="heading">"Diyeceğim şu ki, Kont, bana fikir veren İmparator'u hapis gezegeni Salusa Secundus oldu."</p>

  <p class="heading">Kont, Baron'a göze çarpan bir heyecanla baktı. "Arrakis'le Salusa Secundus arasında ne gibi bir bağlantı olabilir?"</p>

  <p class="heading">Baron, Fenring'in ilgiyle baktığını gördü, "Henüz hiçbir bağlantı yok."</p>

  <p class="heading">"Henüz mü?"</p>

  <p class="heading">"Kabul etmelisiniz ki Arrakis'te esaslı bir iş gücü oluşturmanın bir yolu var; burayı bir hapis gezegeni olarak kullanmak."</p>

  <p class="heading">"Mahkum sayısında bir artış mı bekliyorsun?"</p>

  <p class="heading">"Orada kargaşa oldu," diye kabul etti Baron. "Daha şiddetli bir şekilde sıkmak zorundayım, Fenring. Ayrıca, ortak gücümüzü Arrakis'e nakletmek için lanet olası Lonca'ya ödediğin ücreti biliyorsunuz. Bu para <i class="calibre2">bir yerden</i> gelmek zorunda."</p>

  <p class="heading">"İmparator'un izni olmadan Arrakis'i bir hapis gezegeni olarak kullanmamanı öneririm, Baron."</p>

  <p class="heading">"Tabii ki," dedi Baron. Fenring'in sesinde aniden beliren soğukluk onu endişelendirmişti.</p>

  <p class="heading">"Bir mesele daha var," dedi Kont. "Dük Leto'nun Mentat'ı Thufir Hawat'ın ölmediğini ve senin için çalıştığını öğrendik."</p>

  <p class="heading">"Onu ziyan etmeye gönlüm el vermedi," dedi Baron.</p>

  <p class="heading">"Sardokar komutanımıza Hawat öldü derken yalan söyledin."</p>

  <p class="heading">"Yalnızca masum bir yalan, sevgili Kont'um. O adamla uzun uzun tartışmak istemedim."</p>

  <p class="heading">"Gerçek hain Hawat mıydı?"</p>

  <p class="heading">"Aman tanrım, hayır! Hain sahte doktordu." Baron boynundaki teri sildi. "Anlamanız gerek, Fenring, Mentat'sız kaldım. Bunu biliyorsunuz. Hiç Mentat'sız kalmamıştım. Son derece sinir bozucuydu."</p>

  <p class="heading">"Hawat'ın taraf değiştirmesini nasıl sağlayabildin?"</p>

  <p class="heading">"Dük'ü ölmüştü." Baron zoraki gülümsedi. "Hawat'tan korkacak bir şey yok, sevgili Kontum. Mentat'ın vücuduna gizli bir zehir zerkedildi. Yemeklerine bir panzehir katıyoruz. Panzehir olmazsa, zehir harekete geçer... birkaç güne kalmaz ölür."</p>

  <p class="heading">"Panzehiri kes," dedi Kont.</p>

  <p class="heading">"Ama Hawat işe yarıyor!"</p>

  <p class="heading">"Ve yaşayan hiç kimsenin bilmemesi gereken çok fazla şey biliyor."</p>

  <p class="heading">"İmparator'un korkmadığını söylemiştiniz."</p>

  <p class="heading">"Benimle oyun oynama, Baron"</p>

  <p class="heading">"Altında imparatorluk mührü olan böyle bir emir görürsem ona uyarım," dedi Baron. "Ama sizin kaprisinize boyun eğmeyeceğim"</p>

  <p class="heading">"Bunun kapris olduğunu mu düşünüyorsun?"</p>

  <p class="heading">"Başka ne olabilir ki? İmparator'un bana da borçları var, Fenring. Onu, Dük belasından kurtardım"</p>

  <p class="heading">"Birkaç Sardokar'ın yardımıyla."</p>

  <p class="heading">"İmparator, bu meselede parmağı olduğunu gizlemek için, kılık değişteren Sardokarlarına üniforma sağlayacak bir Ev'i başka nereden bulurdu?"</p>

  <p class="heading">"Aynı soruyu o da kendi kendine sordu, Baron, ama birazcık farklı bir vurguyla."</p>

  <p class="heading">Baron, Fenring'i inceledi, çene kaslarının kasıldığını, kendisine özenle hakim olduğunu fark etti. "Hımm, evet," dedi Baron. "Umarım imparator, <i class="calibre2">bana</i> karşı tam bir gizlilik içinde hareket edebileceğine inanmıyordur."</p>

  <p class="heading">"Bunun gerekmeyeceğini umuyor."</p>

  <p class="heading">"İmparator onu tehdit ettiğime inanıyor olamaz!" Baron, sesine birazcık kızgınlık ve keder karışmasına izin verdi. V<i class="calibre2">arsın bu konuda bana haksızlık etsin! Bana nasıl da haksızlık edildiğini söyleyerek dövünüp dururken tahtı ele geçirebilirim.</i></p>

  <p class="heading">Kont'un sesi, şunları söylerken soğuk ve uzaktı: "İmparator duyularının söylediklerine inanır."</p>

  <p class="heading">"İmparator, yüksek Landsraad Kurulunun önünde beni ihanetle suçlamaya kalkışabilir mi?" Ve Baron bunun olmasını umarak nefesini tuttu.</p>

  <p class="heading">"İmparator'un bir şeye <i class="calibre2">kalkışmaya</i> ihtiyacı yoktur."</p>

  <p class="heading">Baron yüzünün ifadesini saklamak için süspansörlerinin içinde hızla döndü. <i class="calibre2">Bu ben yaşarken olabilir!</i> diye düşündü. <i class="calibre2">İmparator! Hadi bana haksızlık etsin. Ardından... rüşvetler ve baskı, Büyük Evler'in bir araya gelmesi; barınağa koşturan köylüler gibi benim sancağımın altına üşüşecekler. En korktukları şey İmparator’un Sardokarlarının sırayla her bir Ev’in üstüne salınmasıdır.</i></p>

  <p class="heading">"İmparator'un samimi umudu, seni hiçbir zaman ihanetle suçlamamaktır," dedi Kont.</p>

  <p class="heading">Baron, sesinden alaycılığı uzak tutup, yalnızca incinmiş bir ifade yüklemekte zorlandı ama bunu başardı. "Ben son derece sadık bir kul oldum. Bu sözler beni, ifade edemeyeceğim kadar çok incitti."</p>

  <p class="heading">"Immmın ıh, hımmm," dedi Kont</p>

  <p class="heading">Baron, Kont'a yüzünü dönmeden başıyla onayladı. Hemen ardından şöyle dedi, "Arenaya gitme vakti geldi."</p>

  <p class="heading">"Gerçekten öyle," dedi Kont.</p>

  <p class="heading">Sessizlik konisinden çıkıp, Minör Evler'in salonun sonunda oluşturduğu öbeklere doğru yan yana yürüdüler. Kalenin içinde bir yerlerde bir çan yavaşça çalmaya başladı... <i class="calibre2">arenaya</i> toplanmak için son yirmi dakika uyarısı.</p>

  <p class="heading">"Minör Evler yol göstermen için seni bekliyorlar," dedi Kont, başıyla kendilerine doğru yaklaşan insanları işaret ederek.</p>

  <p class="heading"><i class="calibre2">Çifte anlam... çifte anlam,</i> diye düşündü Baron.</p>

  <p class="heading">Kafasını kaldırıp salon çıkışının iki yanındaki yeni tılsımlara baktı... asılı duran boğa kafası ve Yaşlı Dük Atreides'in, merhum Dük Leto'nun babasının yağlı boya tablosu. Bunlar, Baron'un içine garip bir şeyler doğmasına neden oldu. Caladan'daki ve sonra Arrakis'teki salonlara astıklarında bu tılsımların Dük Leto'da ne gibi düşünceler uyandırdığını merak etti... şov yapan baba ve onu öldüren boğanın kafası.</p>

  <p class="heading">"İnsanoğlunun, ıh, tek bir, mmmm, bilimi vardır," dedi Kont, sıra halinde kendilerini izleyenleri arkalarında toplayıp salondan bekleme odasına geçerlerken. Yüksek pencereleri olan bekleme odası, zeminine desenli, mor-beyaz karolar döşenmiş dar bir mekandı.</p>

  <p class="heading">"Peki nedir bu bilim?" diye sordu Baron.</p>

  <p class="heading">"Bu, ımınmm ıhh, gerginliğin ıhhh, bilimidir," dedi Kont.</p>

  <p class="heading">Arkalarındaki koyun suratlı ve uyumlu Minör Evler, tam olarak uygun bir övgü tonuyla gülüyorlardı; ama, iç oğlanları bir sıra arazi arabasını ve arabaların bir esintiyle kırbaç gibi saklayan tabur flamalarını gözler önüne sererek dış kapıları açınca aniden duyulan motor gürültüleriyle üst üste binen sesleri, bir anlaşmazlık tınısı taşıyordu.</p>

  <p class="heading">Baron aniden oluşan gürültüyü bastırmak için sesini yükseltti: "Umarım yeğenimin bugünkü gösterisi sizi tedirgin etmez, KontFenring."</p>

  <p class="heading">"İçimde, ıhhh, yalnızca, ımmm, bir, hımmm, beklenti hissi var, evet," dedi Kont. "Zabıt varakasında kişi, ıhhh, daima, ımmmm ıhhh, soyunun mevkiini, ıhhh, göz önünde bulundurmalıdır."</p>

  <p class="heading">Birdenbire şaşkınlıktan kaskatı kesilen Baron, çıkıştan aşağı inen ilk basamakta tökezleyerek bunu gizledi. <i class="calibre2">Zabıt varakası! Bu, İmparatorluk'a karşı işlenen bir suçu bildiren bir rapordu.</i></p>

  <p class="heading">Ama Kont, bunun bir şaka gibi görünmesi için kıkırdadı ve hafifçe Baron'un koluna vurdu.</p>

  <p class="heading">Yine de Baron, arenaya giden yol boyunca arabasının zırhlı yastıkları arasında arkasına yaslanarak oturdu, İmparator'un <i class="calibre2">'ofis boy'unun</i> Minör Evler'in önünde neden bu tür bir şaka yapmak gereği duyduğunu merak ederek yanındaki Kont'a gizli bakışlar savurdu. Fenring'in, gereksiz olduğunu hissettiği herhangi bir şeyi yaptığı, bir sözcüğün işi halledeceği yerde iki sözcük kullandığı veya tek bir sözde tek bir anlamla yetindiği nadiren görülmüştü.</p>

  <p class="heading">Üçgen arenanın üstündeki altın locada oturuyorlardı... borular çalınıyordu, tepelerindeki ve çevrelerindeki sıralar, şamata yapan insanlar ve dalgalanan flamalarla tıka basa doluydu. O sırada Baron'un sorusu yanıtlandı.</p>

  <p class="heading">"Sevgili Baron'um," dedi Kont, kulağına eğilerek, "biliyorsun değil mi, İmparator seçtiğin varise resmi onay vermedi."</p>

  <p class="heading">Baron aniden kendisini, içine düştüğü şaşkınlığın oluşturduğu kişisel bir sessizlik konisinin içinde buldu. Gözlerini Fenring'e dikti, altın locadaki gruba katılmak için arkasında muhafızlarla gelmekte olan Kont'un eşini güçbela gördü.</p>

  <p class="heading">"Bugün burada olmamın gerçek sebebi bu," dedi Kont, "İmparator benden değerli bir halef seçip seçmediğini bildirmemi istedi. Bir maskenin altındaki gerçek kişiyi gözler önüne sermek için arena gibisi yoktur, öyle değil mi?"</p>

  <p class="heading">"İmparator, varisimi özgürce seçmem konusunda bana söz vermişti!" dedi Baron kulak tırmalayan bir sesle.</p>

  <p class="heading">"Göreceğiz," dedi Fenring ve eşini karşılamak için başını çevirdi. Kadın, Baron'a gülümseyerek oturdu, sonra dikkatini altlarındaki kum zemine çevirdi: üzerinde tayt ve spor ayakkabılarla arenaya çıkan Feyd-Rautha'nın sağ elinde siyah eldiven ve uzun hançer, sol elinde beyaz eldiven ve kısa hançer vardı.</p>

  <p class="heading">"Zehir için beyaz, saflık için siyah," dedi Leydi Fenring. "Tuhaf bir gelenek, değil mi sevgilim?"</p>

  <p class="heading">"Immmm," dedi Kont.</p>

  <p class="heading">Aile balkonlarından tezahüratlar yükseldi, Feyd-Rautha alkışlara karşılık vermek için durdu, yukarıya bakıp yüzleri inceledi... kuzenîlerini ve kuzenlerini, yan kardeşleri, odalıkları ve dış-freyn akrabaları gördü. Uçuşan rengarenk elbiseler ve sancakların ortasında pembe borazanlara benzeyen o kadar çok ağız yaygara koparıyordu ki.</p>

  <p class="heading">Feyd-Rautha, sıraları dolduran yüzlerin, köle gladyatörün kanının olduğu kadar kendi kanının da aktığını görmek için can attıklarını anladı. Bu dövüşün sonucunun ne olacağı konusunda tabii ki hiç şüphe yoktu. Tehlikenin kendisi değil sadece görüntüsü vardı... yine de...</p>

  <p class="heading">Feyd-Rautha hançerlerini güneşe doğru kaldırdı, arenanın üç köşesini antik tarzda selamladı. Önce beyaz eldivenli elindeki kısa hançer (beyaz, zehirin sembolü) kınına sokuldu. Sonra da siyah eldivenli eldeki uzun bıçak... şu anda saf olmayan saf bıçak, günü tümüyle kişisel bir zafere çevirecek gizli silahı; siyah bıçakta zehir.</p>

  <p class="heading">Vücut kalkanını ayarlaması yalnızca bir an sürdü, tamamen korunduğundan emin olmak için alnının gerildiğini hissetmek üzere bir an durakladı.</p>

  <p class="heading">Bu an sanki hiç geçmiyor gibiydi; ve Feyd-Rautha bir şovmenin kendinden emin ustalığıyla anı uzattıkça uzatıyordu, yardımcılarına ve rakibini şaşırtacak adamlarına başıyla işaret veriyor, dikkatle bakıp malzemelerini kontrol ediyordu; keskin ve parlak sivri çıkıntıları takılmış prangalar, mavi flandraları dalgalanan çengeller ve kancalar.</p>

  <p class="heading">Feyd-Rautha müzisyenlere işaret verdi.</p>

  <p class="heading">Antik ihtişamıyla yankılanan yavaş bir marş başladı ve Feyd-Rautha grubunun başında amcasının bulunduğu locanın altında saygıyla eğilmek için arenanın karşısına gitti. Atılan tören anahtarını havada yakaladı.</p>

  <p class="heading">Müzik kesildi.</p>

  <p class="heading">Aniden oluşan sessizlikte iki adım geriledi, anahtarı havaya kaldırıp bağırdı. "Bu gerçeği..." Ve amcasının şöyle düşüneceğini bilerek durakladı: <i class="calibre2">Bu genç aptal tüm bu olanlardan sonra Leydi Fenring’e ithaf edecek ve kıyametin kopmasına yol açacak!</i></p>

  <p class="heading">"...amcam ve velinimetim Baron Vladimir Harkonnen'e ithaf ediyorum!" diye bağırdı Feyd-Rautha.</p>

  <p class="heading">Ve amcasının rahat bir nefes aldığını görmekten zevk aldı.</p>

  <p class="heading">Hızlı bir marş başladı ve Feyd-Rautha arkasından seğirten adamlarıyla birlikte arenayı bir uçtan uca geçip yalnızca uygun kimlik bandı takanların girebildiği önlem kapısına geldi. Feyd-Rautha ön-kapıyı hiç kullanmamış olduğu ve şaşırtıcılarına nadiren ihtiyaç duyduğu için kendisiyle gurur duydu. Ama bugün orada olduklarını bilmek güzeldi... özel planlar bazen özel tehlikeler içerirdi.</p>

  <p class="heading">Arenaya tekrar sessizlik çöktü.</p>

  <p class="heading">Feyd-Rautha yüzünü gladyatörün çıkacağı, karşı taraftaki büyük kırmızı kapıya döndü.</p>

  <p class="heading">Özel gladyatör.</p>

  <p class="heading">Thufir Hawat'ın tasarlamış olduğu plan oldukça basit ve amaca yönelik, diye düşündü Feyd-Rautha. Köleye uyuşturucu verilmeyecekti, işte tehlike buydu. Bunun yerine, adamın bilinçaltına kritik bir anda kaslarını hareketsiz kılacak bir anahtar sözcük kazınmıştı. Feyd-Rautha, dudaklarını sessizce oynatarak hayati önem taşıyan sözcüğü defalarca aklından geçirdi: "Süprüntü!" Seyirciler na-Baron'u öldürmek için arenaya uyuşturucu verilmemiş bir kölenin salındığını sanacaklardı. Ve dikkatlice düzenlenmiş bütün kanıtlar kölecibaşını hedef gösterecekti.</p>

  <p class="heading">Servo-motorlar kırmızı kapıyı açmak üzere çalışırken alçak bir vızıltı yükseldi.</p>

  <p class="heading">Feyd-Rautha bütün dikkatini kapıya yoğunlaştırdı. Bu ilk an son derece kritikti. Çıkışta gladyatörün görünüşü eğitimli bir göze, bilmesi gerekenden fazlasını ifade ederdi. Dövüşe çıktıkları anda öldürmeye hazır görünmeleri için bütün gladyatörlere elakka adlı uyuşturucunun zerkedilmesi gerekirdi... ama hançeri nasıl tarttıklarını, savunma yaparken hangi yöne döndüklerini, tribünlerdeki seyircilerin gerçekten farkında olup olmadıklarını izlemek zorundaydınız. Kölenin başını yana yatırış şekli, karşı hamleler ve hileler için en hayati ipuçlarını verebilirdi.</p>

  <p class="heading">Kırmızı kapı gürültüyle açıldı.</p>

  <p class="heading">Kafası traşlı, göz çukurları koyu renk olan uzun boylu ve kaslı bir adam dışarı çıktı. Teni, sanki elakka almış gibi havuç rengiydi ama Feyd-Rautha bu rengin boya olduğunu biliyordu. Köle, bedenini saran esnek yeşil bir giysi giymiş ve yarım-kalkana özgü kırmızı bir kemer takmıştı... kemerin oku, kölenin sol tarafının kalkanlı olduğunu göstermek için sol tarafı işaret ediyordu. Hançerini kılıç stilinde tutuyordu, eğitimli bir dövüşçü gibi hafifçe dışarı doğru eğmişti. Yavaş yavaş arenanın ortasına doğru ilerledi, kalkanlı tarafını Feyd-Rautha'ya ve ön-kapıdaki gruba doğru döndü.</p>

  <p class="heading">"Bunu hiç gözüm tutmadı," dedi Feyd-Rautha'nın çengelcilerinden biri. "Uyuşturulduğundan emin misiniz, Efendim?"</p>

  <p class="heading">"Rengine baksana," dedi Feyd-Rautha.</p>

  <p class="heading">"Ama bir dövüşçü gibi duruyor," dedi başka bir yardımcı.</p>

  <p class="heading">Feyd-Rautha iki adım ilerleyerek kuma çıktı ve köleyi inceledi.</p>

  <p class="heading">"Koluna ne yapmış?" diye sordu şaşırtıcılardan biri.</p>

  <p class="heading">Feyd-Rautha'nın dikkati adamın sol önkolundaki kanlı bir sıyrığa kaydı ve kolunu aşağıya doğru izledi; eli, kalçasının sol tarafına, yeşil giysinin üzerine kanla çizilmiş bir deseni işaret ediyordu... orada ıslak bir şekil vardı: bir atmacanın ana hatları.</p>

  <p class="heading">Atmaca!</p>

  <p class="heading">Feyd-Rautha, koyu renk çukurlu gözlerin olağanüstü bir uyanıklıkla kendisine ters ters baktıklarını gördü.</p>

  <p class="heading"><i class="calibre2">Dük Leto'nun Atrakis'ten getirdiğimiz savaşçılarından biri, bu!</i> diye düşündü Feyd-Rautha. <i class="calibre2">Basit bir gladyatör değil bu!</i> Tüyleri ürperdi, acaba Hawat'ın bu arena için başka bir planı mı var diye düşündü... Hilenin içindeki hilenin içinde hile. Ve suçu üstlenecek olan yalnızca kölecibaşıydı!</p>

  <p class="heading">Başyardımcısı Feyd-Rautha'nın kulağına şunları söyledi: "Bunun bakışlarını hiç gözüm tutmadı, Efendim. Bırakın denemek için hançer tuttuğu koluna bir iki tane çengel atayım."</p>

  <p class="heading">"Kendi çengellerimi kendim atacağım," dedi Feyd-Rautha. Yardımcısından bir çift uzun kancalı çubuk aldı, elinde tartıp dengesine baktı. Bu çengellerin ucuna da uyuşturucu sürülmüş olması gerekiyordu... ama bu sefer sürülmemişti ve baş yardımcı bu yüzden ölebilirdi. Ama tüm bunlar planın bir parçasıydı.</p>

  <p class="heading"><i class="calibre2">"Bu seni bir kahraman yapacak, "</i> demişti Hawat. <i class="calibre2">"Gladyatörünü teke tek oldurmuş olacaksın, hem de ihanete rağmen.</i></p>

  <p class="heading"><i class="calibre2">Kölecibaşı idam edilecek ve senin adamın onun yerine geçecek.” Feyd-Rautha, anı sonuna dek kullanıp arenanın ortasına doğru beş adım daha ilerlerlerken köleyi inceledi. Tepesindeki tribünlerde oturan uzmanların ters giden bir şeyler olduğunu çoktan fark ettiklerini biliyordu. Gladyatör uyuşturulmuş bir adamın ten rengine sahipti ama yerinden kıpırdamıyor ve titremiyordu. Coşkulu izleyiciler şimdi aralarında şöyle fısıldaşacaklardı: "Bakın nasıl da duruyor. Tahrik olmalıydı... saldırmalı ya da geri çekilmeliydi. Bakın nasıl da gücünü harcamıyor, nasıl da bekliyor. Beklememeliydi."</i></p>

  <p class="heading">Feyd-Rautha kendi heyecanının alevlendiğini hissetti, <i class="calibre2">varsın Hawat'ın aklında ihanet olsun,</i> diye düşündü. <i class="calibre2">Bu kölenin hakkından gelebilirim Ve bu kez zehirli olan uzun hançerim, kısa olan değil. Bunu Hawat bile bilmiyor.</i></p>

  <p class="heading">"Hey, Harkonnen!" diye seslendi köle. "Ölmeye hazır mısın?"</p>

  <p class="heading">Arenayı ölümcül bir sessizlik sardı. <i class="calibre2">Köleler meydan okumazdı!</i></p>

  <p class="heading">Şimdi Feyd-Rautha gladyatörün gözlerini net bir şekilde görebiliyordu, bu gözlerde ümitsizliğin yol açtığı soğuk yırtıcılık vardı. Adamın, rahat ve hazır duruşunu, zafer için hazır kaslarını fark etti. Kölelerin arasındaki fısıltı gazetesi Hawat'ın mesajını bu köleye taşımıştı: <i class="calibre2">"Na-Baron'u öldürmek için gerçek bir fırsatın olacak "</i> Entrikanın bu kadarı o zaman planladıkları gibiydi.</p>

  <p class="heading">Feyd-Rautha'nın dudaklarına gergin bir gülümseme yayıldı. Çengelleri kaldırdı, gladyatörün duruşunda planlarının başarısını gördü</p>

  <p class="heading">"Hey! Hey!" diye meydan okuyan köle iki adım ilerledi.</p>

  <p class="heading"><i class="calibre2">Şimdi balkonlardaki hiç kimse bunu yanlış anlayamaz,</i> diye düşündü Feyd-Rautha.</p>

  <p class="heading">Bu kölenin uyuşturucunun yol açtığı dehşetle kısmen sakat hale gelmesi gerekirdi. Her hareketi, onun için hiç umut olmadığına, kazanamayacağına dair kafasındaki bilgiyi ele vermeliydi. Aklı na-Baron'un beyaz eldivenli elindeki bıçak için seçtiği zehirler hakkında hikayelerle doldurulmuş olmalıydı. Na-Baron asla çabuk öldürmezdi, nadide zehirlerin gösterisini yapmaktan zevk alırdı, kıvranan bir kurbanın üstündeki ilginç yan etkilere dikkati çekerek arenada dikilebilirdi. Kölenin içinde korku olmalıydı, evet... ama dehşet olmamalıydı.</p>

  <p class="heading">Feyd-Rautha çengelleri iyice havaya kaldırdı, neredeyse selam verir gibi başını eğdi.</p>

  <p class="heading">Gladyatör ansızın saldırdı.</p>

  <p class="heading">Hileli hamlesi ve savunma karşılığı Feyd-Rautha'nın gördüklerinin en iyisiydi. Yana doğru iyi bir zamanlamayla yapılmış bir darbe na-Baron'un sol bacağının tendonlarını sıyınp geçti.</p>

  <p class="heading">Feyd-Rautha kölenin sağ önkolunda çengelli bir çubuk bırakarak dans edercesine uzaklaştı. Kancalar ete tamamen gömülmüştü, adam onları tendonlarını yırtmadan çıkaramazdı.</p>

  <p class="heading">Balkondakilerin aynı anda nefeslerini tuttukları duyuldu.</p>

  <p class="heading">Bu ses, Feyd-Rautha'yı coşkuyla doldurdu.</p>

  <p class="heading">O anda, Fenringlerle, imparatorluk Sarayı'ndan gelen gözlemcilerle birlikte yukarıda oturan amcasının ne hissettiğin biliyordu.</p>

  <p class="heading">Bu dövüşe hiç kimse müdahale edemezdi. Şahitlerin önünde formalitelere uyulmalıydı. Ve Baron arenadaki olayları yalnızca bir şekilde yorumlayacaktı; kendisine yönelmiş bir tehdit,</p>

  <p class="heading">Köle geriledi, hançerini dişlerinin arasında tutup kanca çubuğu flamayla koluna bağladı. "İğneni hissetmiyorum," bağırdı. Hançeri hazır, sol tarafını dönerek tekrar ilerledij Yarım-kalkanın koruduğu yüzeyi maksimuma çıkarmak için vücudunu geriye doğru eğmişti.</p>

  <p class="heading">Bu hareket de balkondakilerin gözünden kaçmadı. Aile localarından acı çığlıklar yükseldi. Feyd-Rautha'nın yardımcıları, bağırarak kendilerine ihtiyacı olup olmadığını soruyorlardı.</p>

  <p class="heading">Yardımcılarına eliyle ön-kapıya geri dönmelerini işaret etti.</p>

  <p class="heading"><i class="calibre2">Onlara daha önce hiç görmedikleri bir gösteri yapacağın</i> diye düşündü Feyd-Rautha. <i class="calibre2">Arkalarına yaslanıp stile hayran olacakları sönük bir ölüm olmayacak. Bu, ödlerini koparıp onları kıvrandıracak bir şey olacak. Ben Baron olduğun zaman bugünü hatırlayacaklar ve bu yüzden hiçbiri benden korkmamazlık edemeyecek.</i></p>

  <p class="heading">Feyd-Rautha, yengeç gibi ilerleyen gladyatörün önünden yavaş yavaş geri çekildi. Arenanın kumu ayaklarının altında gıcırdadı. Kölenin solumasını işitti, kendi ter kokusuyla birlikte havadaki belli belirsiz kan kokusunu duydu.</p>

  <p class="heading">Na-Baron sağa dönerek durmadan geriliyordu, ikinci çengeli hazırdı. Köle sağa sola sıçradı. Feyd-Rautha tökezler gibi oldu, balkonlardan gelen çığlıkları duydu.</p>

  <p class="heading">Köle ansızın tekrar saldırdı.</p>

  <p class="heading"><i class="calibre2">Tanrılar, ne savaşçı!</i> diye düşündü Feyd-Rautha yana doğru sıçrarken. Onu yalnızca gençliğinin verdiği çevikliği kurtarmıştı ama ikinci çengeli kölenin sağ kolunun delta kasına gömmüştü.</p>

  <p class="heading">Balkonlardan kulakları sağır eden tezahüratlar yağdı.</p>

  <p class="heading"><i class="calibre2">Şimdi bana tezahürat yapıyorlar,</i> diye düşündü Feyd Rautha. Seslerde aynen Hawat'ın söylediği gibi bir vahşilik işitti. Daha önce bir aile dövüşçüsüne hiç böyle tezahürat yapmamışlardı. Ve Hawat’ın söylemiş olduğu bir şeyi biraz canı sıkılarak düşündü: <i class="calibre2">"Hayran olduğun bir düşmanın seni korkutması daha kolaydır.</i> "</p>

  <p class="heading">Feyd-Rautha, herkesin açık bir şekilde görebilmesini sağlamak için arenanın merkezine doğru hızla çekildi. Uzun bıçağını çekti, eğildi ve ilerleyen köleyi bekledi.</p>

  <p class="heading">Adam yalnızca ikinci çengeli koluna bağlayıncaya kadar durduktan sonra hızla peşinden geldi.</p>

  <p class="heading"><i class="calibre2">Aileler bunu yaparken beni görsün,</i> diye düşündü Feyd-Rautha. <i class="calibre2">Ben onların düşmanıyım; beni şu anda gördükleri gibi hatırlasınlar.</i></p>

  <p class="heading">Kısa bıçağını çekti.</p>

  <p class="heading">"Senden korkmuyorum, Harkonnen domuzu," dedi gladyatör. "İşkencelerin bir ölüye acı veremez. Bir yardımcı vücuduma dokunmaya firsat bulamadan kendi bıçağımla ölebilirim. Ve yanımda seni de götüreceğim."</p>

  <p class="heading">Feyd-Rautha sırıttı, şimdi uzun bıçağını, zehirli olanı gösteriyordu. "İstersen bunu dene," dedi ve öbür elindeki kısa bıçakla aldatıcı bir hamle yaptı.</p>

  <p class="heading">Köle, hançerini öbür eline geçirdi, hem hamleyi çelmek hem de na-Baron'un, beyaz eldivenli elinde tuttuğu, geleneğe göre zehirli olması gereken kısa bıçağını yakalamak için aldatıcı bir hamle yapmak üzere içe doğru döndü.</p>

  <p class="heading">"Gebereceksin, Harkonnen," dedi gladyatör nefes nefese.</p>

  <p class="heading">Kumda yana kayarak boğuştular. Feyd-Rautha'nın kalkanının, kölenin yarım-kalkanına değdiği noktada mavi bir ışıltı, teması belli etti. Çevrelerindeki hava, kalkan alanlarından gelen ozonla doldu.</p>

  <p class="heading">"Kendi zehirinle geber!" dedi köle kulak tırmalayan bir sesle.</p>

  <p class="heading">Beyaz eldivenli eli içeri doğru zorlayarak zehirli olduğunu sandığı bıçağı döndürmeye başladı.</p>

  <p class="heading"><i class="calibre2">Bunu görsünler!</i> diye düşündü Feyd-Rautha. Uzun bıçağı aşağı indirdi, kölenin koluna bağlı çengelli çubuğa boşu boşuna çarptığını hissetti.</p>

  <p class="heading">Feyd-Rautha bir an ümitsizliğe kapıldı. Çengelli çubukların köle için bir avantaj olabileceğini düşünmemişti. Ama adam için ikinci bir kalkan görevi görüyorlardı. Ve bu gladyatörün gücü! Kısa bıçağı karşı konulamaz bir şekilde içeri doğru zorluyordu ve Feyd-Rautha'nın düşünceleri, bir adamın zehirsiz bir bıçakla da ölebileceği gerçeğine odaklandı.</p>

  <p class="heading">"Süprüntü!" dedi Feyd-Rautha nefes nefese.</p>

  <p class="heading">Gladyatörün kasları anahtar sözcüğe ani bir gevşemeyle itaat etti. Bu Feyd-Rautha için yeterliydi. Aralarında uzun bıçak için yeterli bir boşluk açtı. Zehirli uç savruldu, kölenin göğsüne kırmızı bir çizgi çizdi. Zehir anında ıstırap çektirmeye başladı. Adam Feyd-Rautha’dan ayrıldı ve geriye doğru sendeledi.</p>

  <p class="heading"><i class="calibre2">Şimdi sevgili ailem izlesin bakalım,</i> diye düşündü Feyd-Rautha. <i class="calibre2">Zehirli sandığı hançeri döndürüp bana karşı kullanmaya çalışan bu köle hakkında düşünsünler. Bir gladyatörün böyle bir girişime hazır olarak bu arenaya nasıl çıkabildiğini merak etsinler. Ve hangi elimin zehiri taşıdığını kesin olarak bilemeyeceklerinin daima farkında olsunlar.</i></p>

  <p class="heading">Feyd-Rautha kölenin yavaşlayan hareketlerini yerinden kımıldamadan sessizce izledi. Adam gidip gelen bir bilinçle hareket ediyordu. Adamın yüzünde şimdi her izleyenin tanıyacağı bir şey açıkça yazılıydı. Orada ölüm yazıyordu. Köle, ona bunun yapılmış olduğunu ve bunun nasıl yapılmış olduğunu biliyordu. Zehir yanlış bıçaktaydı.</p>

  <p class="heading">"Sen," diye inledi adam.</p>

  <p class="heading">Feyd-Rautha ölüme yer açmak için geriledi. Zehirdeki felç eden uyuşturucu henüz tam etkisini göstermemişti ama adamın yavaşlığı zehirin yayıldığını gösteriyordu.</p>

  <p class="heading">Köle bir iple çekiliyormuş gibi öne doğru sendeledi... her seferinde tek bir sürüklenen adım. Her bir adım adamın evrenindeki yegane adımdı. Hançeri hala sıkı sıkı tutuyordu ama ucu titriyordu.</p>

  <p class="heading">"Birgün... bizlerden... biri... senden... intikam... alacak," dedi nefes nefese.</p>

  <p class="heading">Üzüntülü küçük bir somurtuş ağzını çarpıttı. Yere oturdu, yavaş yavaş düştü, sonra kaskatı kesildi ve yuvarlanarak Feyd-Rautha'dan uzaklaştı, yüzüstü kaldı.</p>

  <p class="heading">Feyd-Rautha sessiz arenada ilerledi, ayağının ucunu gladyatörün vücudunun altına soktu ve zehir kasları kıvırıp bükmeye başladığında balkondakiler yüzünü açıkça görsün diye sırtüstü yuvarladı. Ama gladyatörün göğsünde kendi bıçağı saplıydı.</p>

  <p class="heading">Feyd-Rautha, uğradığı düş kırıklığına rağmen, bu kölenin kendine bunu yapmak için felci yenmek üzere harcadığı çabaya biraz hayranlık duydu. Bu hayranlıkla birlikte, bunda <i class="calibre2">gerçekten</i> korkulacak bir şey olduğunu fark etti.</p>

  <p class="heading"><i class="calibre2">Bir adamı insanüstü yapan şey dehşet vericiydi.</i></p>

  <p class="heading">Feyd-Rautha bu düşünce üzerine yoğunlaşırken, çevresindeki tribünlerde ve balkonlarda patlayan gürültünün bilincine vardı. Kendilerinden geçmiş bir halde tezahürat yapıyorlardı.</p>

  <p class="heading">Feyd-Rautha döndü, kafasını kaldırıp onlara baktı.</p>

  <p class="heading">Derin düşüncelere dalmış eli çenesinde oturan Baron ve her ikisi de yüzlerinde gülümseyen maskelerle kendisine bakan Kont ve eşi dışında herkes tezahürat yapıyordu.</p>

  <p class="heading">Kont Fenring eşine dönerek şöyle dedi: "Ihhh ımmm, marifetli, ımmmm, bir genç. Öyle değil mi, mmmm ıh, sevgilim?"</p>

  <p class="heading">"Sinaptik tepkileri, ıhhh, çok hızlı," dedi Leydi.</p>

  <p class="heading">Baron kadına, ardından Kont'a bakıp dikkatini tekrar arenaya çevirdi: <i class="calibre2">Eğer birisi benimkilerden birine bu denli yaklaşabiliyorsa!</i> Korkusu yerini öfkeye bırakmaya başladı. <i class="calibre2">Bu gece kölecibaşını kısık ateşin üstünde öldüreceğim... ve eğer bu işte bu Kont ve eşinin parmağı varsa...</i></p>

  <p class="heading">Baron'un locasındaki konuşma Feyd-Rautha'ya çok uzak bir kıpırtı gibi geldi; sesleri, dört bir yanda ayaklarıyla tempo tutarak bağırmaya başlayanların sesleri arasında kayboldu.</p>

  <p class="heading">"Kelle! Kelle! Kelle! Kelle!"</p>

  <p class="heading">Feyd-Rautha'nın kendisine doğru nasıl döndüğünü gören Baron suratını astı. Öfkesini güçlükle kontrol etti; ve arenada, kölenin cesedinin yanında dikilen genç adama doğru isteksizce elini salladı. <i class="calibre2">Çocuğa bir kelle verelim. Kölecibaşının foyasını meydana çıkararak bunu hak etti.</i></p>

  <p class="heading">Kabul işaretini gören Feyd-Rautha şöyle düşündü: <i class="calibre2">Beni onurlandırdıklarını düşünüyorlar. Şimdi de benim ne düşündüğümü görsünler!</i></p>

  <p class="heading">Yardımcılarının kendisine vermek üzere testere ağızlı bir hançerle yaklaştıklarını gördü, eliyle geri dönmelerini işaret etti, durakladıklarını görünce işareti tekrarladı. <i class="calibre2">Beni sadece bir kelleyle onurlandırdıklarını düşünüyorlar,</i> diye geçirdi aklından. Eğildi ve gladyatörün ellerini göğsündeki hançerin sapının çevresinde çaprazladı, sonra hançeri çıkarıp gevşekçe duran ellerin içine yerleştirdi.</p>

  <p class="heading">Bunu yapması bir an sürmüştü, doğruldu ve yardımcılarını çağırdı. "Bu köleyi ellerinde hançeriyle tek parça halinde gömün," dedi. "Bunu hak etti."</p>

  <p class="heading">Altın locada, Kont Fenring, Baron'a doğru eğilerek konuştu: "Büyük bir jest, bu... gerçek bir şov. Yeğeninin cesareti olduğu gibi stili de var."</p>

  <p class="heading">"Kelleyi reddederek halka hakaret ediyor," diye mırıldandı Baron.</p>

  <p class="heading">"Hiç de değil," dedi Leydi Fenring. Döndü ve kafasını kaldırarak çevrelerindeki sıralara baktı.</p>

  <p class="heading">Baron kadının boyun hatlarını fark etti... gerçekten güzel bir şekilde uzanan kaslar... genç bir oğlanın boynu gibi.</p>

  <p class="heading">"Yeğeninin yaptığı şey hoşlarına gitti," dedi Leydi.</p>

  <p class="heading">Feyd-Rautha'nın jestinin anlamı en uzak sıralara kadar ulaşıp insanlar yardımcıların ölü gladyatörü tek parça halinde taşıdıklarını görürken, Baron onları izledi ve kadının tepkileri doğru yorumladığını fark etti, insanlar çılgına dönmüş, birbirlerine vuruyor, çığlıklar atıyor ve tepiniyorlardı.</p>

  <p class="heading">Baron canından bezmiş bir halde konuştu. "Bir şölen düzenlenmesi için emir vermek zorunda kalacağım, insanları evlerine bu şekilde gönderemeyiz, enerjilerini harcayamadılar. Coşkularını paylaştığımı görmeleri lazım." Muhafızına eliyle bir işaret verdi, ve tepelerindeki bir hizmetkar turuncu Harkonnen flamasını locanın üzerinde indirip kaldırdı... bir, iki, üç kez... Şölen işareti.</p>

  <p class="heading">Feyd-Rautha arenayı geçti, silahları kınında, kolları iki yana sarkık bir halde altın locanın altında durdu. Halkın dinmeyen çılgınlığını bastırarak bağırdı: "Bir şölen mi veriyorsunuz, Amca?"</p>

  <p class="heading">İnsanlar konuşmayı görüp durunca gürültü azalmaya başladı.</p>

  <p class="heading">"Senin onuruna, Feyd!" diye seslendi Baron. Ve flamanın işaret vermek için tekrar inip kalkmasına neden oldu.</p>

  <p class="heading">Arenanın karşısında ön-engeller kaldırıldı ve gençler arenanın içine atlayıp Feyd-Rautha'ya doğru koşmak için birbirleriyle yarıştılar.</p>

  <p class="heading">"Ön-kalkanların indirilmesini sen mi emrettin, Baron?" diye sordu Kont.</p>

  <p class="heading">"Kimse delikanlıya zarar vermez," dedi Baron. "O bir kahraman."</p>

  <p class="heading">Güruhun önündekiler Feyd-Rautha'ya ulaşıp onu omuzlarının üstüne aldılar ve arenanın çevresinde tur atmaya başladılar.</p>

  <p class="heading">"Bu gece Harko'nun en fakir mahallelerinde silahsız ve kalkansız dolaşabilir," dedi Baron. "Sırf kendileriyle arkadaşlık etsin diye, ona yemeklerinin son lokmasını, içkilerinin son yudumunu verirler."</p>

  <p class="heading">Baron sandalyesinden kalktı, ağırlığını süspansörlerine verdi. "Lütfen beni bağışlayın. Hemen ilgilenmem gereken meseleler var. Muhafızlar kaleye kadar size eşlik edecekler."</p>

  <p class="heading">Kont ayağa kalkıp eğildi. "Elbette, Baron. Şöleni iple çekiyoruz. Ben, ıhhh mmmm, daha önce hiç Harkonnen şöleni görmemiştim."</p>

  <p class="heading">"Evet," dedi Baron. "Şölen." Döndü, locanın gizli çıkışına adımını atarken muhafızlar etrafını sardı.</p>

  <p class="heading">Bir muhafız yüzbaşısı eğilerek Kont Fenring'e selam verdi.</p>

  <p class="heading">"Emirleriniz, Efendim?"</p>

  <p class="heading">"Biz, ıhhh, bu izdihamın, mmmm, biraz dağılmasını ımmm, bekleyeceğiz," dedi Kont.</p>

  <p class="heading">"Başüstüne, Efendim." Adam eğilerek üç adım geri çekildi.</p>

  <p class="heading">Kont Fenring eşine döndü, yine kendi özel mırıltı-şifreli dillerinde konuştu: "Tabii ki gördün, değil mi?"</p>

  <p class="heading">Leydi aynı mırıltı dilinde yanıtladı: "Delikanlı gladyatörün uyuşturulmamış olacağını biliyordu. Bir an korktu, evet, ama hiç şaşırmadı."</p>

  <p class="heading">"Planlanmıştı," dedi Kont. "Bütün gösteri."</p>

  <p class="heading">"Şüphesiz."</p>

  <p class="heading">"Hawat'ın işi gibi."</p>

  <p class="heading">"Gerçekten öyle," dedi kadın.</p>

  <p class="heading">"Biraz önce Baron'dan Hawat'ı ortadan kaldırmasını istedim."</p>

  <p class="heading">"Bu bir hataydı, sevgilim."</p>

  <p class="heading">"Bunu şimdi anlıyorum."</p>

  <p class="heading">"Harkonnenlerin yakında yeni bir Baron'u olabilir."</p>

  <p class="heading">"Eğer Hawat'ın planı buysa."</p>

  <p class="heading">"Araştırmaya değer gerçekten," dedi kadın.</p>

  <p class="heading">"Genç olanını kontrol etmek daha kolay olacak."</p>

  <p class="heading">"Bizim için... bu geceden sonra," dedi kadın.</p>

  <p class="heading">"Onu baştan çıkarmakta zorlanmayacaksın, değil mi, sevgili küçük damızlık-anne?"</p>

  <p class="heading">"Hayır, aşkım. Bana nasıl baktığını gördün"</p>

  <p class="heading">"Evet... ve bu soya neden sahip olmamız gerektiğini şimdi anlıyorum."</p>

  <p class="heading">"Gerçekten öyle... ve üstünde bir hakimiyet kurmamız gerektiği açık. Onu yola getirmek için en derin benliğinin derinliklerine gerekli prana-bindu sözlerini ekeceğim"</p>

  <p class="heading">"Olabildiğince çabuk gidelim... sen emin olur olmaz," dedi Kont</p>

  <p class="heading">Leydi omuz silkti. "Hay hay. Bu korkunç yerde bir çocuk doğurmak istemem."</p>

  <p class="heading">"Bunları insanlık adına yapıyoruz," dedi Kont.</p>

  <p class="heading">"Seninki işin kolay kısmı," dedi Leydi.</p>

  <p class="heading">"Üstesinden gelmem gereken bazı antik yargılar var" dedi Kont. "Bunlar oldukça ezeli şeyler."</p>

  <p class="heading">"Zavallı sevgilim," dedi kadın ve kocasının yanağına hafifçe vurdu. "Biliyorsun bu, soyu korumanın tek emin yolu."</p>

  <p class="heading">Kont kuru bir ses tonuyla konuştu: "Yaptığımız şeyi iyice anladım."</p>

  <p class="heading">"Başarısız olmayacağız," dedi Leydi.</p>

  <p class="heading">"Suç, başarısızlık hissi şeklinde başlar," diye hatırlattı Kont.</p>

  <p class="heading">"Ortada suç diye bir şey olmayacak," dedi kadın. "Şu Feyd-Rautha'nın zihninde hipno-bağı ve rahmimde onun çocuğu... sonra gideceğiz."</p>

  <p class="heading">"Şu amcası," dedi Kont. "Hiç böyle bir şekilsizlik görmüş müydün?"</p>

  <p class="heading">"Çok berbat," dedi kadın, "ama yeğeni daha kötü olacak şekilde yetişebilirdi pekala."</p>

  <p class="heading">"Amcanın sayesinde. Başka bir yetiştirme tarzıyla bu delikanlının nasıl olabileceğini düşünürsek... mesala ona yol gösterecek Atreides düsturuyla."</p>

  <p class="heading">"Üzücü," dedi kadın.</p>

  <p class="heading">"Keşke hem Atreides gencini hem de bunu kurtarabilseydik. Şu genç Paul'le ilgili duyduklarıma göre... son derece takdire şayan bir delikanlıymış, iyi bir soy üretimi ve eğitim uyumu."</p>

  <p class="heading">Başını iki yana salladı. "Ama aristokrasinin talihsizliğine boşu boşuna üzülmemeliyiz.".</p>

  <p class="heading">"Bir Bene Gesserit deyişi vardır," dedi Leydi.</p>

  <p class="heading">"Her şey için de deyişiniz vardır!" diye söylendi Kont.</p>

  <p class="heading">"Bunu seveceksin," dedi Leydi. "Şöyle: 'Bir insana ölü deme, cesedini görene dek. Hatta o zaman bile yanılabilirsin.' "</p>
</body>
</html>
