<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">Yaratanı boğacağım. Şimdi Başrahibelerin sağ çıktığı</i> <i class="calibre2">sınavdan sağ çıkabilen Kuisatz Haderah olup olmadığımı</i> <i class="calibre2">göreceğiz bakalım.</i></p>

  <p class="heading"><i class="calibre2">Ve Çöl Savaşı’nın üçüncü yılında, Paul-Muad’Dib, Kuşlar</i> <i class="calibre2">Mağarası’nda, bir iç hücrenin kisve perdelerinin altında tek</i> <i class="calibre2">başına yatıyordu. Ve kendini Ab-ı Hayat’ın vahyine kaptırmış,</i> <i class="calibre2">varlığı hayat veren zehirle, zamanın sınırlarının ötesine</i> <i class="calibre2">aktarılmış bir halde ölü gibi yatıyordu. Böylece Lisan-ül-</i><i class="calibre2">Gayb’ın hem ölü hem de diri olabileceğine dair kehanet</i> <i class="calibre8">gerçekleşmiş oluyordu.</i></p>

  <p class="heading3">- Prenses Irulan'ın yazdığı "Arrakis'in Toplu <span class="calibre7">Efsaneleri"</span></p>

  <p class="heading">Chani tan yeri ağarmadan Habbanya havzasından gelirken onu güneyden getirmiş olan topterin, enginliğin içinde gizli bir yere doğru pır pır ses çıkararak gittiğini duydu. Çevresindeki eskortlar mesafelerini koruyarak sırtın kayalarının arasına doğru her yöne yayılıp tehlike olup olmadığını araştırıyorlardı.</p>

  <p class="heading">Muad'Dib'in eşine, ilk çocuğunun annesine istediği şeyi sağlıyorlardı; bir an tek başına yürümek.</p>

  <p class="heading"><i class="calibre2">Paul neden beni çağırdı?</i> diye sordu kendi kendine. <i class="calibre2">Daha önce bana küçük Leto ve Alia'yla birlikte güneyde kalmam gerektiğini söylemişti</i></p>

  <p class="heading">Cüppesini toparladı ve bir kaya engelinin üzerinden, yalnızca çöl eğitimi almış olanların karanlıkta fark edebileceği tırmanma patikasına sessizce sıçradı. Ayağının altında çakıllar kaydı; ve o, gerekli çevikliği hiç düşünmeden üzerlerinden sekti.</p>

  <p class="heading">Bu tırmanış, canlanmasına, eskortlarının sessizliğinin ve değerli bir topterin kendisi için gönderilmesinin yol açtığı korkuların yatışmasına neden oldu. Paul-Muad'Dib'e, Usul'una kavuşmaya yaklaştığı için içi içine sığmıyordu. Adı tüm diyarda bir savaş çığlığı olabilirdi: <i class="calibre2">"Muad'Dib! MuadDib! Muad'Dib!"</i> Ama o, farklı bir adı olan farklı bir adam tanıyordu... oğlunun babası, sevecen sevgilisi.</p>

  <p class="heading">Tepesindeki kayaların arasından iriyarı biri çıktı, acele etmesini işaret etti. Chani adımlarını hızlandırdı. Şafak kuşları çoktan ötmeye ve gökyüzüne yükselmeye başlamışlardı. Donuk bir ışık doğu ufkuna yayıldı.</p>

  <p class="heading">Yukarıda gördüğü kendi eskortlarından biri değildi. Hareketlerinin ve tavırlarının tanıdık geldiğini fark ederek <i class="calibre2">Otheym mi acaba?</i> diye düşündü. Adamın yanına çıktı, artan ışıkta Fedaykin subayının geniş ve basık yüzünü tanıdı, kapüşonu açıktı ve çöle yalnızca bir an için çıkan birinin bazen yaptığı gibi ağız filtresi gevşekçe bağlanmıştı.</p>

  <p class="heading">"Çabuk," diye tısladı ve kadını gizli mağaranın saklı yarığına doğru götürdü. Geçmesi için kapı contasını tutarken, "Birazdan gün ağaracak," diye fısıldadı. "Harkonnenler bu bölgenin üstünde çaresizlik içinde devriye geziyorlar. Şu anda keşfedilme riskini göze alamayız."</p>

  <p class="heading">Yan geçidin dar girişinden Kuşlar Mağarası'na girdiler. Işıküreler yandı. Otheym yanından geçerken, "Beni izle. Hadi çabuk," dedi.</p>

  <p class="heading">Geçitte hızla ilerleyip başka bir vanalı kapıdan başka bir geçide ve perdelerin arasından, eskiden burası gündüz konakladıkları bir mağarayken Sayyadina'nın bölmesi olan yere girdiler. Şimdi zemin, kilimler ve minderlerle kaplıydı. Üzerinde kırmızı atmaca figürü olan dokuma perdeler kaya duvarları gizliyordu. Bir kenarda duran yer masasının üstüne yayılmış kağıtlardan, bunların hammaddesi olan baharın aroması yükseliyordu.</p>

  <p class="heading">Başrahibe girişin tam karşısında tek başına oturuyordu. Başını kaldırdı ve alışık olmayanları ürperten o içe dönük bakışla baktı.</p>

  <p class="heading">Otheym avuçlarını birbirine yapıştırarak konuştu: "Chani'yi getirdim." Eğildi ve perdelerin arasından çekildi.</p>

  <p class="heading">Ve Jessica, <i class="calibre2">Chani’ye nasıl söyleyeceğim?</i> diye düşündü.</p>

  <p class="heading">"Torunum nasıl?" diye sordu.</p>

  <p class="heading"><i class="calibre2">Demek ritüel karşılama olacak,</i> diye düşündü Chani ve içini yine korkular sardı. <i class="calibre2">MuadDib nerede? Neden beni karşılamak için burada değil?</i></p>

  <p class="heading">"Sağlıklı ve mutlu, anneciğim," dedi Chani. "Onu ve Alia'yı Harah'a bıraktım."</p>

  <p class="heading"><i class="calibre2">Anneciğim,</i> diye düşündü Jessica. <i class="calibre2">Evet, resmi karşılamada bana böyle hitap etmeye hakkı var. Bana bir torun verdi.</i></p>

  <p class="heading">"Coanua siyeçinden hediye olarak bir kumaş gönderildiğini duydum," dedi Jessica.</p>

  <p class="heading">"Çok güzel bir kumaş," dedi Chani.</p>

  <p class="heading">"Alia mesaj yolladı mı?"</p>

  <p class="heading">"Yollamadı. Ama şimdi siyeçte işler iyi gidiyor, insanlar artık onun mucizevi konumunu kabul etmeye başladı."</p>

  <p class="heading"><i class="calibre2">Niye böyle uzatıp duruyor?</i> diye düşündü Chani. <i class="calibre2">Öyle acil bir şey var ki bana bir topter gönderdiler. Şimdi formalitelerle vakit kaybediyoruz!</i></p>

  <p class="heading">"Yeni kumaşın bir kısmından küçük Leto'ya giysi dikmeliyiz," dedi Jessica.</p>

  <p class="heading">"Nasıl isterseniz, anneciğim," dedi Chani. Bakışlarını yere indirdi. "Savaştan haber var mı?" Jessica bunun Paul-Muad'Dib'le ilgili bir soru olduğunu anlamasın diye, yüzünde herhangi bir ifade olmasına izin vermedi.</p>

  <p class="heading">"Yeni zaferler," dedi Jessica. "Rabban ihtiyatlı bir ateşkes önerisi yolladı. Habercilerin suyunu alıp geri gönderdik. Hatta Rabban bazı çanak köylerindeki halkın yükünü hafifletti. Ama çok geç kaldı. Halk, onun, bunu bizden korktuğu için yaptığını biliyor."</p>

  <p class="heading">"Demek Muad'Dib'in dediği gibi oluyor," dedi Chani. Korkularını gizlemeye çalışarak Jessica'ya baktı. <i class="calibre2">Onun adını andım ama karşılık vermedi. O’nun surat dediği bu cansız taşta kimse bir duygu göremez... ama fazlasıyla donuk. Niye bu kadar durgun? Usul'umun başına ne geldi?</i></p>

  <p class="heading">"Keşke güneyde olsaydık," dedi Jessica. "Biz ayrıldığımızda vahalar öyle güzeldi ki. Tüm diyarın bu şekilde çiçekleneceği günün özlemini çekmiyor musun sen de?"</p>

  <p class="heading">"Orası güzel bir diyar, doğru," dedi Chani. "Ama orada çok fazla keder var."</p>

  <p class="heading">"Keder zaferin bedelidir," dedi Jessica.</p>

  <p class="heading"><i class="calibre2">Beni kedere mi hazırlıyor?</i> diye sordu Chani kendi kendine. Ve şunları söyledi: "Erkeksiz öyle çok kadın var ki... Kuzeye çağrıldığım duyulunca beni kıskandılar."</p>

  <p class="heading">"Seni ben çağırdım," dedi Jessica.</p>

  <p class="heading">Chani kalbinin küt küt attığını hissetti. Kulaklarını, duyacakları şeyden korkarak elleriyle kapatmak istedi. Yine de sesinin titremesine engel oldu: "Mesaj, Muad'Dib'in imzasını taşıyordu."</p>

  <p class="heading">"İmzayı subaylarının huzurunda ben attım," dedi Jessica. "Bu gerekli bir hileydi." Ve şöyle düşündü: <i class="calibre2">Cesur bir kadın Paul’umun kadını. Korku neredeyse benliğini sarmışken bile ayrıntılara dikkat ediyor. Evet. Şu an ihtiyacımız olan o olabilir.</i></p>

  <p class="heading">Chani konuşurken sesine yalnızca belli belirsiz bir kabullenme sızmıştı. "Artık söylenmesi gereken şeyi bana söyleyebilirsiniz."</p>

  <p class="heading">"Paul’ü yaşama döndürmek için senin yardımına ihtiyacım var," dedi Jessica. Ve şöyle düşündü: <i class="calibre2">İşte! Tam olarak doğru bir şekilde söyledim.</i> Yaşama döndürmek! <i class="calibre2">Böylece, bir çift sözcükle hem Paul’un sağ olduğunu hem de tehlike içinde olduğunu öğrendi.</i></p>

  <p class="heading">Chani'nin kendisini sakinleştirmesi yalnızca bir an sürdü. Ardından, "Ne yapabilirim?" diye sordu. Aslında yapmak istediği, Jessica'nın üstüne atılıp onu sarsmak ve <i class="calibre2">"Beni ona götür!"</i> diye haykırmaktı. Ama sessizce yanıt bekledi.</p>

  <p class="heading">"Harkonnenlerin," dedi Jessica, "Paul'ü zehirlemek için aramıza bir ajan sokmayı başardıklarını düşünüyorum. Duruma uygun tek açıklama bu gibi görünüyor. Son derece olağandışı bir zehir. Kanını en incelikli yöntemlerle inceledim ama zehiri saptayamadım."</p>

  <p class="heading">Chani kendini dizlerinin üstüne bıraktı. "Zehir mi? Acı çekiyor mu? Ben..."</p>

  <p class="heading">"Kendinde değil," dedi Jessica. "Yaşam belirtileri o kadar hafif ki yalnızca en gelişmiş yöntemlerle saptanabiliyor. Onu benden başka biri bulmuş olsaydı başına ne gelebilebileceğini düşünmek tüylerimi ürpertiyor. Eğitimsiz bir göze ölmüş gibi görünür."</p>

  <p class="heading">"Beni çağırmak için nezaketten başka sebepleriniz var," dedi Chani. "Sizi tanıyorum, Başrahibe. Sizin yapamayacağınız neyi yapabileceğimi düşünüyorsunuz?"</p>

  <p class="heading"><i class="calibre2">Cesur, güzel ve üstelik çok çabuk kavrıyor,</i> diye düşündü Jessica. <i class="calibre2">İyi birBene Gesserit olabilirmiş.</i></p>

  <p class="heading">"Chani," dedi Jessica, "buna inanmakta güçlük çekebilirsin ama seni neden çağırttığımı tam olarak bilmiyorum. Bu bir içgüdüydü... temel bir sezi. Bu fikir kendiliğinden geldi:’Chani'yi çağırt.'"</p>

  <p class="heading">Chani, Jessica'nın ifadesinde ilk kez olarak üzüntüyü, o içe dönük bakışı değiştiren gizlenmemiş acıyı gördü.</p>

  <p class="heading">"Bildiğim her şeyi yaptım," dedi Jessica. Bu <i class="calibre2">her şey...</i> normalde yapılması beklenen <i class="calibre2">her şeyin</i> o kadar ötesinde ki hayal bile edemezsin. Yine de... başaramadım."</p>

  <p class="heading">"Eski dostu, Halleck," dedi Chani, "hainin o olması mümkün mü?"</p>

  <p class="heading">"Gurney değil," dedi Jessica. Bu iki sözcük sanki bir bütün konuşmayı anlatıyordu ve Chani bu kesin reddedişi getiren araştırmaları, sınavları... ve eski başarısızlık anılarını gördü.</p>

  <p class="heading">Chani geriye doğru kaykılıp ayağa kalktı, çölde lekelenen cüppesini düzeltti. "Beni ona götürün," dedi.</p>

  <p class="heading">Jessica kalktı, sol duvardaki perdelere doğru döndü.</p>

  <p class="heading">Chani onu izledi, kendisini daha önce depo olan bir yerde buldu, kaya duvarlar artık ağır perdelerin altına gizliydi. Paul karşı duvarın önündeki bir yer yatağında yatıyordu. Üzerindeki tek ışıküre yüzünü aydınlatıyordu. Göğsüne kadar örtülü olan siyah cüppe iki yana uzatılmış kollarını açıkta bırakıyordu. Cüppenin üzerinden çıplak olduğu belli oluyordu. Açıkta kalan teni, katı, balmumu gibi görünüyordu. Gözle görülür hiçbir kımıltı yoktu.</p>

  <p class="heading">Chani öne fırlayıp kendisini onun üzerine atma isteğini bastırdı. Bunun yerine düşüncelerinin oğluna... Leto'ya gittiğini fark etti. Ve o anda, Jessica'nın böyle bir anı bir kez yaşamış olduğunu anladı; erkeği ölümle tehdit edilmiş, kendini genç oğlunu korumak için ne yapabileceğini düşünmeye zorlamıştı. Bunu anlamak yaşlı kadınla arasında ani bir bağ oluşturdu ve Chani uzanıp Jessica'nın elini tuttu. Jessica'nın, bir duygu yoğunluğu içinde elini sıkarak verdiği karşılık acı doluydu.</p>

  <p class="heading">"Yaşıyor," dedi Jessica. "Seni temin ederim yaşıyor. Ama yaşamla olan bağı o kadar ince ki kolaylıkla gözden kaçabilir. Bazı liderler, bir Başrahibe'nin değil bir annenin konuştuğunu, oğlumun aslında ölü olduğunu ve benim onun suyunu kabileye vermek istemediğimi mırıldanmaya başladılar."</p>

  <p class="heading">"Ne zamandır bu halde?" diye sordu Chani. Elini Jessica'nın elinden çekti ve odanın içinde ilerledi.</p>

  <p class="heading">"Üç hafta," dedi Jessica. "Onu yaşama döndürmek için neredeyse bir hafta uğraştım. Toplantılar, tartışmalar... soruşturmalar oldu. Sonra seni çağırttım. Fedaykinler emirlerime uyuyorlar yoksa ertelemem hiç mümkün..." Paul' ün yanına giden Chani'yi izlerken diliyle dudaklarını ıslattı.</p>

  <p class="heading">Chani, Paul'ün tepesinde durdu, yüzünü çevreleyen seyrek sakalına baktı, çıkık kaşlarını, güçlü burnunu ve kapalı gözlerini izledi... yüz hatları bu katı sükunetin içinde öyle huzurluydu ki.</p>

  <p class="heading">"Nasıl besleniyor?" diye sordu Chani.</p>

  <p class="heading">"Vücudunun talepleri öyle az ki henüz yiyeceğe ihtiyacı olmadı," dedi Jessica.</p>

  <p class="heading">"Ne olduğunu kaç kişi biliyor?"</p>

  <p class="heading">"Yalnızca en yakın danışmanları, liderlerden birkaçı, Fedaykinler ve tabii ki zehiri kim verdiyse o."</p>

  <p class="heading">"Zehiri kimin verdiğine dair hiçbir ipucu yok, öyle mi?"</p>

  <p class="heading">"Ve bunu soruşturmaya da gerek yok," dedi Jessica.</p>

  <p class="heading">"Fedaykinler ne diyor?" diye sordu Chani.</p>

  <p class="heading">"Paul'ün mukaddes bir trans halinde olduğuna, son savaşlardan önce kutsal güçlerini topladığına inanıyorlar. Bu, kafalarına benim soktuğum bir düşünce."</p>

  <p class="heading">Chani yatağın yanına diz çöktü, Paul'ün yüzüne doğru eğildi. Yüzünün farklı bir duygu uyandırdığını algıladı... ama bu yalnızca bahardı, kokusu Fremen yaşamındaki her şeye sinen, her yerde hazır ve nazır olan bahar. Yine de...</p>

  <p class="heading">"Siz, bizim gibi, doğduğunuzdan beri baharla iç içe değilsiniz. Vücudunun, yediklerinde bulunan çok fazla miktarda bahara isyan etmesi olasılığını araştırdınız mı?"</p>

  <p class="heading">"Alerji tepkilerinin hepsi olumsuz," dedi Jessica.</p>

  <p class="heading">Gözlerini kapadı... sadece bitkinliğini aniden fark ettiği için değil biraz da bu sahneyi görmemek için. <i class="calibre2">Ne kadar zamandır uykusuzum?</i> diye sordu kendi kendine. <i class="calibre2">Çok uzun zamandır.</i></p>

  <p class="heading">"Ab-ı Hayat'ı dönüştürdüğünüzde," dedi Chani, "bunu kendi içinizde ruhsal bilinçle yapıyorsunuz. Bu bilinci Paul'ün kanını test etmek için kullandınız mı?"</p>

  <p class="heading">"Normal Fremen kanı," dedi Jessica. "Beslenme rejimine ve buradaki yaşama tamamen adapte olmuş."</p>

  <p class="heading">Chani topuklarının üstüne oturdu, Paul'ün yüzünü incelerken kafasındaki korkuları bastırdı. Bu, Başrahibeleri izlerken öğrendiği bir hünerdi. Zamanın zihne hizmet etmesi sağlanabilirdi. insan bütün dikkatini yoğunlaştırabilirdi.</p>

  <p class="heading">Hemen sonra Chani, "Burada bir yaratan var mı?" diye sordu.</p>

  <p class="heading">"Birkaç tane var," dedi Jessica biraz yorgun bir sesle. "Bugünlerde onlarsız olmuyor. Her zaferi kutsamak gerekiyor. Her baskından önce bir seremoni..."</p>

  <p class="heading">"Ama Paul-MuadDib bu seremonilerden uzak duruyordu," dedi Chani.</p>

  <p class="heading">Jessica oğlunun bahar uyuşturucusuna ve onun yoğunlaştırdığı önsezi bilincine yönelik çelişkili duygularını hatırlayarak içinden onayladı.</p>

  <p class="heading">"Nereden biliyorsun bunu?" diye sordu Jessica.</p>

  <p class="heading">"Konuşuluyor."</p>

  <p class="heading">"Çok fazla şey konuşuluyor," dedi Jessica iğneleyici bir şekilde.</p>

  <p class="heading">"Bana yaratanın ham Ab’ından getir," dedi Chani.</p>

  <p class="heading">Chani'nin sesindeki emredici ton Jessica'nın kaskatı kesilmesine yol açtı. Sonra genç kadındaki yoğun konsantrasyonu gördü ve, "Derhal," dedi. Bir su görevlisi göndermek için perdelerin arasından dışarı çıktı.</p>

  <p class="heading">Chani, Paul'e bakarak oturuyordu. <i class="calibre2">Eğer bunu yapmayı denediyse,</i> diye düşündü. <i class="calibre2">Ve bu onun deneyebileceği türden bir şey...</i></p>

  <p class="heading">Jessica Chani'nin yanına diz çökerken basit bir kamp ibriği uzattı. Zehirin şiddetli kokusu Chani'nin burun deliklerini yaktı. Bir parmağını sıvıya batınp Paul'ün burnuna yaklaştırdı.</p>

  <p class="heading">Burun kemiğinin üzerindeki deri hafifçe kırıştı. Yavaş yavaş burun delikleri genişledi.</p>

  <p class="heading">Jessica'nın nefesi kesildi.</p>

  <p class="heading">Chani ıslak parmağını Paul'ün üst dudağına değdirdi. Paul kesik kesik, uzun bir nefes aldı.</p>

  <p class="heading">"Ne oluyor?" diye sordu Jessica.</p>

  <p class="heading">"Sakin ol," dedi Chani. "Az bir miktar kutsal su dönüştürmelisin. Çabuk!"</p>

  <p class="heading">Jessica, Chani'nin sesindeki bilinç tonunu fark ettiği için soru sormaksızın ibriği ağzına götürdü ve küçük bir yudum aldı.</p>

  <p class="heading">Paul'ün gözleri aniden açıldı. Chani'ye baktı.</p>

  <p class="heading">"Ab'ı dönüştürmesine gerek yok," dedi. Sesi zayıftı ama titremiyordu.</p>

  <p class="heading">Jessica, dilinin üstünde bir yudum sıvı, vücudunun, zehiri neredeyse otomatik olarak düzenleyip dönüştürdüğünü fark etti. Seremoninin her zaman neden olduğu o hafif yükselme duygusu sürerken, Paul'den gelen yaşam ışığını, duyularını etkileyen ışımayı algıladı.</p>

  <p class="heading">İşte o anda anladı.</p>

  <p class="heading">"Kutsal suyu içtin!" dedi bir çırpıda.</p>

  <p class="heading">"Bir damla," dedi Paul. "Çok az... bir damla."</p>

  <p class="heading">"Nasıl böyle aptalca bir şey yapabildin?" diye sordu Jessica.</p>

  <p class="heading">"O sizin oğlunuz," dedi Chani.</p>

  <p class="heading">Jessica ona dik dik baktı.</p>

  <p class="heading">Durumu kavradığını gösteren, sıcak ve hafif bir gülümseme Paul'ün dudaklarına değdi geçti. "Sevgilimi dinle," dedi. "Dinle onu, anne. O biliyor."</p>

  <p class="heading">"Başkaları bir şeyi yapabiliyorsa, o mutlaka yapmak zorunda," dedi Chani.</p>

  <p class="heading">"Ağzıma damlayı aldığımda, onu hissettiğimde ve kokladığımda, bana ne yapıyor olduğunu anladığımda, senin yapmış olduğun şeyi yapabileceğimi anladım," dedi Paul. "Bene Gesserit gözetmenlerin Kuisatz Haderah'tan bahsediyorlardı ama benim ne kadar çok yerde bulunduğumu tahmin bile edemezler. Ben birkaç dakika içinde..." Sustu, şaşkınlıkla kaşlarını çatarak Chani'ye baktı. "Chani? Buraya nasıl geldin? Senin şu anda... Neden buradasın?"</p>

  <p class="heading">Dirseklerinin üzerinde doğrulmaya çalıştı. Chani onu hafifçe iterek yatırdı.</p>

  <p class="heading">"Lütfen, Usul’um," dedi.</p>

  <p class="heading">"Kendimi çok güçsüz hissediyorum," dedi. Bakışlarını odada gezdirdi. "Ne kadar zamandır buradayım?"</p>

  <p class="heading">"Üç haftadır o kadar derin bir komadaydın ki, yaşam kıvılcımın sönmüş gibiydi," dedi Jessica.</p>

  <p class="heading">"Ama... içeli daha bir saniye oldu ve..."</p>

  <p class="heading">"Senin için bir saniye, benim için korku dolu üç hafta," dedi Jessica</p>

  <p class="heading">"Yalnızca bir damlaydı... ama onu dönüştürdüm," dedi Paul. "Ab-ı Hayat'ı dönüştürdüm." Ve Chani'yle Jessica'nın kendisini durdurmasına firsat bırakmadan elini, yerde, yanında duran ibriğe daldırdı ve sıvıyla dolup taşan elini ağzına götürüp avuç dolusu sıvıyı yuttu.</p>

  <p class="heading">"Paul!" diye haykırdı Jessica.</p>

  <p class="heading">Paul annesinin elini tuttu, pişmiş kelle gibi sırıtarak ona baktı ve bilincini dalga dalga üstüne yolladı.</p>

  <p class="heading">Bu ahenk, mağarada Alia'yla ve Yaşlı Başrahibe'yle olduğu kadar sevecen, paylaşımcı ve sarmalayıcı değildi... ama yine de bir ahenkti; tüm varlığa ait bir duyu paylaşımıydı. Bu, onu sarstı, zayıflattı; ve Jessica zihninin içinde Paul'den korkup kaçtı.</p>

  <p class="heading">Paul yüksek sesle şunları söyledi: "Giremeyeceğiniz bir yerden mi bahsediyordunuz? Başrahibelerin karşı karşıya gelemediği şu yeri göster bana."</p>

  <p class="heading">Jessica başını iki yana salladı, bunun düşüncesi bile onu korkutmuştu.</p>

  <p class="heading">"Göster bana!" diye emretti Paul.</p>

  <p class="heading">"Hayır!"</p>

  <p class="heading">Ama oğlundan kaçamadı. Onun korkunç gücü tarafından zorlanınca, gözlerini kapadı ve içine...'o karanlık yön'e odaklandı</p>

  <p class="heading">Paul'ün bilinci onun içinden ve çevresinden karanlığa doğru aktı. Zihni dehşetten kaçmadan önce, o yer hayal meyal gözüne çarptı. Görmüş olduğu şeyin karşısında, bilmediği bir sebeple tüm varlığı titredi; bir rüzgarın estiği ve kıvılcımların çaktığı; ışık halkalarının genişleyip büzüldüğü; karanlığın ve hiçbir yerden esmeyen bir rüzgarın sürüklediği sıra sıra kabarık beyaz şekillerin, ışıkların üstünden, altından ve çevresinden aktığı bir bölge.</p>

  <p class="heading">Hemen gözlerini açtı ve Paul'ün kendisine baktığını gördü.</p>

  <p class="heading">Hala elini tutuyordu ama korkunç ahenk kaybolmuştu. Titremesini yatıştırdı. Paul elini bıraktı. Sanki bir destek çekilmiş gibi oldu. Yukarıya ve geriye doğru sendeledi, Chani onu tutmak için atılmasaydı düşecekti.</p>

  <p class="heading">"Başrahibe!" dedi Chani. "Ne oldu?"</p>

  <p class="heading">"Yorgunum," diye fısıldadı Jessica. "Çok... yorgunum."</p>

  <p class="heading">"Buyrun," dedi Chani. "Buraya oturun." Jessica'yı duvara dayalı bir mindere götürdü.</p>

  <p class="heading">Güçlü, genç kollar Jessica'ya çok iyi geldi. Chani'ye sımsıkı tutundu.</p>

  <p class="heading">"Gerçekten Ab-ı Hayat'ı gördü mü?" diye sordu Chani. Kendisini tutan Jessica'dan ayrıldı.</p>

  <p class="heading">"Gördü," diye fısıldadı Jessica. Zihni temasın etkisiyle hala dönüyor ve dalgalanıyordu. Bu, dalgalı bir denizde haftalar geçirdikten sonra karaya ayak basmak gibiydi. İçindeki yaşlı Başrahibe'nin... ve tüm diğerlerinin uyanıp <i class="calibre2">"Neydi bu? Ne oldu? Neredeydi o yer?"</i> diye sorduklarını hissetti.</p>

  <p class="heading">Tüm bunların arasından, oğlunun Kuisatz Haderah olduğu gerçeğine ulaştı; o, aynı anda birçok yerde olabilendi. Paul, Bene Gesserit rüyalarından çıkan bir gerçekti. Ve bu gerçek Jessica'ya hiç huzur vermiyordu.</p>

  <p class="heading">"Ne oldu?" diye sordu Chani.</p>

  <p class="heading">Jessica başını iki yana salladı.</p>

  <p class="heading">Paul şunları söyledi: "Her birimizin içinde bir alıcı bir verici antik güç vardır. Bir erkek, içinde alıcı gücün yaşadığı o yerle yüzyüze gelirken çok az zorluk çeker ama erkekten başka bir şey haline dönüşmeden verici gücün içine bakmak onun için neredeyse imkansızdır. Bir kadın için durum bunun tam tersidir."</p>

  <p class="heading">Jessica başını kaldırıp baktı, Paul'ü dinleyen Chani'nin gözlerinin kendi üstünde olduğunu fark etti.</p>

  <p class="heading">"Beni anladın mı, anne?" diye sordu Paul.</p>

  <p class="heading">Jessica yalnızca onaylayabildi.</p>

  <p class="heading">"Bu şeyler o kadar uzun zamandır içimizde ki," dedi Paul, "vücudumuzun her bir hücresinde kök salmışlar. Böyle güçler tarafından şekillendiriliriz. Kendi kendine, 'Evet, bunun nasıl bir şey olabileceğini anlıyorum,' diyebilirsin. Ama içine baktığında ve kendi yaşamının saf gücüyle korunmasız olarak karşı karşıya kaldığında, yarattığın tehlikeyi görürsün. Seni etkisi altına alabileceğini anlarsın. Veren için en büyük tehlike alıcı güçtür. Alan için en büyük tehlike ise verici güçtür. Almak kadar vermek de insanı kolayca etkisi altına alabilir."</p>

  <p class="heading">"Ya sen, oğlum," diye sordu Jessica, "sen alıcı mısın verici misin?"</p>

  <p class="heading">"Ben denge noktasındayım," dedi Paul. "Almadan veremem ve vermeden..." Konuşmayı kesip sağ tarafındaki duvara baktı.</p>

  <p class="heading">Chani yanaklarını değen bir esinti hissetti, dönüp bakınca perdelerin kapalı olduğunu gördü.</p>

  <p class="heading">"Otheym," dedi Paul. "Bizi dinliyordu."</p>

  <p class="heading">Bu sözleri onaylayan Chani, Paul'e görünen önsezinin bir kısmından etkilenmişti ve o da 'henüz olmamış bir şey'i sanki olmuş gibi biliyordu. Otheym görmüş ve duymuş olduğu şeyleri anlatacaktı. Diğerleri, bu hikayeyi, diyarı bir ateş gibi sarıncaya kadar yayacaklardı. Paul-Muad'Dib diğer erkekler gibi değil diyeceklerdi. Artık şüpheye yer yok. O bir erkek ama bir Başrahibe'nin yöntemiyle Ab-ı Hayat'ı görüyor. O gerçekten Lisan-ül-Gayb.</p>

  <p class="heading">"Sen geleceği gördün, Paul," dedi Jessica. "Ne gördüğünü söyler misin?"</p>

  <p class="heading">"Geleceği değil," dedi Paul. "Şimdi'yi gördüm." Kendini doğrulup oturmak için zorladı, kendisine yardım etmek için hamle yapan Chani'ye geri çekilmesini işaret etti. "Arrakis'in üzerindeki uzay Lonca'nın gemileriyle dolu."</p>

  <p class="heading">Sesindeki kesinlik Jessica'yı ürpertti.</p>

  <p class="heading">"Bizzat imparator Padişah orada," dedi Paul. Hücresinin kaya tavanına baktı. "En gözde Doğru Söyleten'i ve beş lejyon Sardokar'ıyla birlikte. Yaşlı Baron Vladimir Harkonnen de, yanında Thufir Hawat ve toplayabildiği bütün askerlerle tıka basa dolu yedi gemiyle birlikte orada. Bütün Büyük Evler'den akıncılar tepemize üşüşmüş... bekliyor."</p>

  <p class="heading">Chani başını iki yana salladı, gözlerini Paul'den ayıramıyordu. Acayipliği, kesin ses tonu ve onu görmeyen bakışı, içini korkuyla karışık bir saygıyla doldurdu.</p>

  <p class="heading">Boğazı kuruyan Jessica yutkunmaya çalıştı ve şöyle dedi: "Neyi bekliyorlar?"</p>

  <p class="heading">Paul annesine baktı. "Lonca'nın iniş izni vermesini. Lonca, izinsiz iniş yapan bir gücü Arrakis'te bırakır."</p>

  <p class="heading">"Lonca bizi koruyor mu?" diye sordu Jessica.</p>

  <p class="heading">"Korumak mı? Burada ne yaptığımız hakkında hikayeler yayarak; ve birlik nakliye ücretlerini, en fakir Evlerin bile bizi yağmalamak için yukarıda bekleyebileceği bir seviyeye kadar düşürerek, buna Lonca'nın kendisi sebep oldu."</p>

  <p class="heading">Jessica oğlunun sesinde hiçbir burukluk olmadığını anlayınca şaşırdı. Sözlerinden şüphe edemezdi... bu sözler, Paul, onları Fremenlerin arasına getiren gelecek yolunu ortaya çıkardığı gece, Jessica'nın onda gördüğü yoğunluğun aynısını taşıyordu.</p>

  <p class="heading">Paul derin bir nefes aldı ve şunları söyledi: "Anne, bizim için bir miktar Ab dönüştürmelisin. Katalizöre ihtiyacımız var. Chani, bir keşif gücü gönder... ön-bahar kütlesi bulsunlar. Eğer bir miktar Ab-ı Hayat'ı ön-bahar kütlesinin üstüne yerleştirirsek ne olur biliyor musunuz?"</p>

  <p class="heading">Jessica oğlunun söylediklerini düşündü, birden ne kastettiğini anladı. "Paul!" dedi nefesi kesilerek.</p>

  <p class="heading">"Ab-ı Ölüm" dedi. "Bu zincirleme bir reaksiyon olacak." Zemini gösterdi. "Küçük yaratanlar arasında ölüm yayacak, baharı ve yaratanları içeren yaşam çevriminin taşıyıcısını öldürecek. Arrakis gerçekten terk edilmiş bir yer olacak... baharsız, yaratansız."</p>

  <p class="heading">Chani eliyle ağzını kapattı, Paul'ün dudaklarından dökülen bu küfür karşısında şaşkınlıktan dili tutulmuştu.</p>

  <p class="heading">"Bir şeyi kim yok edebiliyorsa, onun gerçek kontrolüne o sahiptir," dedi Paul. "Biz baharı yok edebiliriz."</p>

  <p class="heading">"Lonca'yı engelleyen ne?" diye fısıldadı Jessica.</p>

  <p class="heading">"Beni arıyorlar," dedi Paul. "Bir düşünün! En hızlı Heighlinerlar için zamanın içindeki en güvenli yolu arayıp bulabilen adamlar, en iyi Lonca kaptanları, hepsi beni arıyor... ve bulamıyor. Nasıl da titriyorlar! Burada onların sırrına sahip olduğumu biliyorlar!" Paul çukurlaştırdığı avucunu uzatti. "Baharsız kör kalırlar!"</p>

  <p class="heading">Chani konuşabildi. <i class="calibre2">'"Şimdiyi</i> gördüğünü söylemiştin!"</p>

  <p class="heading">Paul tekrar uzandı; yayılan <i class="calibre2">şimdiyi</i> ve onun geleceğin ve geçmişin içine uzanan sınırlarını araştırdı; bahar aydınlanması sönmeye başladığı için bilinci yitirmemekte güçlük çekti.</p>

  <p class="heading">"Git, dediğimi yap," dedi Paul. "Gelecek benim için olduğu kadar Lonca için de karmakarışık. Görüntü hatları daralıyor. Her şey buraya odaklanıyor, baharın olduğu yere... daha önce karışmaya cesaret edemedikleri yere... çünkü karışmaları demek sahip olmaları gereken şeyi kaybetmeleri demekti. Ama şimdi ümitsizler. Bütün yollar karanlığa çıkıyor."</p>
</body>
</html>
