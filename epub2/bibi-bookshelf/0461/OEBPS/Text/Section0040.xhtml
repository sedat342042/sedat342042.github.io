<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">Her şeyde evrenimize ait bir desen vardır. Onun simetrisi,</i> <i class="calibre2">inceliği ve zerafeti, vardır... her zaman gerçek sanatçıların</i> <i class="calibre2">eserlerinde bulacağınız nitelikler. Bunu, mevsim</i> <i class="calibre2">dönümlerinde, kum bulutlarının bir sırt boyunca yayılışında,</i> <i class="calibre2">günlük çalısının öbek öbek dallarında ya da yapraklarının</i> <i class="calibre2">deseninde bulabilirsiniz. Huzur veren ritmler, hareketler ve</i> <i class="calibre2">biçimler bulma ümidiyle, yaşamımızda ve toplumumuzda, bu</i> <i class="calibre2">desenleri taklit etmeye çalışırız. Yine de, en mükemmel olanı</i> <i class="calibre2">ararken tehlikeyle karşılaşma ihtimali vardır. Mükemmel</i> <i class="calibre2">desenin kendi kararlılığını taşıyacağı açıktır. Böyle bir</i> <i class="calibre2">mükemmellikte her şey ölüme doğru ilerler.</i></p>

  <p class="heading3">- Prenses Irulan'ın yazdığı "Muad'Dib'in Toplu Vecizeleri"nden</p>

  <p class="heading"><br class="calibre" /></p>

  <p class="heading">Paul Muad'Dib yoğun bahar özü içeren bir yemek yemiş olduğunu hatırladı. Bu anıya tutundu çünkü bu bir kanca noktasıydı ve bu hakim noktadan bakarak son tecrübesinin bir rüya olması gerektiğini söyleyebildi kendi kendine.</p>

  <p class="heading"><i class="calibre2">Ben bir süreçler tiyatrosuyum,</i> diye düşündü. <i class="calibre2">Mükemmel olmayan görüntünün, kalıtsal bilinç ve onun korkunç amacının kurbanıyım.</i></p>

  <p class="heading">Ama, kendisine bir şekilde fazla yüklendiği ve zamanın içinde kaybolduğu korkusunu içinden atamadı; geçmiş, gelecek ve şimdi ayrılamayacak bir şekilde birbirine karışmıştı. Bu, bir tür görsel bitkinlikti; biliyordu ki bu, önsezi geleceğini sürekli olarak bir tür anı şeklinde tutma gerekliliğinden kaynaklanıyordu; oysa anı, doğası gereği geçmişe ait bir şeydi.</p>

  <p class="heading"><i class="calibre2">Bana yemeği Chani hazırladı,</i> dedi kendi kendine.</p>

  <p class="heading">Ama Chani güneyin derinliklerindeydi, güneşin-sıcak olduğu soğuk ülkedeydi, oğulları II. Leto ile birliktelikte, yeni siyeç kalelerinden birinde gizleniyordu.</p>

  <p class="heading">Yoksa bu henüz gerçekleşmemiş bir şey miydi?</p>

  <p class="heading">Hayır, diye yatıştırdı kendi kendini; çünkü kız kardeşi: Acayip Alia, annesi ve Chani'yle birlikte, vahşi bir yaratanın sırtına bağlanmış bir Başrahibe tahtırevanına binip güneye doğru yirmi gümlerlik bir yolculuk yaparak oraya gitmişti.</p>

  <p class="heading">Dev solucanlara binme fikrinden kaçarak kendi kendine sordu: <i class="calibre2">Yoksa Alia henüz doğmadı mı?</i></p>

  <p class="heading"><i class="calibre2">Ben razziadaydım,</i> diye hatırladı Paul. <i class="calibre2">Arrakeen'deki ölülerimizin suyunu geri almak için baskına gitmiştik. Ve ben ölülerin yakıldığı odun yığınında babamdan arta kalanları buldum. Babamın kafatasını. Harg Geçidi’nin yukarısındaki bir Fremen höyüğüne yerleştirdim.</i></p>

  <p class="heading">Yoksa bu henüz olmamış bir şey miydi?</p>

  <p class="heading"><i class="calibre2">Yaralarım gerçek,</i> dedi Paul kendi kendine. <i class="calibre2">Yara izleri gerçek. Babamın kafatasının bulunduğu mezar gerçek.</i></p>

  <p class="heading">Hala rüyada gibi olan Paul, Jamis'in karısı Harah’ın, bir gün siyeç koridorundaki bir dövüşü haber vermek için gelmiş olduğunu hatırladı. Bu, kadınlar ve çocuklar güneyin derinliklerine gönderilmeden önce, geçici siyeçte olmuştu. Harah içodanın girişinde durmuştu; siyah saçının yan tarafları, bir zincire takılmış su halkalarıyla arkadan toplanmıştı. Odanın perdesini yana çekmiş ve ona Chani'nin biraz önce birisini öldürdüğünü söylemişti.</p>

  <p class="heading"><i class="calibre2">Bu gerçekleşti,</i> dedi Paul kendi kendine. <i class="calibre2">Bu gerçekti</i>, <i class="calibre2">zamanının dışına çekilmiş ve değişebilecek bir şey değildi.</i></p>

  <p class="heading">Paul dışarı fırlayınca, Chani'yi, üstünde kapüşonu geriye atılmış parlak mavi bir cüppeyle, koridorun sarı kürelerinin altında, harcadığı çaba sonucu ince yüz hatları kızarmış bir halde bulduğunu hatırladı. Kız hançer-i figanını kınına sokuyordu. Kalabalık bir grup koridorda yükleriyle birlikte hızla uzaklaşıyordu.</p>

  <p class="heading">Ve Paul kendi kendine şunları söylediğini hatırladı: Bir ceset taşıdıkları daima anlaşılır.</p>

  <p class="heading">Chani ona doğru dönünce, siyeçin içindeyken boynuna görünecek şekilde bir iple taktığı su halkaları çıngırdadı.</p>

  <p class="heading">"Chani, neler oluyor?" diye sordu.</p>

  <p class="heading">"Teke tek dövüşte sana meydan okumaya gelen birini hakladım, Usul."</p>

  <p class="heading">"Onu <i class="calibre2">sen</i> mi öldürdün?"</p>

  <p class="heading">"Evet. Ama belki de onu Harah'a bırakmalıydım."</p>

  <p class="heading">(Ve Paul çevrelerindeki insanların bu sözleri nasıl takdirle karşıladıklarını hatırladı. Harah bile gülmüştü.)</p>

  <p class="heading">"Ama o <i class="calibre2">bana</i> meydan okumaya gelmiş!"</p>

  <p class="heading">"Beni sihramiz yöntemle sen eğittin, Usul."</p>

  <p class="heading">"Mutlaka öyle! Ama sen bunu yapmama..."</p>

  <p class="heading">"Ben çölde doğdum, Usul. Hançer-i figanın nasıl kullanılacağını bilirim."</p>

  <p class="heading">Paul kızgınlığını bastırıp makul bir şekilde konuşmaya çalıştı. "Bütün bunlar doğru olabilir, Chani, ama..."</p>

  <p class="heading">"Ben artık siyeçte elküresinin ışığıyla akrep avlayan bir çocuk değilim, Usul. Oyun oynamıyorum."</p>

  <p class="heading">Paul, ona dik dik baktı ve kayıtsız tavrının altında garip bir zalimlik fark etti.</p>

  <p class="heading">"O buna layık değildi, Usul," dedi Chani. "Meditasyonunu onun gibilerin bölmesine izin vermem." Yan gözle bakarak yaklaştı, yalnızca onun duyabileceği bir sesle konuştu. "Ve sevgilim, sana meydan okuyacak birisinin <i class="calibre2">benimle</i> karşılaştığı ve utanç dolu ölüme Muad'Dib'in kadını tarafından gönderildiği duyulduğu zaman meydan okuyacakların sayısı azalacaktır."</p>

  <p class="heading"><i class="calibre2">Evet,</i> dedi Paul kendi kendine, <i class="calibre2">bu kesinlikle oldu. Bu gerçek-geçmiş. Ve meydan okuyarak Muad’Dib’in yeni bıçağını sınayanların sayısı belirgin bir şekilde düştü.</i></p>

  <p class="heading">Bir yerlerde, rüya olmayan bir dünyada bir hareket belirtisi, bir gece kuşunun çığlığı vardı.</p>

  <p class="heading"><i class="calibre2">Rüya görüyorum,</i> diye yatıştırdı Paul kendi kendini. <i class="calibre2">Bahar yemeği yüzünden.</i></p>

  <p class="heading">Yine de bir terk edilmişlik duygusu onu sarıyordu. Ruhunun bir şekilde sıyrılıp Fremen inanışına göre gerçek varlığının olduğu dünyaya, alem al-mitale, benzerlikler dünyasına, bütün fiziksel sınırlamaların ortadan kalktığı o metafizik aleme süzülmesinin mümkün olup olmadığını merak etti. Ve böyle bir yer düşüncesiyle korkuyu tattı çünkü bütün sınırlamaların kaldırılması bütün referans noktalarının kaldırılması anlamına geliyordu. Bir mitin topraklarında yönünü bulup da şöyle diyemedi: "Ben benim çünkü ben buradayım."</p>

  <p class="heading">Annesi bir seferinde şöyle demişti: "Bazı insanlar seni nasıl gördükleri konusunda birbirlerinden ayrılırlar."</p>

  <p class="heading"><i class="calibre2">Bu rüyadan uyanıyor olmalıyım,</i> dedi Paul kendi kendine. Çünkü bu gerçekleşmişti... artık Fremenlerin Başrahibesi olan annesi Leydi Jessica'nın söylediği bu sözler gerçekleşmişti.</p>

  <p class="heading">Paul, Fremenlerle arasındaki dinsel ilişkinin annesini korkuttuğunu biliyordu. Jessica, hem siyeçte hem de grabende yaşayan insanların Muad'Dib'den <i class="calibre2">O</i> diye bahsetmelerinden hoşlanmıyordu. Ve kabileleri sorgulamaya gidiyor, Sayyadina casuslarını gönderiyor, onların yanıtlarını topluyor ve bunlarla ilgili olarak arpacı kumrusu gibi düşünüyordu.</p>

  <p class="heading">Paul'e bir Bene Gesserit meseli aktarmıştı: "Din ve politika aynı arabaya bindiğinde, arabayı sürenler yollarında hiçbir şeyin duramayacağına inanırlar. Paldır küldür gitmeye başlarlar... gittikçe hızlanırlar, hızlanırlar, hızlanırlar. Karşılarına engeller çıkabileceği düşüncesini akıllarına bile getirmezler ve gözü kapalı koşturan bir adamın çok geç oluncaya dek uçurumu göremeyeceğini unuturlar."</p>

  <p class="heading">Annesinin meskeninde, üstüne Fremen mitolojisine ait desenler dokunmuş koyu renk perdelerle örtülü iç odada oturmuş olduğunu hatırladı. Orada oturup annesini dinlemiş, onun her zaman, önüne bakarken bile nasıl gözlem yaptığına dikkat etmişti. Oval yüzünde, ağzının kenarlarında yeni çizgiler belirmişti ama saçları hala cilalı bronz rengindeydi. İri yeşil gözleri ise baharın boyadığı mavi örtünün altına gizlenmişti. "Fremenlerin basit, pratik bir dini var," dedi Paul.</p>

  <p class="heading">"Dinle ilgili hiçbir şey basit değildir," diye uyardı annesi.</p>

  <p class="heading">Ama Paul, bulutların örttüğü geleceğin hala üzerlerinde asılı olduğunu gördü ve içini bir kızgınlığın kapladığını fark etti. Yalnızca şunu söyleyebildi:</p>

  <p class="heading">"Din güçlerimizi birleştiriyor. Bu bizim gizemimiz."</p>

  <p class="heading">"Bu havayı, bu şovu bile bile oluşturuyorsun," diye suçladı Jessica. "Asla telkine son vermiyorsun."</p>

  <p class="heading">"Bana bunu yapmayı öğreten bizzat sensin."</p>

  <p class="heading">Ama Jessica o gün görüşler ve iddialarla doluydu. O gün, küçük Leto'nun sünnet düğününün olduğu gündü. Paul, annesini üzen sebeplerden bazılarını anlıyordu. Chani'yle ilişkisini, "gençlik evliliği"ni hiçbir zaman kabul etmemişti. Ama Chani bir Atreides oğul doğurmuştu ve Jessica anneyle birlikte çocuğu da reddedememişti.</p>

  <p class="heading">Oğlunun bakışlarının baskısı altındaki Jessica sonunda kıpırdandı ve konuşmaya başladı: "Benim anormal bir anne olduğumu düşünüyorsun."</p>

  <p class="heading">"Tabii ki hayır."</p>

  <p class="heading">"Yanımda kız kardeşin varken bana nasıl baktığını gördüm. Kız kardeşinle ilgili olarak hiçbir şey anlamıyorsun."</p>

  <p class="heading">"Aila'nın niçin farklı olduğunu biliyorum," dedi Paul. "Ab-ı Hayat'ı dönüştürdüğün zaman daha doğmamıştı, senin bir parçandı. O..."</p>

  <p class="heading">"Bu konuda hiçbir şey bilmiyorsun!"</p>

  <p class="heading">Ve Paul, olayın zamanının dışına çıkıp elde ettiği bilgiyi birdenbire ifade edemedi ve yalnızca şöyle dedi: "Senin anormal olduğunu düşünmüyorum."</p>

  <p class="heading">Oğlunun sıkıntısını gören Jessica, "Bir şey daha var, Oğul."</p>

  <p class="heading">"Evet?"</p>

  <p class="heading">"Chani'ni seviyorum. Onu kabul ediyorum."</p>

  <p class="heading">Bu gerçekti, dedi Paul kendi kendine. Bu, zamanın doğumunun yol açtığı çarpılmalarla değişecek mükemmel olmayan bir görüntü değildi.</p>

  <p class="heading">Su güvence, ona dünyasında yeni bir tutunma noktası sağladı. Rüya halinin içinden geçen saf gerçeklik parçaları bilincine doğru dalmaya başladı. Aniden bir hieregde, bir çöl kampında olduğunu fark etti. Chani damıtıcı çadırlarını yumuşak olduğu için ince kumun üstüne kurmuştu. Bu tek bir anlama gelebilirdi, Chani yanındaydı... Chani canı, Chani sihayası, çölün ilkbaharı kadar tatlı Chani, güneyin derinliklerindeki palmiyeliklerden gelmiş.</p>

  <p class="heading">Uyku zamanı geldiğinde Chani'nin ona bir kum ilahisi söylediğini şimdi hatırlıyordu.</p>

  <p class="heading"><br class="calibre" /></p>

  <p class="heading">"Oh canım,<br class="calibre" /></p>

  <p class="heading">Bu gece hiç tadı yok Cennet'in,</p>

  <p class="heading">Ve Şeyh-hulud'a and içerim</p>

  <p class="heading">Oraya gideceksin,</p>

  <p class="heading">Sevgime boyun eğeceksin."</p>

  <p class="heading"><br class="calibre" /></p>

  <p class="heading">Sonra kumun üstünde aşıkların paylaştığı yürüyüş şarkısını söyledi; şarkının ritmi, kumulların ayakların altında sürüklenmesine benziyordu:</p>

  <p class="heading"><br class="calibre" /></p>

  <p class="heading">"Anlat bana gözlerini</p>

  <p class="heading">Ve ben sana anlatayım kalbini.</p>

  <p class="heading">Anlat bana ayaklarını</p>

  <p class="heading">Ve ben sana anlatayım ellerini.</p>

  <p class="heading">Anlat bana uyuyuşunu</p>

  <p class="heading">Ve ben sana anlatayım uyanışını.</p>

  <p class="heading">Anlat bana arzularını</p>

  <p class="heading">Ve ben sana anlatayım ihtiyaçlarını."</p>

  <p class="heading"><br class="calibre" /></p>

  <p class="heading">Birisinin başka bir çadırda baliset tıngırdattığını duyunca aklına Gurney Halleck gelmişti. Tanıdık çalgı, bir kaçakçı grubunun arasında yüzünü görmüş olduğu Gurney'i hatırlattı; Harkonnenleri, öldürdükleri Dük'ün oğluna istemeden de olsa götürmesin diye onu görmeyen, göremeyen ya da tanıyamayan Gurney'i.</p>

  <p class="heading">Ama gecenin içinde çalgıcının stili, balisetin telleri üzerindeki parmakların farklılığı, gerçek müzisyenin kim olduğunu Paul'ün aklına getirdi. Bu, Sıçrayan Chatt'ti; Fedaykinlerin, Muad'Dib'i koruyan ölüm komandolarının lideri.</p>

  <p class="heading"><i class="calibre2">Çöldeyiz,</i> diye hatırladı Paul. <i class="calibre2">Harkonnen devriyelerinin ulaşamayacağı merkezi ergdeyiz. Kumun üstünde yürümek, bir yaratanı kandırmak ve kendi başıma onun üstüne tırmanıp tam anlamıyla Fremen olmak için buradayım.</i></p>

  <p class="heading">Kuşağındaki maula tabancasını ve hançer-i figanı artık hissedebiliyordu. Çevresindeki sessizliği hissedebiliyordu.</p>

  <p class="heading">Bu, gece kuşlarının gittiği, gündüz hayvanlarının ise düşmanlarına yani güneşe karşı henüz alarma geçmedikleri o özel, sabah öncesi sessizlikti.</p>

  <p class="heading">"Kuma gündüz ışığında binmelisin ki Şeyh-hulud seni görsün ve korkmadığını bilsin," demişti Stilgar. "Bu yüzden zamanımızı tersine çevireceğiz ve bu gece uyuyacağız."</p>

  <p class="heading">Paul sessizce doğruldu, vücudunu saran bol damıtıcı giysinin gevşekliğini ve ötede gölgeler içindeki damıtıcı çadırı hissetti. Son derece sessiz hareket ediyordu ama yine de Chani onu duydu.</p>

  <p class="heading">Çadırın karanlığının içinden konuşan kadın başka bir gölgeydi: "Henüz gün tam olarak ağarmadı, sevgilim."</p>

  <p class="heading">"Sihaya," dedi Paul sesinde yarım yamalak bir gülüşle.</p>

  <p class="heading">"Bana çölün ilkbaharı diyorsun ama bugün ben senin üvendirenim. Adetlere uyulup uyulmadığını izleyen Sayyadina'yım."</p>

  <p class="heading">Paul damıtıcı giysisini sıkılaştırmaya başladı. "Bir keresinde bana Kitab-ül-İbar'dan bir şeyler söylemiştin," dedi. "Demiştin ki: 'Kadın senin tarlandır; o halde tarlana git ve onu sür.'"</p>

  <p class="heading">"Ben senin ilk çocuğunun annesiyim," diye onayladı Chani.</p>

  <p class="heading">Paul, yarı karanlıkta, Chani'nin onunla eş zamanlı hareketlerle damıtıcı giysisini açık çöl için ayarladığını gördü.</p>

  <p class="heading">"Dinlenebildiğin kadar dinlenmelisin," dedi Chani.</p>

  <p class="heading">Kadın konuşurken, Paul onun kendisi için duyduğu sevgiyi fark ederek tatlı tatlı çıkıştı: "İzleme Sayyadina'sı adayı uyarmaz ya da tembihlemez."</p>

  <p class="heading">Chani onun yanına sokuldu, avucuyla yanağına dokundu "Bugün hem izleyici hem de kadınım."</p>

  <p class="heading">“Bu görevi başka birine bırakmalıydın."</p>

  <p class="heading">"Beklemekten daha kötü bir şey olamaz," dedi Chani. "Senin yanında olmayı tercih ederim."</p>

  <p class="heading">Paul giysisinin yüz maskesini örtmeden önce kadının avucunu öptü, dönüp çadırın contasını açtı, içeri dolan hava, o kadar da kuru olmayan, şafakta çiy zerresi yoğuşturacak bir serinlik içeriyordu. Havayla birlikte, bir ön-bahar kütlesinin, kuzeydoğuda bir yerlerde saptadıkları ve onlara yakında yaratan olduğunu söyleyen o kütlenin kokusu geldi.</p>

  <p class="heading">Paul büzülebilen kapıdan emekleyerek çıktı, kumun üstüde ayağa kalkıp gerindi. Soluk, sedefli yeşil bir ışıltı doğu ufkunu derinleştirmişti.</p>

  <p class="heading">Birliğinin çadırları, karanlığın içinde çevresini saran küçük sahte kumullar gibiydi. Sol tarafında ilerde bir hareket gördü... muhafızlar... onu gördüklerini biliyordu.</p>

  <p class="heading">Bugün karşılaşacağı tehlikeyi biliyorlardı. Her Fremen tehlikeyle karşılaşmıştı. Şimdi, bu son birkaç dakika, kendini hazırlayabilmesi için onu yalnız bırakıyorlardı. <i class="calibre2">Bugün yapılmalı,</i> dedi kendi kendine. Soykırım karşısında kullandığı gücü düşündü... sihra dövüş yöntemiyle eğitmesi için oğullarını ona yollayan yaşlı adamlar, artık kurulda onu dinleyen ve planlarına uyan yaşlı adamlar, dönünce ona Fremenlerin en büyük iltifatı olan "Planın işe yaradı, Muad'Dib" diyen adamlar.</p>

  <p class="heading">Ancak onun hiç yapmamış olduğu bir şeyi, en sıradan, ufak tefek Fremen savaşçıları bile yapabiliyordu. Ve Paul, onlarla arasındaki, bu herkes tarafından bilinen farkın liderliğini olumsuz etkilediğini biliyordu. O, yaratana binmemişti.</p>

  <p class="heading">Ha, diğerleriyle birlikte eğitim gezilerine ve baskınlara gitmişti ama kendi yolculuğunu yapmamıştı. Bunu yapıncaya kadar yaşamı diğerlerinin yeteneklerine bağlıydı. Hiçbir gerçek Fremen bunu kabul edemezdi. Bunu kendi başına yapıncaya kadar, büyük güney topraklarından, yani ergin yaklaşık yirmi gümler ötesindeki bölgeden mahrum kalacaktı... bir tahtırevan isteyip bir Başrahibe ya da hasta, yaralı biri gibi binmediği sürece.</p>

  <p class="heading">Gece boyunca iç bilinciyle boğuşması geldi aklına. Burada garip bir paralellik görüyordu... eğer yaratana hükmederse, yönetimi güçlenecekti; eğer içe dönük gözüne hükmederse, bu kendine ait bir komuta gücünü de beraberinde getirecekti. Ama bunların her ikisinin ötesinde bulutlu bölge, bütün evrenin karmakarışık göründüğü Büyük Kargaşa uzanıyordu</p>

  <p class="heading">Evreni kavrayış şeklindeki farklılıklar onu huzursuz ediyordu... yanlışla eşlenen doğru. Paul, evreni asıl yerinde görüyordu. Ama doğduğunda, gerçeklerin baskılarına maruz kaldığında, <i class="calibre2">şimdinin</i> kendi ömrü vardı ve kendine ait ince farklarla gelişiyordu. Korkunç amaç yok olmuyordu. Kalıtsal bilinci yok olmuyordu. Ve hepsinin üstünde kanlı ve vahşi cihat beliriyordu.</p>

  <p class="heading">Chani de çadırın dışına çıktı, kollarını kavuşturdu ve kafasını kaldırıp Paul'ün ruh halini incelerken hep yaptığı gibi yan gözle ona baktı.</p>

  <p class="heading">"Usul, doğduğun gezegenin sularından yine bahsetsene bana," dedi Chani.</p>

  <p class="heading">Paul, kadının, dikkatini başka yöne çekmeye, amansız sınav öncesi onu rahatlatmaya çalıştığını anladı. Gün iyice ağarıyordu, Fedaykinlerinden bazılarının çoktan çadırlarını toplamaya başladığını fark etti.</p>

  <p class="heading">"Senin, siyeçten ve oğlumuzdan bahsetmeni tercih ederim," dedi Paul. "Leto'muz hala annemi parmağının ucunda oynatıyor mu?"</p>

  <p class="heading">"Aynı zamanda Alia'yı da oynatıyor," dedi Chani. Hızla büyüyor. Kocaman bir adam olacak."</p>

  <p class="heading">"Güney nasıl bir yer?"</p>

  <p class="heading">"Yaratana bindiğin zaman kendin göreceksin."</p>

  <p class="heading">"Ama ben önce senin gözlerinle görmek istiyorum"</p>

  <p class="heading">"Fazlasıyla ıssız," dedi Chani.</p>

  <p class="heading">Paul, kadının damıtıcı giysisinin başlığının altından çıkan nezhoni eşarbına dokundu. "Neden siyeçten bahsetmiyorsun!</p>

  <p class="heading">"Bahsettim ya. Siyeç, erkeklerimizin olmadığı ıssız bir yer. Bir çalışma mekanı. Fabrikalarda ve dikim alanlarında çalışıyoruz. Yapılacak silahlar, hava tahmini için dikilecek kazık ve rüşvetler için toplanacak bahar var. Büyütüp sabitlemek için ekim yapılacak kumullar var. Dokunacak kumaşlar ve kilimler şarj edilecek yakıtlı piller var. Kabilenin gücü asla kaybolmasın diye eğitilmesi gereken çocuklar var."</p>

  <p class="heading">"Yani siyeçte sevimli olan hiçbir şey yok mu?" diye sordu Paul.</p>

  <p class="heading">"Çocuklar sevimli. Adetleri yerine getiriyoruz. Yeterli yiyeceğimiz var. Bazen aramızdan biri erkeğini görmek için kuzeye gelebiliyor. Hayat devam etmek zorunda."</p>

  <p class="heading">"Kız kardeşim, Alia... insanlar onu kabul ettiler mi?"</p>

  <p class="heading">Chani söken şafağın ışığında ona doğru döndü. Bakışı Paul'ün içine işledi. "Bunu başka bir zaman tartışırız, sevgilim."</p>

  <p class="heading">"Şimdi tartışalım."</p>

  <p class="heading">"Enerjini sınava saklamalısın," dedi Chani.</p>

  <p class="heading">Paul kadının sesindeki uzaklaşmayı duyunca hassas noktaya dokunmuş olduğunu anladı. "Bilinmeyenler endişeyi de beraberinde getirir," dedi.</p>

  <p class="heading">Bunun üzerine Chani başıyla onayladı ve söyledi. "Hala... Alia'nın acayipliği nedeniyle yanlış anlamalar. Kadınlar korkuyorlar çünkü küçücük bir çocuk... yalnızca yetişkinin bileceği şeylerden bahsediyor. Alia'yı... farklı... rahimdeki dönüşümü anlamıyorlar."</p>

  <p class="heading">"Bir sorun mu var?" diye sordu Paul. Ve şöyle düşündü:</p>

  <p class="heading"><i class="calibre2">Alia’yla ilgili sorunlar olduğunu gördüm.</i></p>

  <p class="heading">Chani, tan yerinin genişleyen çizgisine doğru baktı "Kadınlardan bazıları Başrahibe'ye yalvarmak için bir araya geldiler. Kızının içinden şeytanı çıkarmasını istediler. Şu kutsal sözleri tekrarladılar: 'Bir cadının aramızda yaşamasına izin verme.'"</p>

  <p class="heading">"Peki annem ne dedi?"</p>

  <p class="heading">"Kuralı söyledi ve kadınları mahcup edip gönderdi. Dedi ki: 'Eğer Alia bir soruna yol açarsa, bu, o sorunu öngörmediği ve önlemediği için otoritenin hatasıdır.' Ve Alia rahmindeyken dönüşümün onu nasıl etkilediğini açıklamaya çalıştı. Ama kadınlar utandırılmış oldukları için kızgındılar. Fısıldaşarak gittiler."</p>

  <p class="heading"><i class="calibre2">Alia’nın yüzünden sorun çıkacak,</i> diye düşündü Paul.</p>

  <p class="heading">Yüzünün açıkta kalan yerlerine kristal bir kum esintisi dokundu ve ön-bahar kütlesinin kokusunu getirdi. "El Sayal, sabahı getiren kum yağmuru," dedi.</p>

  <p class="heading">Çöl manzarasının gri ışığına, zavallı manzaraya ve kendi içine hapsolmuş bir şekil olan kuma doğru baktı. Kuru bir şimşek, güneyde karanlık bir köşeyi çizgilerle kapladı... bir fırtınanın orada statik yükünü topladığının işareti. Uzun bir süre sonra gök gürledi.</p>

  <p class="heading">"İşte bu diyarı güzelleştiren ses," dedi Chani.</p>

  <p class="heading">Adamlarının bir kısmı daha çadırlarından çıktı. Çevredeki muhafızlar yaklaşıyordu. Etrafındaki her şey hiçbir emre gerek kalmadan antik rutin içinde tıkır tıkır işliyordu.</p>

  <p class="heading">"Olabildiğince az emir ver," demişti babası... bir keresinde… uzun zaman önce. "Bir konuyla ilgili bir kez emir verince, o konuyla ilgili daima emir vermek zorunda kalırsın."</p>

  <p class="heading">Fremenler bu kuralı içgüdüsel olarak biliyorlardı.</p>

  <p class="heading">Birliğin su ustası sabah ilahisine başlamıştı ve şimdi de kum binicisini kabul törenine çağıyordu.</p>

  <p class="heading">"Dünya bir enkazdır," diye okudu adam, sesi kumullarda inliyordu. "Kim Azrail'i geri çevirebilir? Şeyh-hulud ne emrettiyse o olur."</p>

  <p class="heading">Paul dinlerken bunların, aynı zamanda Fedaykinlerin ölüm ilahisinin başlangıcı, ölüm komandolarının savaşa atılırken söylediği sözler olduğunu fark etti.</p>

  <p class="heading"><i class="calibre2">Bugün burada bir ruhun daha ayrılışını göstermek için, kaya mezar olacak mı?</i> diye sordu Paul kendi kendine. <i class="calibre2">Gelecekte Fremenler burada durup her biri başka bir taş koyarak bu yerde ölmüş olan Muad’Dib’i düşünecek mi?</i></p>

  <p class="heading">Bunun, bugünün alternatifleri arasında bulunduğunu, uzay-mekandaki bu konumdan yayılan gelecek hatları arasında <i class="calibre2">gerçek</i> olduğunu biliyordu. Mükemmel olmayan görüntü başına bela olmuştu. Korkunç amacına ne kadar çok direnir, cihadın gelmemesi için ne kadar çok mücadele ederse, ön sezisinin her yanını saran karmaşa o kadar artıyordu. Tüm geleceği, bir uçuruma doğru hızla akan bir nehre benziyordu... ötesinde her şeyin sis ve bulutlar altında olduğu bağlantıya doğru.</p>

  <p class="heading">"Stilgar geliyor," dedi Chani. "Artık yanından ayrılmak zorundayım, sevgilim. Artık Sayyadina olmak ve Vaka-i namelere doğru bir şekilde geçmesi için töreni gözlemek zorundayım." Başını kaldırıp Paul'e baktı, bir an için duygularını açığa vuracaktı ki kendini kontrol etti. "Bu olup bitince kahvaltını kendi ellerimle hazırlayacağım," dedi. Arkasını dönüp uzaklaştı.</p>

  <p class="heading">Stilgar ince kumun üstünde Paul'e doğru yaklaşırken küçük toz birikintilerini bulandırıyordu. Gözlerinin karanlık oyukları yabani bakışlarıyla onun üzerine sabitlenmişti. Kara sakalı damıtıcı giysi maskesinin üstünden göze çarpıyor, yanaklarının sert hatları, hareket etmelerine rağmen, rüzgarın kazıdığı doğal kayalar gibi görünüyordu.</p>

  <p class="heading">Adam Paul'ün sancağını taşıyordu, gönderinde bir su borusu olan yeşil-siyah sancak bu diyarda çoktan bir efsane haline gelmişti. Paul biraz da gururlanarak şöyle düşündü: <i class="calibre2">Yaptığım en basit şey bile bir efsane haline geliyor. Chani'den nasıl ayrıldığıma, Stilgar'ı nasıl karşıladığıma, bugün ya</i><i class="calibre2">pacağım her harekete dikkat edecekler. Yaşasam da ölsem de bu bir efsane olacak. Ölmemeliyim. Ölürsem bu yalnızca efsane olacak ve hiçbir şey cihadı engelleyemeyecek.</i></p>

  <p class="heading">Stilgar, gümleri kuma, Paul'ün yanına gömdü ve ellerini iki yana sarkıttı. Mavi içinde mavi gözleri ölçülü ve kararlıydı. Ve Paul nasıl kendi gözlerinin de baharın renk maskesini taktığını düşündü</p>

  <p class="heading">"Bizi Hac'dan mahrum ediyorlar," dedi Stilgar ritüel bir ciddiyetle.</p>

  <p class="heading">Paul, Chani'nin öğrettiği gibi karşılık verdi: "Kim bir Fremen'i istediği yere yürüme ya da binip gitme hakkından mahrum edebilir?"</p>

  <p class="heading">"Ben bir Naib'im," dedi Stilgar, "beni asla canlı ele geçiremezler. Ben düşmanlarımızı yok edecek ölüm üçayağının bir ayağıyım." Üzerlerine sessizlik çöktü.</p>

  <p class="heading">Paul, Stilgar’ın arkasında kumun üstüne dağılmış diğer Fremenlere ve onların bu kişisel dua anı için kımıldamadan duruşlarına gözucuyla baktı. Ve Fremenlerin nasıl da yaşamları öldürmekten ibaret bir halk olduğunu düşündü; her gününü öfke ve kederle yaşamış olan, bu ikisinden birinin yerini, Liet-Kynes'ın ölmeden önce onlara aşıladığı rüya dışında başka bir şeyin alabileceğini bir kez bile aklına getirmeyen bir halk.</p>

  <p class="heading">"Bize çöl ve çukurlar diyarında yol gösteren Tanrı nerede?" diye sordu Stilgar.</p>

  <p class="heading">"O hep bizimle birlikte," dedi Fremenler ilahi okurcasına. Stilgar omuzlarını dikleştirdi, Paul'e yaklaşıp sesini alçalttı. "Şimdi, söylediğim şeyi hatırla. Bu işi basit ve direkt olarak yap... gösteriş yapma. Biz yaratana binmeye on iki yaşında başlarız. Sen en az altı yaş daha büyüksün ve bu yaşamın içinde doğmadın. Hiç kimseyi cesaretinle etkilemek zorunda değilsin. Cesur olduğunu biliyoruz. Tek yapman gereken yaratanı çağırıp ona binmek."</p>

  <p class="heading">"Tamam, bunu unutmayacağım," dedi Paul.</p>

  <p class="heading">"Unutmasan iyi olur. Seni ben eğittim, yüzümü kara çıkarma." Stilgar cüppesinin altından yaklaşık bir metre uzunluğunda plastik bir çubuk çıkardı. Bu nesnenin bir ucu sivriydi diğer ucunda yaylı bir dil vardı. "Bu gümleri kendim hazırladım. İyi bir gümler. Al onu."</p>

  <p class="heading">Paul gümleri alırken plastiğin sıcak kayganlığını hissetti. "Kancaların Shishakli'de," dedi Stilgar. "Şuradaki kumulun üstüne çıktığında onları sana verecek." Sağ tarafı işaret etti. "Büyük bir yaratan çağır, Usul. Bize yolu göster."</p>

  <p class="heading">Paul, Stilgar'ın ses tonuna dikkat etti... yarı ritüel bir yarı kaygılı bir dostun sesi.</p>

  <p class="heading">O anda güneş ufkun üstüne sıçramış gibi göründü. Gökyüzü, Arrakis için bile aşırı sıcak ve kuru bir gün olacağını gösteren gri-mavi gümüş rengine bürünmüştü.</p>

  <p class="heading">"Kavurucu bir gün olacak," dedi Stilgar, sesi bu kez tamamen ritüeldi. "Git, Usul ve yaratana bin, adamların lideri olarak kumda yolculuk et."</p>

  <p class="heading">Paul sancağını selamlarken, yeşil-siyah bayrağın, şafak rüzgarı kesildiği için nasıl gevşekçe sarktığını fark etti, Stilgar'ın göstermiş olduğu kumula doğru döndü... doruğu S şeklinde olan kirli bej rengi bir yamaç. Birliktekilerin çoğu, çoktan ters yönde ilerlemeye ve çadırlarını gizleyen öbür kuma tırmanmaya başlamıştı.</p>

  <p class="heading">Paul'ün yolunun üstünde cüppeli birisi kaldı: bir Feday ekibinin lideri olan Shishakli... adamın damıtıcı giysisi başlığı ile maskesinin arasından yalnızca gözkapakları eğiri gözleri görünüyordu.</p>

  <p class="heading">Paul yaklaşırken Shishakli ona kırbaca benzer iki ince mızrak sundu. Mızraklar yaklaşık bir buçuk metre uzunluğundaydı, bir ucunda parlak plasçelik kancalar vardı ve diğer tarafı sıkıca kavranabilmesi için kabartmalıydı.</p>

  <p class="heading">Paul ayinin gerektirdiği gibi her ikisini de sol eliyle aldı.</p>

  <p class="heading">"Bunlar benim kendi kancalarım," dedi Shishakli boğu sesle. "Hiç başarısız olmadılar."</p>

  <p class="heading">Paul başıyla onaylayarak gerekli sessizliği sağladı, adamın yanından geçip kumulun yamacına yöneldi. Doruğa varınca geriye doğru bir göz attı; birliktekilerin, cüppeleri dalgalanarak, uçuşan böcekler gibi dağıldıklarını gördü. Şimdi kumluk sırtta tek başına duruyordu; önünde yalnızca ufuk, düz ve kıpırtısız ufuk vardı. Stilgar iyi bir kumul seçmişti, yanındakilerden daha yüksek olduğu için çevreye hakimdi.</p>

  <p class="heading">Paul eğildi, gümleri kumun sıkışmış olduğu ve gümlemeye maksimum iletimi sağlayacak rüzgar alan tarafa yerleştirdi. Sonra bir an duraksadı, dersleri ve karşı karşıya olduğu ölüm kalım durumunu tekrar aklından geçirdi.</p>

  <p class="heading">Mandalı açınca, gümler, çağrılarına başlayacaktı. Kumun ötesinden, dev bir solucan, bir yaratan, gümlemeyi işitecek ve ona gelecekti. Paul, kırbaca benzer kanca-mızraklarla yaratanın yüksek ve eğri sırtına tırmanabileceğini biliyordu. Bir solucanın halka dilimlerinden birinin ön kenarı bir kancayla açık tutulduğunda, kum daha hassas iç kısımlara girip buraları tahriş ettiğinden, hayvan çölün altına kaçmıyordu. Dahası, açılan dilimini çöl yüzeyinden olabildiğince uzak tutmak için dev gövdesini yuvarlıyordu.</p>

  <p class="heading">Ben bir kum binicisiyim, dedi Paul kendi kendine.</p>

  <p class="heading">Sol elindeki kancalara bir göz attı; hayvanı yuvarlamak, döndürmek ve istediği yere yönlendirmek için tek yapması gerekenin, bu kancaları bir yaratanın uçsuz bucaksız yan tarafına saplamak olduğunu düşündü. Bunu yapılırken görmüştü. Eğitimi sırasında, kısa bir biniş için bir solucanın yan tarafına yardımla tırmanmıştı. Yakalanan solucan bitkin düşüp çöl yüzeyinde hareketsiz kalana kadar sürülebiliyor ve sonra yeni bir yaratanın çağrılması gerekiyordu.</p>

  <p class="heading">Paul, bu sınavı geçince, dinlenmek ve toparlanmak için güney topraklarına, kadınların ve ailelerin yeni palmiyelikler ve siyeç bölgeleri arasında soykırımdan gizlendiği güneye, yirmi gümlerlik bir yolculuk yapmaya hak kazanacağını biliyordu.</p>

  <p class="heading">Başını kaldırdı ve güneye baktı; ergden çağrılan çılgına dönmüş yaratanın bilinmeyen bir büyüklük olduğunu ve onu Çağıranın da aynı şekilde bu sınavın bir bilinmeyeni olduğunu kendi kendine hatırlattı.</p>

  <p class="heading">"Yaklaşan yaratanı dikkatlice ölçmelisin," diye açıklamıştı Stilgar. "O geçerken, tırmanabileceğin kadar yakınında durmalısın ama seni yutabileceği kadar değil."</p>

  <p class="heading">Paul, ani bir kararla gümlerin mandalını serbest bıraktı. Dil dönmeye başladı ve çağrılar kumun içinde gümledi, ölçülü bir "güm... güm... güm..."</p>

  <p class="heading">Doğruldu, Stilgar’ın sözlerini hatırlayarak bakışlarıyla ufku taradı: "Yaklaşma hattına karar verirken dikkatli ol. Unutma ki bir solucan bir gümlere nadiren görünmeden yaklaşır. Bir taraftan da dinle. Çoğu zaman onu görmeden önce duyarsın."</p>

  <p class="heading">Ve Chani'nin, gece onun için duyduğu korkuya yenik düşüp kulağına fısıldadığı uyarı zihnini doldurdu: "Yaratanın yolunda durduğun zaman tamamen hareketsiz olmalısın, kum öbeği gibi düşünmelisin. Cüppenin altına gizlen ve derin özünde küçük bir kumul haline gel."</p>

  <p class="heading">Öğrenmiş olduğu işaretleri yakalamak için dinleyerek izleyerek yavaş yavaş ufku taradı.</p>

  <p class="heading">Güneydoğudan geldi, uzak bir tıslama, bir kum fısıltısı! Hemen ardından, hayvanın uzaklarda bıraktığı izin, şafak ışığının önünde oluşturduğu silueti gördü ve daha önce hiç kadar büyük bir yaratan görmediğini, hiç bu büyüklükte yaratandan bahsedildiğini duymadığını düşündü. Uzunluğu yarım fersahtan fazla görünüyordu, yükselen kafasının oluşturduğu kum dalgasının yüksekliği yaklaşan bir dağ gibiydi.</p>

  <p class="heading"><i class="calibre2">Bu ne görüntüde ne de yaşamda görmediğim bir şey,</i> diye uyardı Paul kendi kendini. Yaratığın yolunun üzerinde pozisyon almak için hızla koşturdu, kendisini bu anın acil ihtiyaçlarına tamamen kaptırmıştı.</p>
</body>
</html>
