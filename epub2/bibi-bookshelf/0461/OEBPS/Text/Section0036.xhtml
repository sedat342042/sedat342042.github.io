<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">"Bir Tefekkür Vakti"nde, Muad'Dib bize, Arrakis'in</i> <i class="calibre2">gerektirdikleriyle ilk karşılaşmalarının, eğitiminin gerçek</i> <i class="calibre2">başlangıç noktaları olduğunu söyler. Hava durumu için kumu</i> <i class="calibre2">nasıl kazıklayacağını; rüzgarın onun derisine batırdığı</i> <i class="calibre2">iğnelerin lisanını, burnunun kumun verdiği kaşıntıyla nasıl</i> <i class="calibre2">vızıldayabildiğini, ve bedeninin değerli nemini, muhafaza</i> <i class="calibre2">etmek ve saklamak için çevresinde nasıl toplayacağını o</i> <i class="calibre2">zaman öğrendi. Gözleri İbad'ın mavisine büründükçe Çakobsa</i> <i class="calibre2">adetini öğrendi.</i></p>

  <p class="heading3">- Prenses Irulan'ın yazdığı "Yetişkin Muad'Dib"e Stilgar'ın önsözü</p>

  <p class="heading"><br class="calibre" /></p>

  <p class="heading">Siyeçe çölden gelen yersiz yurtsuz iki kişiyle birlikte dönen Stilgar'ın birliği, ilk ayın zayıflayan ışığında havzadan dışarı tırmanıyordu. Cüppeli siluetler burun deliklerinde evlerinin kokusuyla acele ediyorlardı. Arkalarındaki gri şafak çizgisi, ufuk-takvimlerinde sonbaharın ortası olan Takkekaya ayını gösteren çentikte en parlak durumundaydı.</p>

  <p class="heading">Rüzgarın kopardığı kuru yapraklar, siyeç çocuklarının toplanmış olduğu yeri, sarp kayaların dibini örtüyordu ama yine de birliğin yolculuğunun sesleri (Paul ve annesinin zaman zaman yaptıkları sarsaklıklar dışında) gecenin doğal seslerinden ayırt edilemiyordu.</p>

  <p class="heading">Paul terle alnına yapışan tozu sildi, kolunun çekiştirildiğini hissetti ve Chani'nin tıslayan sesini duydu. "Sana söylediğim gibi yap; kapüşonunun kıvrımını alnının üstüne indir! Yalnızca gözlerini açıkta bırak. Nem ziyan ediyorsun."</p>

  <p class="heading">Arkalarından fısıldanan bir emir susmalarını istedi: "Çöl sizi işitiyor!"</p>

  <p class="heading">Ta tepelerindeki kayalardan bir kuş cıvıldadı.</p>

  <p class="heading">Birlik durdu, Paul aniden oluşan bir gerilim hissetti. Kayalardan belli belirsiz bir gümleme geldi, ses bir farenin zıplarken çıkardığı sesten daha yüksek değildi.</p>

  <p class="heading">Kuş yine cıvıldadı.</p>

  <p class="heading">Birliğin saflarına bir kıpırtı yayıldı. Ve yine fare-gümlemesi pıtırdayarak kumda ilerledi.</p>

  <p class="heading">Kuş bir kez daha cıvıldadı.</p>

  <p class="heading">Birlik tekrar kayaların içindeki bir yarığa doğru tırmanmaya başladı ama Fremenlerin soluklarının sessizleşmesi Paul'ün içini ihtiyatla doldurdu. Chani'ye yönelen gizli bakışları gören Paul, kızın içine kapanıp uzaklaşıyormuş gibi göründüğünü fark etti.</p>

  <p class="heading">Artık ayaklarının altında kaya, çevrelerinde cüppelerin belli belirsiz kasvetli hışırtısı vardı ve Paul disiplinde bir gevşeme algıladı ama Chani ve diğerlerinin etrafındaki o 'kişinin sessizleşmesi' durumu hala sürüyordu. Gölge gibi bir şekli izledi... basamaklardan yukarı, bir dönüş, tekrar basamaklar, bir tünele giriş, nem-contalı iki kapıyı geçiş ve kaya duvarlarıyla tavanı sarı olan, küreyle aydınlatılmış dar bir geçide giriş.</p>

  <p class="heading">Paul dört bir yanındaki Fremenlerin kapüşonlarını geriye attıklarını, burun tıkaçlarını çıkardıklarını ve derin derin nefes almaya başladıklarını gördü. Birisi iç çekti. Paul, Chani'yi aradı, kızın yanından ayrılmış olduğunu anladı. Cüppeli bedenlerin oluşturduğu kalabalık tarafından kuşatıldı. Birisi onu ittirdi, "Affedersin, Usul," dedi. "Ne izdiham! Hep böyle olur."</p>

  <p class="heading">Onun solundaki Farok denen adamın sakallı dar yüzü Paul'e doğru döndü. Lekeli göz çukurları ve gözlerin mavi karanlığı sarı kürelerin altında daha da karanlık göründü.</p>

  <p class="heading">"Kapüşonunu çıkar, Usul," dedi Farok. "Evdesin."</p>

  <p class="heading">Ve Paul'e yardım etmek için kapüşonunun bağını gevşetip dirsekleriyie çevrelerinde yer açtı.</p>

  <p class="heading">Paul burun tıkaçlarını çıkardı, ağız maskesini yana çekti. Mekandaki kokular üzerine hücum etti; yıkanmamış bedenler; yeniden kullanılır hale getirilen atıkların damıtılma kokusu; her yerde insanların ekşi, iğrenç kokusu; ve hepsinin üstünde baharla bahar benzeri karışımların bir türbülansı.</p>

  <p class="heading">"Neyi bekliyoruz, Farok?" diye sordu Paul.</p>

  <p class="heading">"Başrahibe'yi, galiba. Mesajı duydun... zavallı Chani."</p>

  <p class="heading"><i class="calibre2">Zavallı Chani mi?</i> diye soru Paul kendi kendine. Kızın nerede olduğunu ve annesinin bu izdihamda nereye kaybolduğunu merak ederek çevresine bakındı.</p>

  <p class="heading">Farok derin bir nefes aldı. "Evin kokuları," dedi.</p>

  <p class="heading">Paul adamın havadaki bu leş gibi kokudan hoşlandığını, sesinde hiçbir alaycılık olmadığını anladı. Sonra annesinin öksürdüğünü duydu ve kadının sesi birliğin oluşturduğu kalabalığın arasından ona ulaştı: "Siyeçinin kokuları ne kadar zengin, Stilgar. Baharla ne çok şey yaptığınızı anlıyorum... kağıt yapıyorsunuz... plastik... ve bu kimyasal patlayıcı değil mi?"</p>

  <p class="heading">"Bunları koklayarak mı anlıyorsun?" Bu başka bir adamın sesiydi.</p>

  <p class="heading">Ve Paul annesinin o duysun diye konuştuğunu, ondan burun deliklerine yönelik bu saldırıyı çabucak kabullenmesini istediğini fark etti.</p>

  <p class="heading">Birliğin baş tarafından bir vızıldanma geldi, uzun süren iç çekişler Fremenlerin arasında yayılıyormuş gibiydi. Paul sıranın gerisine doğru gelen fısıltı halindeki sesleri duydu: "Demek doğru... Liet öldü."</p>

  <p class="heading"><i class="calibre2">Liet,</i> diye düşündü Paul. O halde: <i class="calibre2">Chani, Liet’in kızı.</i> Zihninde parçalar yerine oturdu. Liet gezegenbilimcinin Fremen dilindeki adıydı.</p>

  <p class="heading">Paul, Farok'a bakıp sordu: "Bu Kynes olarak tanınan Liet mi?"</p>

  <p class="heading">"Yalnızca bir Liet vardır," dedi Farok.</p>

  <p class="heading">Paul döndü, gözlerini önündeki Fremen'in cüppeli sırtına dikti. <i class="calibre2">Demek Liet-Kynes öldü,</i> diye düşündü.</p>

  <p class="heading">"Harkonnenlerin kalleşliği," diye tısladı birisi. "Kaza süsü verdiler... çölde kaybolmuş da... bir topter kazasıymış da.</p>

  <p class="heading">İçinde bir kızgınlığın patladığını hissetti. Onlara dostluk elini uzatan, peşlerindeki Harkonnenlerden kurtulmalarına yardım eden adam, Fremen arkadaşlarını çöldeki yersiz yurtsuz iki kişiyi aramaları için gönderen adam... Harkonnenlerin başka bir kurbanı.</p>

  <p class="heading">"Usul henüz intikama susamadı mı?" diye sordu Farok.</p>

  <p class="heading">Paul yanıt vermeye fırsat bulamadan, alçak sesli bir çağrı geldi; ve birlik, Paul'ü de birlikte sürükleyerek daha geniş bir odaya doğru ilerledi. Kendisini açıklık bir yerde, Stilgar'ın ve üstünde parlak, turunculu yeşilli, önden açık, dokümlü bir giysi olan acayip bir kadının önünde buldu. Kadının kolları omuzlarına kadar çıplaktı ve Paul onun damıtıcı giysi giymemiş olduğunu görebiliyordu. Soluk zeytuni tenliydi. Koyu renk saçları, çıkık elmacık kemiklerini ve gözlerinin yoğun karanlığının ortasındaki kartal gagasını andıran burnunu ortaya çıkararak açık alnından geriye doğru atılmıştı.</p>

  <p class="heading">Kadın ona doğru döndü ve Paul, kulaklarından sallanan altın halkalara dizilmiş su çetelelerini gördü.</p>

  <p class="heading">"Jamis'imi <i class="calibre2">bu mu</i> yendi?" diye sordu.</p>

  <p class="heading">"Kes sesini, Harah," dedi Stilgar. "Bu Jamis'in marifetiydi tahaddi al-burhan'ı <i class="calibre2">o</i> istedi."</p>

  <p class="heading">"Bu sadece bir çocuk!" dedi kadın. Su çetelelerini şıngırdatarak başını sertçe iki yana salladı. "Çocuklarım başka bir çocuk tarafından mı babasız bırakıldı? Mutlaka bir kazadır!"</p>

  <p class="heading">"Usul, sen doğalı kaç yıl oldu?" diye sordu Stilgar.</p>

  <p class="heading">"Onbeş standart," dedi Paul.</p>

  <p class="heading">Stilgar bakışlarıyla birliği taradı. "Aranızda bana meydan okumak isteyen var mı?"</p>

  <p class="heading">Sessizlik.</p>

  <p class="heading">Stilgar kadına baktı. "Onun sihramiz yöntemlerini öğrenene kadar ona meydan okumazdım."</p>

  <p class="heading">Kadın da ona baktı. "Ama..."</p>

  <p class="heading">"Chani'yle birlikte Başrahibe'ye giden yabancı kadını gördün mü?" diye sordu Stilgar. "O birdış-freyn Sayyadina, bu delikanlının annesi. Anne de oğlu da sihramiz dövüş yöntemleri ustası."</p>

  <p class="heading">"Lisan-ül-Gayb," diye fısıldadı kadın. Tekrar Paul'e çevirdiği gözlerinde korkuyla karışık saygı vardı.</p>

  <p class="heading"><i class="calibre2">Yine şu efsane,</i> diye düşündü Paul.</p>

  <p class="heading">"Olabilir," dedi Stilgar. "Gerçi henüz sınanmadı." Dikkatini Paul'e çevirdi. "Usul, adetimize göre artık Jamis'in kadını ve iki oğlunun sorumluluğu sana ait. Yalısı... meskeni senindir. Kahve takımı senindir... ve bu, onun kadını."</p>

  <p class="heading">Paul kadını incelerken şöyle düşündü: <i class="calibre2">Neden erkeği içini yas tutmuyor acaba? Neden bana karşı hiç nefret göstermiyor?</i> Aniden Fremenlerin gözlerini kendisine dikmiş beklediklerini gördü.</p>

  <p class="heading">Birisi fısıldadı: "Yapacak işimiz var. Onu nasıl kabul ettiğini söyle."</p>

  <p class="heading">Stilgar şöyle dedi: "Harah'ı bir kadın olarak mı yoksa hizmetkar olarak mı kabul ediyorsun?"</p>

  <p class="heading">Haran kollarını kaldırıp topuğunun üstünde yavaşça döndü. "Henüz gencim, Usul. Hala, Jamis onu yenmeden önce, Geoffla birlikte olduğum zamanki kadar genç göründüğümü söylüyorlar."</p>

  <p class="heading"><i class="calibre2">Jamis onu kazanmak için başka birini öldürmüş,</i> diye düşündü Paul.</p>

  <p class="heading">Ve şöyle dedi: "Onu bir hizmetkar olarak kabul edersem. daha sonra fikrimi değiştirebilir miyim?"</p>

  <p class="heading">"Kararını değiştirmek için bir yılın var," dedi Stilgar. "Ondan sonra, istediği seçimi yapmakta özgür bir kadın olacak... ya da istediğin zaman, onu kendi seçimini yapmakta serbest bırakabilirsin. Ama ne olursa olsun bir yıl boyunca senin sorumluluğunda... ve Jamis'in oğullarının sorumluluğunun bir kısmını paylaşacaksın."</p>

  <p class="heading">"Onu bir hizmetkar olarak kabul ediyorum," dedi Paul.</p>

  <p class="heading">Harah ayağını yere vurup kızgınlıkla omuzlarını silkti. "Ama ben gencim!"</p>

  <p class="heading">Stilgar, Paul'e bakarak konuştu: "İhtiyat, liderlik edecek bir adama yaraşır bir özelliktir."</p>

  <p class="heading">"Ama ben gencim!" diye tekrarladı Harah.</p>

  <p class="heading">"Kes sesini," diye emretti Stilgar. "Her şey er geç layığına kavuşur. Usul'a meskenini göster ve temiz çamaşırla dinlenecek bir yer sağla."</p>

  <p class="heading">"Ooooh!" dedi Harah.</p>

  <p class="heading">Paul, bir ilk tahmin yapmak için kadını yeterince çözümlemişti. Birliğin sabırsızlandığını hissetti, bu işin birçok şeyi geciktirdiğini biliyordu. Annemle Chani nerelerde, diye sormaya kalkışmanın doğru olup olmayacağını düşündü ve Stilgar'in sinirli halinden bunun bir hata olacağını anladı.</p>

  <p class="heading">Harah'a döndü, sesinin tonunu ve titrekliğini kadının korkuyla karışık saygısını vurgulayacak şekilde ayarlayarak konuştu: "Bana meskenimi göster, Harah! Gençliğini başka zaman tartışırız."</p>

  <p class="heading">Kadın iki adım geriledi, Stilgar'a korku dolu bir bakış fırlattı. "Sihramiz sese sahip," dedi boğuk bir sesle.</p>

  <p class="heading">"Stilgar," dedi Paul. "Chani'nin babası bana ağır sorumluklar yükledi. Eğer herhangi bir şey..."</p>

  <p class="heading">"Buna kurulda karar verilecek," dedi Stilgar. "O zaman konuşabilirsin." Konuşmanın bittiğini belirtircesine başını salladı, arkasını dönüp uzaklaştı, birlikten geriye kalanlar onu izledi.</p>

  <p class="heading">Paul, Harah’ın koluna girdi, teninin ne kadar serin olduğunu fark etti, kadının titrediğini hissetti. "Seni incitmeyeceğim, Harah," dedi. "Bana meskenimizi göster." Ve sesini gevşeticilerle yumuşattı.</p>

  <p class="heading">"Bir yıl dolunca beni bir kenara atmayacak mısın yani?" dedi kadın. "Gerçeği söylemek gerekirse, bir zamanlar olduğum kadar genç olmadığımı biliyorum."</p>

  <p class="heading">"Yaşadığım sürece yanımda bir yerin olacak," dedi Paul. Kolunu bıraktı. "Hadi gel şimdi, meskenimiz nerede?"</p>

  <p class="heading">Kadın döndü, önden giderek geçide doğru giden yolu gösterdi, sağa sapıp tepeye düzenli aralıklarla yerleştirilmiş sarı kürelerle aydınlatılan geniş bir tünele girdi. Taş zemin pürüzsüzdü, kum süpürülmüştü</p>

  <p class="heading">Paul yanında yürürken kadının kartal gagasını andıran profilini inceledi. "Benden nefret etmiyor musun, Harah?"</p>

  <p class="heading">"Neden nefret edecek mişim?"</p>

  <p class="heading">Kadın bir yan geçidin yükselen platformundan onlara bakan bir grup çocuğa başıyla işaret etti. Paul'ün gözüne, çocukların arkasında tül perdelerle kısmen gizlenen, yetişkinlere ait siluetler çarptı.</p>

  <p class="heading">"Ben Jamis'i... yendim."</p>

  <p class="heading">"Stilgar törenin yapıldığını ve senin Jamis'in dostu olduğunu söyledi." Gözucuyla yan yan Paul'e baktı. "Stilgar senin ölüye nem bahşettiğini söyledi. Bu doğru mu?"</p>

  <p class="heading">"Evet."</p>

  <p class="heading">"Benim yapacağımdan... yapabileceğimden fazlasını yapmışsın."</p>

  <p class="heading">"Onun için yas tutmayacak mısın?"</p>

  <p class="heading">"Yas tutma zamanı gelince onun için yas tutacağım."</p>

  <p class="heading">Kemerli bir deliği geçtiler. Paul, deliğin içinden geniş, aydınlık bir odada takım tezgahlarıyla çalışan adamlar ve kadınlara baktı. Aşırı bir tempo içinde aceleyle çalışıyor gibiydiler.</p>

  <p class="heading">"Orada ne yapıyorlar?" diye sordu Paul.</p>

  <p class="heading">Kadın kemeri geçtikten sonra arkaya bakarak: "Kaçmadan önce plastik atölyesindeki kotayı doldurmak için acele ediyorlar. Bitkilendirme için bir sürü çiy kolektörüne ihtiyacımız var."</p>

  <p class="heading">"Kaçmak mı?"</p>

  <p class="heading">"Kasaplar bizi avlamaktan vazgeçinceye ya da biz onları topraklarımızdan sürünceye kadar."</p>

  <p class="heading">Paul bir yanılgıya düşmüş olduğunu anladı, zamanın durmuş bir anını algılamış, bir fragmanı, görsel bir önsezi projeksiyonunu hatırlamıştı, ama bu yanlış yere yerleştirilmişti, hareketli bir montaj gibi. Önsezi anısının parçaları tam olarak hatırladığı gibi değildi.</p>

  <p class="heading">"Sardokarlar bizi avlıyor," dedi Paul.</p>

  <p class="heading">"Boş bir iki siyeçten başka bir şey bulamayacaklar," dedi Harah. "Ve kumda kendi paylarına düşen ölümden başka."</p>

  <p class="heading">"Burayı bulurlar mı?" diye sordu Paul.</p>

  <p class="heading">"Büyük olasılıkla."</p>

  <p class="heading">"Yine de bunun için..." Başıyla şimdi çok geride kalmış olan kemeri işaret etti, "...çiy kolektörleri... yapmak için zaman harcıyoruz, öyle mi?"</p>

  <p class="heading">"Bitkilendirme sürüyor."</p>

  <p class="heading">"Çiy kolektörü nedir?" diye sordu Paul.</p>

  <p class="heading">Kadının Paul'e bakışı şaşkınlık doluydu. "Sana geldiğin yerde... her nereden geldiysen, hiçbir şey öğretmediler mi?"</p>

  <p class="heading">"Çiy kolektörleri hakkında değil."</p>

  <p class="heading">"Hey!" dedi kadın, bu tek sözcükle birçok şey anlatmıştı.</p>

  <p class="heading">"Peki nedir bunlar?"</p>

  <p class="heading">"Dışarıda ergde gördüğün her bir çalı, her bir ot," dedi Harah, "biz onları bırakınca nasıl yaşıyor sanıyorsun? Her biri kendi küçük çukuruna büyük bir şefkatle ekilir. Çukurlar kromo-plastikten yapılmış pürüzsüz yumurta şekilli cisimlerle doldurulur. Işık onlara beyaz bir renk verir. Eğer yüksek bir yerden bakarsan şafakta parıldadıklarını görebilirsin. Beyaz yansıtır. Ama Yaşlı Güneş Baba gidince, kromo-plastik karanlıkta tekrar saydamlaşır. Aşırı bir hızla soğur. Yüzey havadaki nemi yoğunlaştırır. Bu nem bitkilerimizin yaşamasını sağlamak için damla damla aşağıya akar."</p>

  <p class="heading">"Çiy yoğuşturucuları," diye mırıldandı Paul, böylesine olağanüstü bir planın basit güzelliği onu büyülemişti.</p>

  <p class="heading">"Uygun zaman geldiğinde Jamis için yas tutacağım," dedi kadın, Paul'ün diğer sorusu aklından çıkmamış gibi, "iyi bir adamdı, Jamis, ama çabuk parlardı, iyi bir aile reisiydi, Jamis, ve çocuklara çok iyi davranırdı. Geolf’un oğlu olan ilk çocuğumla öz oğlu arasında hiç ayırım yapmazdı. Onun gözünde eşittiler." Soran gözlerle Paul'e baktı. "Seninle de böyle olur mu, Usul?"</p>

  <p class="heading">"Bizim böyle bir sorunumuz yok."</p>

  <p class="heading">"Ama eğer..."</p>

  <p class="heading">"Harah!"</p>

  <p class="heading">Paul'ün sesindeki belli belirsiz sertlik kadının irkilmesine yol açtı.</p>

  <p class="heading">Sol taraflarındaki bir kemerden görünen iyice aydınlatılmış başka bir odayı geçtiler. "Orada ne yapılıyor?" diye sordu Paul.</p>

  <p class="heading">"Dokuma makinelerini tamir ediyorlar," dedi kadın. "Ama gece olmadan boşaltılması gerekiyor." Sol tarafa ayrılan bir tüneli işaret etti. "Şurada ve ilerisinde gıda maddeleri işleniyor ve damıtıcı giysi bakımı yapılıyor." Paul'e baktı. "Senin giysin yeni görünüyor. Ama onarmak gerekirse, giysilerle aram iyidir. Mevsimlik olarak fabrikada çalışıyorum."</p>

  <p class="heading">Artık öbek öbek insanlara rastlamaya başlamışlardı ve tünelin duvarlarındaki delik kümeleri sıklaşmıştı. Ağır ağır çalkalanan paketler taşıyan bir sıra kadın ve erkek yanlarından geçti, çevrelerine güçlü bir bahar kokusu yayıyorlardı.</p>

  <p class="heading">"Suyumuzu alamayacaklar," dedi Harah. "Ya da baharımızı. Bundan emin olabilirsin."</p>

  <p class="heading">Paul tünel duvarlarındaki deliklere bir göz attı; yükselen platformlarda kalın halılar gördü; odaların duvarlarında parlak dokumalar gözüne çarptı, üst üste dizilmiş minderler. Deliklerin içindeki insanlar onlar yaklaştıkça sessizleşiyor, Paul'ü yabani bakışlarla izliyorlardı.</p>

  <p class="heading">"İnsanlar senin Jamis'i yenmiş olmam garip buluyorlar," dedi Harah. "Yeni bir siyeçe yerleştiğimizde, kendini ispatlayacak bir şeyler yapmak zorunda kalacaksın gibi görünüyor."</p>

  <p class="heading">"Öldürmekten hoşlanmıyorum," dedi Paul.</p>

  <p class="heading">"Stilgar söyledi," dedi kadın; ama sesi inanmadığını belli ediyordu.</p>

  <p class="heading">Önlerinde tiz seslerin söylediği bir şarkı yükseldi. Paul’ün daha önce görmüş olduklarının tümünden daha geniş başka bir yan deliğe geldiler. Paul adımlarını yavaşlattı, vişne çürüğü renginde bir halıyla kaplı zeminde bağdaş kurmuş oturan çocukların doldurduğu bir odadan içeri baktı.</p>

  <p class="heading">Karşı duvara dayalı bir karatahtanın önünde, üstünde önden açık sarı bir giysi, elinde projeksiyon kalemi olan bu kadın duruyordu. Tahta çizimlerle doluydu: çemberler, çiviye benzer çizgiler ve eğriler, yılankavi çizgiler ve köşeli şekiller, paralel çizgilerle ayrılan uzun yaylar. Kadın kalemi olabildiğince hızlı hareket ettirerek peş peşe çizimleri gösteriyor ve çocuklar elinin hareketinin ritmine uygun olarak bir ağızdan okuyorlardı.</p>

  <p class="heading">Paul kulak kesildi, Harah'la birlikte siyeçin derinliklerine doğru ilerledikçe sesler silikleşti.</p>

  <p class="heading">"Ağaç," diye bir ağızdan okuyordu çocuklar. "Ağaç, ot, kumul, rüzgar, dağ, tepe, ateş, şimşek, kaya, kayalar, toz, kum, ısı, barınak, ısı, dolu, kış, soğuk, boş, erozyon, yaz, mağara, gündüz, gerilim, ay, gece, takkekaya, kum gelgiti, eğim, bitkilendirme, tutkal..."</p>

  <p class="heading">"Böyle bir zamanda eğitime devam mı ediyorsunuz?" diye sordu Paul.</p>

  <p class="heading">Kadının yüzünde sıkıntılı bir ifade belirdi, sesinde belli belirsiz bir keder vardı: "Liet bize şunu öğretti; buna bir an bile ara veremeyiz. Rahmetli Liet unutulmamalı. Çakobsa adeti böyledir."</p>

  <p class="heading">Tünelden ayrılıp sola saptı, bir platforma çıktı, portakal rengi tül perdeyi açtı ve kenara çekildi: "Yalın hazır, Usul."</p>

  <p class="heading">Paul platformda duran kadının yanına gitmeden önce bir an duraksadı. Bu kadınla yalnız kalmak konusunda ani bir gönülsüzlük hissetti. Ancak bir fikirler ve değerler ekolojisini önkoşulsuz kabul ederek anlaşılabilecek bir yaşam tarzıyla kuşatılmış olduğunu anladı. Bu Fremen dünyasının onu ağına düşürmeye, kendi yöntemleriyle kapana kıstırmaya çalıştığını hissetti. Ve bu kapanın ne olduğunu biliyordu... vahşi cihat, kendisini her ne pahasına olursa olsun önlemek zorunda hissettiği dinsel savaş.</p>

  <p class="heading">"İşte yalın burası," dedi Harah. "Niye duraksıyorsun?"</p>

  <p class="heading">Paul başıyla onayladı ve kadının yanına çıktı. Perdeyi kaldırıp kadına yol açarken kumaşın içindeki metal lifleri hissetti. Kadının arkasından kısa bir giriş yolunu geçip bir kenarı yaklaşık altı metre olan kare şeklinde daha büyük bir odaya girdi... zeminde kalın mavi halılar, kaya duvarları örten mavi ve yeşil dokumalar, tavandan sarkıtılmış sarı dokumaların önünde aşağı yukarı sallanan sarı ışığa ayarlanmış ışıküreler.</p>

  <p class="heading">Mekan antik bir çadır etkisi yaratıyordu.</p>

  <p class="heading">Harah, sol eli belinde, gözleri yüzünü inceleyerek Paul'ün önünde durdu. "Çocuklar bir arkadaşımın yanında," dedi kadın. "Kendilerini daha sonra takdim ederler."</p>

  <p class="heading">Paul odaya hızlı bir şekilde göz atarak huzursuzluğunu gizledi. Sağdaki ince perdenin, duvarlarının dibine üst üste minderler dizilmiş daha geniş bir odayı kısmen gizlediğini gördü. Bir havalandırma kanalından gelen yumuşak bir esinti hissetti, tam karşısındaki perdenin kıvrımlarının içine ustaca gizlenmiş deliği gördü.</p>

  <p class="heading">"Damıtıcı giysini çıkarmana yardım etmemi ister misin?" diye sordu Harah</p>

  <p class="heading">"Hayır... teşekkür ederim</p>

  <p class="heading">"Yemek getireyim mi?"</p>

  <p class="heading">"Evet."</p>

  <p class="heading">"Diğer odanın arkasında bir döngü hücresi var." işaret etti, "Damıtıcı giysini çıkardığın zaman konforun ve rahatın için"</p>

  <p class="heading">"Bu siyeçten ayrılmak zorunda olduğumuzu söylemiştin," dedi Paul. "Şu anda toplanıyor olmamız falan gerekmiyor muydu?"</p>

  <p class="heading">"Zamanı gelince yapılacak," dedi Harah. "Kasaplar henüz bölgemize kadar girmediler."</p>

  <p class="heading">Ama bir an duraksadı, gözlerini Paul'e dikti.</p>

  <p class="heading">"Ne oldu?" diye sordu Paul.</p>

  <p class="heading">"Sende Ibad'ın gözleri yok," dedi kadın. "Acayip ama hiç çekici olmadığı da söylenemez."</p>

  <p class="heading">"Yemeği getir," dedi Paul. "Acıktım."</p>

  <p class="heading">Harah ona gülümsedi... o çok bilmiş kadınca gülümsemeyi huzursuz edici buldu. "Ben senin hizmetkarınım," dedi kadın ve kıvrak bir hareketle döndü; başını eğerek ağır bir duvar perdesinin arkasına geçti, perde tekrar yerine düşmeden önce başka bir dar geçidi gözler önüne serdi.</p>

  <p class="heading">İçten içe kendine kızan Paul, sağdaki ince perdeye sürtünerek geniş odaya girdi. Bir an kararsız kalarak ayakta dikildi. Ve Chani'nin nerede olduğunu merak etti... babasını daha yeni kaybetmiş olan Chani'nin.</p>

  <p class="heading"><i class="calibre2">Bu konuda birbirimize benziyoruz,</i> diye düşündü.</p>

  <p class="heading">Dış koridorlardan bir feryat duyuldu, aradaki perdeler sesin şiddetini azaltmıştı. Çığlık tekrarlandı, bu kez biraz daha uzaktan. Ve tekrar. Paul birisinin zamanı bildirdiğini fark etti. Hiç saat görmemiş olduğunu düşündü.</p>

  <p class="heading">Yanan katran ruhu çalısının belli belirsiz kokusu, siyeçin her yerde var olan leş gibi kokusunu bastırarak burun deliklerine doldu. Paul duyularına saldıran bu kokuları çoktan bastırmış olduğunu anladı.</p>

  <p class="heading">Ve yine annesini merak etti, onun... ve doğuracağı kızının, geleceğin hareketli montajına nasıl dahil olacağını. Değişebilir zaman bilinci çevresinde dans etti. Başını kuvvetlice iki yana salladı, dikkatini onları yutan bu Fremen kültürünün engin derinliğini ve genişliğini ortaya koyan kanıtlar üzerine yoğunlaştırdı.</p>

  <p class="heading">Gizli gariplikleriyle Fremen kültürü.</p>

  <p class="heading">Mağaralar ve bu odayla ilgili bir şey görmüştü, şimdiye dek karşılaşmış olduğu her şeyden çok daha büyük farklılıklar çağrıştıran bir şey.</p>

  <p class="heading">Burada zehir kokların izine bile rastlamamıştı, mağara bölgesinin hiçbir yerinde kullanıldıklarına dair bir belirti yoktu. Yine de siyeçin pis kokuları arasından zehir kokularını seçebiliyordu... güçlü zehirler, yaygın zehirler.</p>

  <p class="heading">Perdelerin hışırdadığını duydu, Harah'ın yemekle döndüğünü düşünerek ona bakmak için kafasını çevirdi. Ama perdelerin yer değiştiren kıvrımlarının altından, hırsla kendisine bakan, yaklaşık dokuz on yaşlarında iki küçük oğlan çocuğu gördü. Her ikisi de kincal tipi küçük birer hançer-i figan takmıştı, bir elleri kabzaların üstündeydi</p>

  <p class="heading">Ve Paul, Fremenlerle ilgili hikayeleri hatırladı... çocuklarının da yetişkinleri kadar vahşice dövüştükleriyle ilgili hikayeleri.</p>
</body>
</html>
