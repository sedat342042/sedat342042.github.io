<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dune Çöl Gezegeni</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading"><i class="calibre2"><br class="calibre" /></i></p>

  <p class="heading"><i class="calibre2">Ve Muad'Dib önlerinde durdu ve dedi ki: "Gerçi tutsak</i> <i class="calibre2">düşenleri ölmüş kabul ediyoruz ama yine de o yaşıyor. Çünkü</i> <i class="calibre2">onun tohumu benim tohumum ve onun sesi benim sesim. Ve o</i> <i class="calibre2">olasılıkların en uzak sınırlarını görür. Ayrıca, benden ötürü</i> <i class="calibre2">bilinmeyenler vadisini de görür.</i></p>

  <p class="heading3">- Prenses Irulan'ın yazdığı "Arrakis'in Uyanışı"ndan</p>

  <p class="heading"><br class="calibre" /></p>

  <p class="heading">Baron Vladimir Harkonnen, İmparator Padişah’ın kışlasının içindeki oval selamlıkta, İmparatorluk kabul salonunda gözlerini yere dikmiş duruyordu. Baron gizli bakışlarla metal duvarlı odayı ve odadakileri inceledi: nugerler, iç oğlanları, muhafızlar ve odanın tek dekorasyonu olan ele geçirilmiş kanlı, yırtık pırtık savaş bayraklarının altında duvarlara çepeçevre dizilmiş bir halde rahatta duran Sardokar Evi birliği. Salonun sağ tarafından yükselen sesler yüksek geçitte yankılandı: "Yol açın! Hükümdar'a yol açın!"</p>

  <p class="heading">İmparator Padişah IV. Şaddam, arkasında maiyetiyle geçitten çıkıp kabul salonuna girdi. Baron'u görmezlikten gelerek, görünüşte odadaki herkesi görmezlikten gelerek tahtının getirilmesini bekledi.</p>

  <p class="heading">Baron hükümdarı görmezlikten gelemeyeceğini anladı ve bu görüşmenin amacı için bir işaret, herhangi bir ipucu bulabilmek amacıyla İmparator'u inceledi, imparator harekete hazır bekliyordu, altın ve gümüş süslü gri Sardokar üniformasının içinde zarif ve narindi. İnce yüzü ve buz gibi gözleri, Baron'a, yıllar önce ölmüş olan Dük Leto'yu hatırlattı. Gözlerinde yırtıcı kuşlara özgü o aynı bakış vardı. Ama İmparator'un saçları siyah değil kızıldı ve bu saçların çoğu tepesinde altın imparatorluk arması olan siyah bir Burseg miğferiyle gizlenmişti.</p>

  <p class="heading">İç oğlanları tahtı getirdiler. Tek parça Hagal kuvarsından oyulmuş yekpare bir koltuktu bu... yarı-saydam mavi-yeşil taşın içinde alev sarısı damarlar yayılıyordu, imparator platformun üstüne yerleştirilen tahta oturdu.</p>

  <p class="heading">Kapüşonu alnının üstüne kadar indirilmiş siyah bir aba giymiş yaşlı bir kadın, İmparator'un maiyetinden ayrılarak tahtın arkasında yerini aldı, bir deri bir kemik elini kuvars arkalığa koydu. Kapüşondan çıkan yüzü bir cadı karikatürü gibiydi; çökmüş yanaklar ve gözler, çok uzun bir burun, lekeli ve damarları çıkmış bir ten.</p>

  <p class="heading">Baron kadını görünce başlayan titremesini bastırdı. İmparator'un Doğru Söyleteni Başrahibe Gaius Helen Mohiam’ın mevcudiyeti, bu görüşmenin önemini ortaya koyuyordu. Baron bakışlarını ondan uzaklaştırıp bir ipucu bulabilmek ümidiyle İmparator'un maiyetini inceledi, iki Lonca temsilcisi vardı, biri uzun boylu ve şişman, diğeri kısa boylu ve şişmandı, her ikisinin de donuk gri gözleri vardı. Uşakların arasında İmparator'un kızlarından biri duruyordu, Prenses Irulan; en derin Bene Gesserit yöntemleriyle, bir Başrahibe olmak için eğitildiği söylenen bir kadın. Uzun boylu ve sarışındı, yüzü heykel gibi güzeldi, yeşil gözlerinin bakışları Baron'u delip geçiyordu.</p>

  <p class="heading">"Sevgili Baron."</p>

  <p class="heading">İmparator tenezzül edip onu fark etmişti. Sesi baritondu ve enfes bir kontrole sahipti. Aynı anda onu hem selamlamayı hem de onunla ilgilenmemeyi başarmıştı.</p>

  <p class="heading">Baron eğilerek selam verdi. Platforma, gerektiği gibi on adım mesafe bırakarak yaklaştı. "Çağrınız üzerine geldim, Majesteleri."</p>

  <p class="heading">"Çağrı mı?" dedi yaşlı cadı kesik kesik gülerek.</p>

  <p class="heading">"Başrahibe," diye çıkıştı İmparator, ama Baron'un bozulmasına gülümseyerek şöyle dedi: "Önce bana kölen Thufir Hawat'ı nereye gönderdiğini söyleyeceksin."</p>

  <p class="heading">Baron sağına soluna bakındı, buraya muhafızları olmadan geldiği için kendi kendine sövdü. Gerçi Sardokarlara karşı pek işe yaramazlardı ama yine de...</p>

  <p class="heading">"Evet?" dedi İmparator.</p>

  <p class="heading">"Beş gündür yok, Majesteleri." Baron, Lonca temsilcilerine bir bakış savurup tekrar İmparator'a döndü. "Bir kaçakçı üssüne inip şu fanatik Fremen'in, Muad'Dib'in kampına sızmaya çalışacaktı."</p>

  <p class="heading">"İnanılmaz!" dedi imparator.</p>

  <p class="heading">Cadının pençeye benzeyen ellerinden biri İmparator'un omzuna hafifçe vurdu. Öne doğru eğilip kulağına bir şeyler fısıldadı.</p>

  <p class="heading">İmparator başıyla onayladı ve şöyle dedi: "Söyleyin, Baron, beş gün geçti, neden onun yokluğundan endişelenmediniz?"</p>

  <p class="heading">"Ama <i class="calibre2">endişelendim</i>, Majesteleri!"</p>

  <p class="heading">İmparator gözlerini Baron'dan ayırmadan bekledi. Başrahibe kesik bir kahkaha attı.</p>

  <p class="heading">"Benim kastettiğim, Majesteleri," dedi Baron, "Hawat öyle ya da böyle birkaç saat içinde ölecek." Ardından gizli zehirden ve panzehir ihtiyacından bahsetti.</p>

  <p class="heading">"Ne kadar zekisin, Baron," dedi imparator. "Peki ya yeğenlerin Rabban ve genç Feyd-Rautha neredeler?"</p>

  <p class="heading">"Fırtına geliyor, Majesteleri. Onları çevremizi araştırmaya yolladım, Fremenler kum örtüsünün altına gizlenip saldırmasın diye."</p>

  <p class="heading">"Çevre," dedi İmparator. Bu sözcük ağzından sanki dudaklarını büzermiş gibi çıktı. "Fırtına havzanın içine pek girmeyecek ve ben beş lejyon Sardokarla buradayken o Fremen serserileri saldırmayacaktır."</p>

  <p class="heading">"Elbette öyle, Majesteleri," dedi Baron, "ama ihtiyatlı olmak adına yapılan hata eleştirilemez."</p>

  <p class="heading">"Vayy," dedi İmparator. "Demek eleştirilemez. O halde, bu Arrakis saçmalığının ne kadar zamanımı aldığından bahsetmemeliyim, öyle mi? Bu sıçan deliğine akan CHOAM Şirketi kârlarından da, ha? Bu salakça mesele yüzünden ertelemek, hatta iptal etmek zorunda kaldığım saray işleri ve devlet sorunlarının da sözünü etmemeliyim, öyle mi?"</p>

  <p class="heading">Baron önüne baktı, İmparator'un kızgınlığından korkmuştu. Buradaki konumunun hassasiyeti, Konvansiyon'a ve Büyük Evler'in aile hükmüne bağımlılığı ve tek başına olması canını sıkıyordu. <i class="calibre2">Beni öldürmek mi istiyor?</i> diye sordu Baron kendi kendine. <i class="calibre2">Yapamaz! Diğer Büyük Evler yukarıda beklerken ve Arrakis'teki bu karışıklıktan kazanç sağlamak için mazeret ararken yapamaz.</i></p>

  <p class="heading">"Hiç rehine aldınız mı?" diye sordu İmparator.</p>

  <p class="heading">"Yararı yok, Majesteleri," dedi Baron. "Bu çılgın Fremenler her tutsak için bir cenaze töreni yapıyor, tutsak aldıklarımız ölmüş gibi davranıyorlar."</p>

  <p class="heading">"Eee?" dedi İmparator.</p>

  <p class="heading">Ve Baron, gözucuyla sağına soluna, selamlığın metal duvarlarına bakıp çevresindeki koskoca yelmetal çadırı düşünerek bekledi. Bu o kadar sınırsız bir servetin göstergesiydi ki Baron bile hayranlık duydu. <i class="calibre2">İç oğlanlarını getirmiş,</i> diye düşündü Baron, <i class="calibre2">işe yaramaz saray uşaklarını, kadınlarını ve onların yardımcılarını... kuaförler, modacılar, her şey... Saray’ın kenarda köşede kalmış bütün parazitleri. Hepsi burada... dalkavukluk ediyor, sinsice komplolar kuruyor, İmparatorla</i> <i class="calibre2">birlikte "bu konforsuzluğa katlanıyorlar." ...onun bu meseleye bir son verdiğini görmek, savaşlar üzerine maniler düzmek ve yaralıları idolleştirmek için buradalar.</i></p>

  <p class="heading">"Belki de hiçbir zaman doğru rehineleri bulmaya çalışmadınız," dedi İmparator.</p>

  <p class="heading">Bir şeyler biliyor, diye düşündü Baron. Korku midesine taş gibi oturmuştu, öyle ki yemek yeme düşüncesine bile zorlukla katlanabiliyordu. Yine de bu his açlık gibiydi ve defalarca süspansörlerinin içinde dönüp kendisine yemek getirilmesini emretme noktasına gelmişti. Ama burada o emrettiğinde gelecek kimse yoktu.</p>

  <p class="heading">"Bu Muad'Dib'in kim olabileceği konusunda bir fikrin var mı?" diye sordu İmparator.</p>

  <p class="heading">"Ummalardan biridir, mutlaka," dedi Baron. "Bir fanatik Fremen, dinsel bir maceracı. Uygarlığın kıyılarında düzenli olarak baş gösterirler. Majesteleri bunu biliyor."</p>

  <p class="heading">İmparator gözucuyla Doğru Söyleten'ine baktı, sonra kaşlarını çatarak Baron'a döndü. "Ve bu Muad'Dib'le ilgili başka hiçbir şey bilmiyorsun, öyle mi?"</p>

  <p class="heading">"Çılgının teki," dedi Baron. "Ama bütün Fremenler biraz çılgındır."</p>

  <p class="heading">"Çılgın mı?"</p>

  <p class="heading">"Adamları savaşa atılırken onun adını haykırıyorlar. Kadınlar, erkeklerinin saldırabilecekleri bir hat açmak için bebeklerini bize doğru fırlatıp kendileri de hançerlerimizin üstüne atlıyorlar. Hiç... ama hiç... terbiyeleri yok!"</p>

  <p class="heading">"Demek bu kadar kötü," diye mırıldandı İmparator ve alaycı ses tonu Baron'un dikkatinden kaçmadı. "Söyle, sevgili Baron, adamların Arrakis'in güney kutup bölgelerini araştırdı mı?"</p>

  <p class="heading">Konunun değişmesine çok şaşıran Baron, gözlerini İmparator'a dikti. "Ama... şey, biliyorsunuz, Majesteleri, bütün o bölge yaşanamaz durumda, rüzgara ve solucanlara açık. Bu enlemlerde bahar bile yok."</p>

  <p class="heading">"Bahar gemilerinden orada görülen yeşillikler hakkında hiç rapor almadın mı?"</p>

  <p class="heading">"Her zaman bu tür raporlar gelmiştir. Bazıları araştırıldı... yıllar önce. Birkaç bitki görülmüştü. Bir sürü topter kayboldu. Çok pahalıya mal oluyor, Majesteleri. Orası insanların uzun süre sağ kalamayacakları bir yer."</p>

  <p class="heading">"Demek öyle," dedi imparator. Parmaklarını şıklattı ve tahtın arkasında, sol tarafındaki bir kapı açıldı. Yaklaşık dört yaşında bir kız çocuğunu getiren iki Sardokar kapıdan içeri girdi. Kız siyah bir aba giymişti; ve kapüşonu, boğazında sallanan damıtıcı giysi bağcıklarını ortada bırakacak şekilde geriye atılmıştı. Gözleri Fremen mavisi, yuvarlak yüzü yumuşak hatlıydı. Hiç korkmuş görünmüyordu; bakışlarında, Baron'a, açıklayamadığı bir sebeple huzursuzluk veren bir şey vardı.</p>

  <p class="heading">Yaşlı Bene Gesserit Doğru Söyleten bile, çocuk geçerken geri çekildi ve ona doğru bir korunma işareti yaptı. Yaşlı cadı, çocuğun varlığı nedeniyle açık bir şekilde sarsılmıştı.</p>

  <p class="heading">İmparator konuşmak için boğazını temizledi ama önce çocuk konuştu. Yumuşak damağı yüzünden hafif peltek ama yine de anlaşılır ince bir sesle, "İşte burada," dedi. Platformun kenarına doğru ilerledi. "Hiç de söylendiği gibi değil, öyle değil mi... süspansörlerin yardımı olmaksızın kendi vücudunu taşıyamayacak kadar güçsüz, korkmuş, şişko bir ihtiyar."</p>

  <p class="heading">Bu lafların bir çocuğun ağzından çıkması o kadar şaşırtıcıydı ki Baron kızgınlığına rağmen hiçbir şey söyleyemedi. <i class="calibre2">Cüce midir nedir?</i> diye sordu kendi kendine.</p>

  <p class="heading">"Sevgili Baron," dedi imparator, "Muad'Dib'in kız kardeşiyle tanış."</p>

  <p class="heading">"Kız kar..." Baron dikkatini imparator'a çevirdi. "Anlamıyorum"</p>

  <p class="heading">"Bazen ben de ihtiyatlı olmak için hata yaparım," dedi imparator. "Şu senin <i class="calibre2">yaşanamaz</i> güney kutup bölgelerinde insanların yaşadığına dair kanıtlar olduğu rapor edildi bana."</p>

  <p class="heading">"Ama bu imkansız!" diye karşı çıktı Baron. "Solucanlar... kum taa..."</p>

  <p class="heading">"Bu insanlar solucanları atlatabiliyor gibi görünüyor," dedi İmparator.</p>

  <p class="heading">Çocuk platforma, tahtın yanına oturdu, ayaklarını aşağı sarkıtıp sallayarak platformun kenarına vurmaya başladı. Çevresindekilere değerlendiren gözlerle bakışında bir kendine güven havası vardı.</p>

  <p class="heading">Baron sallanan ayaklara, onların siyah cüppeyi oynatışına ve kumaşın altında bir görünüp bir kaybolan sandaletlere baktı.</p>

  <p class="heading">"Maalesef," dedi imparator, "sorgulamak üzere tutsak toplamak için yalnızca beş birlik taşıyıcı ve hafif bir saldırı gücü gönderdim. Yalnızca üç tutsak ve bir taşıyıcı kaçıp kurtuldu. Bak, Baron, çoğunluğunu kadınların, çocukların ve ihtiyarların oluşturduğu bir birlik neredeyse Sardokarlarımı yenecekti. Bu çocuk saldıran gruplardan birine komuta ediyordu."</p>

  <p class="heading">"Görüyorsunuz, Majesteleri!" dedi Baron. "Nasıl olduklarını görüyorsunuz!"</p>

  <p class="heading">"Tutsak alınmama kendim izin verdim," dedi çocuk. "Ağabeyimle karşılaşıp ona oğlunun öldürülmüş olduğunu söylemek zorunda kalmak istemedim."</p>

  <p class="heading">"Yalnızca bir avuç adamımız kaçabildi," dedi İmparator, "kaçtı! Duyuyor musun?"</p>

  <p class="heading">"Onları da yakalardık," dedi çocuk, "eğer alevler olmasaydı."</p>

  <p class="heading">"Sardokarlarım, taşıyıcılarındaki havalanma jetlerini alev makinesi olarak kullanmışlar," dedi imparator. "Bu, ümitsizliğin yol açtığı bir hareket; ve üç tutsaklarıyla birlikte kaçmalarını sağlayan tek şey. Şunu iyi dinle, sevgili Baron: Sardokarlar, kadınlar, çocuklar ve ihtiyarlar karşısında bozguna uğrayıp geri çekilmek zorunda kalmışlar!"</p>

  <p class="heading">"Bütün kuvvetimizle saldırmalıyız," dedi Baron çatlak bir sesle. "Onları son zerrelerine kadar yok etmeli..."</p>

  <p class="heading">"Sus!" diye kükredi imparator. Tahtında öne doğru eğildi. "Zekamı daha fazla aşağılama. Orada aptalca bir masumiyet içinde duruyorsun ve..."</p>

  <p class="heading">"Majesteleri," dedi yaşlı Doğru Söyleten.</p>

  <p class="heading">Kadına susmasını işaret etti. "Ne bizim bulduğumuz yaşam belirtilerinden ne de bu muhteşem insanların savaş yeteneklerinden haberin olmadığını söylüyorsun!" İmparator tahtında yarı yarıya doğruldu. "Sen beni ne sanıyorsun, Baron?"</p>

  <p class="heading">Baron iki adım gerilerken şöyle düşündü: <i class="calibre2">Rabban'ın suçu! Bunu bana o yaptı Rabban...</i></p>

  <p class="heading">"Ve Dük Leto'yla olan şu sahte anlaşmazlık," diye mırıldandı İmparator tahtına gömülürken. "Ne kadar güzel manevra yapmışsın!"</p>

  <p class="heading">"Majesteleri," diye yalvardı Baron. "Siz ne..."</p>

  <p class="heading">"Sus!"</p>

  <p class="heading">Yaşlı Bene Gesserit elini İmparator'un omzuna koydu ve kulağına eğilip bir şeyler fısıldadı.</p>

  <p class="heading">Platformda oturan çocuk ayaklarını vurmayı keserek dedi: "Onu biraz daha korkut, Şaddam. Bundan hoşlanmamalıyım ama bu zevki bastırmam mümkün değil."</p>

  <p class="heading">"Sessiz ol, çocuk," dedi İmparator. Öne doğru eğilip elini çocuğun başına koydu ve gözlerini Baron'a dikti. "Bu mümkün mü, Baron? Doğru Söyleten'imin söylediği kadar beyinsiz olabilir misin? Bu çocuğu, müttefikin Dük Leto'nun kızını tanımadın mı?"</p>

  <p class="heading">"Babam asla onun müttefiki olmadı," dedi çocuk. "Babam öldü ve bu yaşlı Harkonnen hayvanı beni daha önce hiç görmedi."</p>

  <p class="heading">Sersemleyen Baron ters ters baktı. Konuşmayı başardığında ancak çatlak bir ses çıkarabildi: "Kim?"</p>

  <p class="heading">"Ben Alia, Dük Leto ve Leydi Jessica'nın kızı, Dük Paul-Muad'Dib'in kardeşi," dedi çocuk. Platformdan kabul salonunun zeminine atladı. "Ağabeyim senin kelleni savaş bayrağının tepesine geçirmeye ant içti ve sanırım bunu yapacak.'"</p>

  <p class="heading">"Sesini çıkarma, çocuk," dedi imparator ve tekrar tahtına gömülüp eli çenesinde Baron'u incelemeye koyuldu.</p>

  <p class="heading">"Ben İmparator'dan emir almam," dedi Alia. Dönüp başını kaldırarak yaşlı Başrahibe'ye baktı. "O bilir."</p>

  <p class="heading">İmparator başını hafifçe çevirip gözucuyla Doğru Söyleten'ine baktı. "Ne demek istiyor?"</p>

  <p class="heading">"Bu çocuk bir melanet!" dedi yaşlı kadın. "Onun annesi tarihteki cezaların en büyüğünü hak ediyor. Ölüm... bu çocuk ve onu doğuran için çok çabuk gelmemeli!" Yaşlı kadın parmağını Alia'ya uzattı. "Çık zihnimden!"</p>

  <p class="heading">"T-P'mi?" diye fısıldadı İmparator. Dikkatini hızla Alia'ya çevirdi. "Ana Tanrıça!"</p>

  <p class="heading">"Anlamıyorsunuz, Majesteleri," dedi yaşlı kadın. "Telepati değil. O benim zihnimin içinde. O benden öncekiler gibi, bana hafızalarını verenler gibi. Zihnimim içinde duruyor! Orada olması mümkün değil ama orada!"</p>

  <p class="heading">"Ne öncekileri?" diye sordu İmparator. "Nedir bu saçmalık?"</p>

  <p class="heading">Yaşlı kadın doğruldu ve elini indirdi. "Çok fazla şey söyledim ama şurası bir gerçek ki bu çocuk olmayan çocuğun yok edilmesi gerekli. Uzun zamandır böyle birine karşı ve böyle bir doğumu nasıl önleyeceğimiz konusunda uyarılıyorduk ama içimizden biri bize ihanet etti."</p>

  <p class="heading">"Saçmalıyorsun, ihtiyar," dedi Alia. "nasıl olduğunu bilmiyorsun ama bir mankafa gibi çan çan edip duruyorsun." Alia gözlerini kapattı, derin bir nefes aldı ve nefesini tuttu.</p>

  <p class="heading">Başrahibe inledi ve sersemledi.</p>

  <p class="heading">Alia gözlerini açtı. "İşte böyle oldu," dedi. "Evrensel bir kaza... ve sen de bundaki rolünü oynadın."</p>

  <p class="heading">Başrahibe her iki elini uzattı, havayı Alia'ya doğru avuç içleriyle itti.</p>

  <p class="heading">"Ne oluyor burada?" diye sordu İmparator. "Çocuk, sen düşüncelerini başkasının zihnine gerçekten yansıtabiliyor musun?"</p>

  <p class="heading">"Hiç de öyle değil," dedi Alia. "Sen olarak doğmadıkça sen olarak düşünemem."</p>

  <p class="heading">"Öldürün onu," diye mırıldandı yaşlı kadın ve destek almak için tahtın arkasını sıkıca kavradı. "Öldürün onu!" Çökmüş yaşlı gözler dik dik Alia'ya bakıyordu.</p>

  <p class="heading">"Sus," dedi İmparator ve Alia'yı inceledi. "Çocuk, ağabeyinle haberleşebilir misin?"</p>

  <p class="heading">"Ağabeyim burada olduğumu biliyor," dedi Alia.</p>

  <p class="heading">"Ona, senin yaşamına karşılık teslim olmasını söyleyebilir misin?"</p>

  <p class="heading">Alia, ona saf bir masumiyetle gülümsedi. "Bunu yapmayacağım," dedi.</p>

  <p class="heading">Baron, Alia'nın yanında durmak için öne doğru sendeledi. "Majesteleri," diye yalvardı, "Hiçbir şey bilmiyordum..."</p>

  <p class="heading">"Sözümü bir kez daha kesersen, Baron," dedi imparator, "bunu yapma yeteneğini kaybedeceksin... hem de sonsuza kadar." Dikkati Alia'nın üstündeydi, kısık gözkapaklarının arasından çocuğu inceliyordu. "Yapmayacaksın, öyle mi? Eğer dediğimi yapmazsan ne yapacağımı zihnimden okuyabiliyor musun?"</p>

  <p class="heading">"Düşünceleri okuyamadığımı daha önce söylemiştim," dedi Alia, "ama senin amaçlarını okumak için telepatiye gerek yok."</p>

  <p class="heading">İmparator kaşlarını çattı. "Çocuk, durumun ümitsiz. Tek yapmam gereken birliklerimi toparlamak ve bu gezegeni..."</p>

  <p class="heading">"Bu kadar basit değil," dedi Alia. iki Lonca üyesine baktı. "Onlara sorun."</p>

  <p class="heading">"Arzularıma karşı gelmek pek akıl kârı değildir," dedi İmparator. "Benden en ufak bir şeyi bile esirgememelisin."</p>

  <p class="heading">"Şu anda ağabeyim geliyor," dedi Alia. "Dürüstlüğün gücüne sahip olduğu ve cennet ona gülümsediği için bir imparator bile Muad'Dib'in önünde titrer."</p>

  <p class="heading">İmparator ayağa kalktı. "Bu oyun yeterince uzadı. Ağabeyini ve bu gezegeni alıp un ufak..."</p>

  <p class="heading">Oda çevrelerinde gürledi ve sallandı. Aniden, tahtın arkasından, kışlanın imparator'un gemisine bağlandığı yerden bir kum şelalesi dökülmeye başladı. Yüzey basıncında aniden oluşan titreşim ve gerilme, bir geniş alan kalkanının çalıştırıldığını gösteriyordu.</p>

  <p class="heading">"Sana söyledim," dedi Alia. "Ağabeyim geliyor."</p>

  <p class="heading">İmparator tahtının önünde durdu ve sağ elini sağ kulağına bastırdı. Oradaki servoalıcı, durum raporunu iletiyordu. Baron Alia'nın iki adım arkasına geldi. Sardokarlar fırlayıp kapılardaki yerlerini almışlardı.</p>

  <p class="heading">"Uzaya geri çekileceğiz ve yeniden düzene gireceğiz," dedi imparator. "Özür dilerim, Baron. Bu çılgınlar <i class="calibre2">gerçekten de</i> fırtına örtüsünün altına gizlenip saldırıyorlar. O halde biz de onlara İmparator'un gazabını gösteririz." Alia'yı işaret etti. "Onu fırtınaya bırakın."</p>

  <p class="heading">İmparator konuşurken Alia korkmuş gibi yaparak geriye kaçtı. "Varsın fırtına ne alabiliyorsa alsın!" diye haykırdı. Ve geri geri Baron'un kollarının arasına düştü.</p>

  <p class="heading">"Onu yakaladım, Majesteleri!" diye bağırdı Baron. "Hemen haklaya... aaaaaaaaah!" Çocuğu zemine savurdu ve sol kolunu kavradı.</p>

  <p class="heading">"Üzgünüm, Büyükbaba," dedi Alia. "Atreides gom cabbarıyla tanıştın." Ayağa kalktı, elinde tuttuğu koyu renk bir iğneyi yere attı.</p>

  <p class="heading">Baron geri çekildi. Sol avucundaki kırmızı yaraya bakarken gözleri irileşti. "Sen. . . sen. . ." Süspansörlerinin içinde sağa sola yuvarlandı, yavaş yavaş düşen et kütlesi, ağzı açık ve kafası sarkmış bir halde zeminin beş on santim üstünde asılı kaldı.</p>

  <p class="heading">"Bunlar deli," diye homurdandı imparator. "Çabuk! Gemiye Bu gezegeni temizle..."</p>

  <p class="heading">Sol tarafında bir şey kıvılcımlar saçtı. Yuvarlanarak gelen top şeklinde bir şimşek oradaki duvardan sekti ve metal zemine değdiğinde çatırdadı. Yanan yalıtım maddesinin kokusu selamlığa yayıldı.</p>

  <p class="heading">"Kalkan!" diye bağırdı Sardokar subaylarından biri. "Dış kalkan düştü! Bu..."</p>

  <p class="heading">İmparator'un arkasındaki gemi duvarı titreyip sallanırken, adamın sözleri metalik bir kükremenin içinde boğuldu.</p>

  <p class="heading">"Gemimizin burnunu vurdular!" diye seslendi birisi. Odanın içine toz hücum etti. Bu örtünün altında, Alia ayağa fırladı ve dış kapıya doğru koştu.</p>

  <p class="heading">İmparator hızla döndü, içerdekilere, tahtın arkasında, kayarak geminin yan tarafına açılan bir acil durum kapısını işaret etti. Toz bulutunun içinden fırlayan bir Sardokar subayına bir el işareti çaktı. "Burada direneceğiz," diye emretti İmparator.</p>

  <p class="heading">Başka bir çarpma çadırı sarstı. Salonun karşı tarafındaki iki kanatlı kapı gümbürtüyle açılınca, içeriye rüzgarın savurduğu kum ve bağırış sesleri doldu. Işığın önünde bir an için siyah cüppeli küçük bir şekil görüldü... Alia bir bıçak bulup Fremen eğitimine uygun olarak Harkonnen ve Sardokar yaralılarını öldürmek için ok gibi atılmıştı. Sardokar Evi, geri çekilen imparator'u korumak için bir yay oluşturarak ellerinde silahlarıyla, yeşilimsi sarı bir bulutun arasından kapıya doğru hamle yaptı.</p>

  <p class="heading">"Kendinizi koruyun, Efendimiz!" diye bağırdı bir Sardokar subayı. "Gemiye girin!"</p>

  <p class="heading">Ama İmparator, platformunun üstünde tek başına durmuş kapıları işaret ediyordu. Orada, çadırın kırk metrelik bir bölümü havaya uçmuştu ve selamlık kapıları artık fırtınanın sürüklediği kuma açılıyordu. Dışarıda, soluk renkli bir yerlerden esen bir toz bulutu yere yakın, asılı duruyordu. Statik şimşeklerin çıtırdadığı bulutun içinde, fırtınanın yüküyle kısa devre yapan kalkanlardan çıkan kıvılcımlar görülebiliyordu. Düzlük, çarpışan insanlarla dalgalanıyordu: Sardokarlar ve fırtınadan çıkıp geliyormuş gibi görünen, sıçrayıp dönen cüppeli adamlar. Bütün bunlar İmparator'un işaret ettiği yerin çevresinde olup bitiyordu.</p>

  <p class="heading">Kum bulutunun içinden yıldırım hızıyla gelen şekillerin oluşturduğu düzenli bir kütle ortaya çıktı... kristal çubukları olan dev kıvrımlar; kum solucanlarının açık ağızlarının oluşturduğu bir duvar; her birinin üstünde, saldırı için binmiş Fremen birlikleri. Bir tıslama sesiyle birlikte kendilerine yol açarak geldiler... düzlükteki güruhu yarıp geçerlerken cüppeler rüzgarda uçuşuyordu.</p>

  <p class="heading">Onlar İmparator'un kışlasının üstüne doğru gelirken, Sardokar Evi, akıllarının kabullenmekte zorlandığı bu hücum karşısında, tarihlerinde ilk defa olarak korkuyla karışık bir saygı duyarak durdular.</p>

  <p class="heading">Ama solucanların sırtından yere atlayanlar insandı ve bu uğursuz sarı ışıkta ışıldayan hançerler Sardokarların karşı karşıya gelmek için eğitilmiş oldukları bir şeydi. Çarpışmak için atıldılar. Arrakeen düzlüğünde teke tek dövüşler sürerken, önceden seçilmiş bir Sardokar koruma, İmparator'u geminin içine itip kapıyı sımsıkı üstüne kapadı ve kapının önünde, onun kalkanının bir parçası olarak ölmeye hazırlandı.</p>

  <p class="heading">Geminin nispeten sessiz olmasının yarattığı şaşkınlık içinde, İmparator, maiyetindekilerin, gözleri faltaşı gibi açılmış suratlarına baktı; sarfettiği çabadan yanakları kızarmış olan en büyük kızını ve yüzüne doğru indirilmiş kapüşonuyla kara bir gölge gibi duran yaşlı Doğru Söyleten'i gördü; sonunda aradığı yüzleri buldu; iki Lonca üyesini. Lonca grisi renginde sade bir kıyafetleri vardı; ve bu, çevrelerindeki taşkın duygulara rağmen korudukları sükunetlerine çok uyuyordu.</p>

  <p class="heading">Ancak uzun boylu olanı, sol gözünü tutuyordu. İmparator onu izlerken, biri Lonca üyesinin koluna çarptı, el kaydı ve göz göründü. Adam gizleyici kontakt lenslerinden birini kaybetmişti, göz o kadar koyu bir maviydi ki adeta simsiyah görünüyordu.</p>

  <p class="heading">İkilinin kısa olanı, dirsekleriyle kendine yol açarak İmparator'a bir adım yaklaşıp şöyle dedi: "Ne olacağını bilemeyiz." Ve eliyle gözünü tekrar kapamış olan uzun boylu arkadaşı soğuk bir sesle ekledi: "Ama şu Muad'Dib’de bilemez." Bu sözlerle sarsılan İmparator içine düştüğü şaşkınlıktan kurtuldu. Dilinin ucuna gelen küfrü gözle görülür bir çabayla engelledi; çünkü bu, bir Lonca kaptanının tek amaca yönelik dikkatini, bu düzlükteki yakın geleceği görmek için temel olasılık üzerine toplamasını sağlamazdı. <i class="calibre2">Bu ikisi yeteneklerine bu kadar mı bağımlı ki, gözlerini ve mantıklarını kullanamaz hale geldiler?</i> diye düşündü İmparator. "Başrahibe," dedi, "bir plan yapmalıyız." Kadın kapüşonu yüzünden çekti ve gözlerini kırpmadan onun gözlerine baktı. Aralarındaki bakışma tam bir anlaşma sağladı. Tek bir silahları kalmıştı ve bunun ne olduğunu ikisi de biliyordu: İhanet.</p>

  <p class="heading">"Kont Fenring'i dairesinden çağırtın," dedi Başrahibe.</p>

  <p class="heading">Padişah başıyla onayladı, yaverlerinden birine emri yerine getirmesini işaret etti.</p>
</body>
</html>
