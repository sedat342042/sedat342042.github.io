<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>27</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <p class="block14">27</p>

  <p class="block1">Ertesi gün şafak sökerken, aramaya çıktığım Yüzbaşı Corsican’a büyük salonda rastladım. Geceyi Fabian’ın yanında geçirmişti. Fabian hâlâ Ellen’in kocasının ismini duymanın şokunu yaşıyordu. İçindeki bir ses ona Drake’in gemide yalnız olmadığını söylüyor olabilir miydi? Bu adamın orada bulunuşundan Ellen’in de onun yanında olduğu sonucuna varmış mıydı? Ve nihayet, o zavallı delinin uzun yıllardan beri sevdiği genç kadın olduğunu tahmin edebiliyor muydu? Gece boyunca Fabian’ın ağzından tek bir sözcük dahi çıkmamıştı, bu nedenle bu soruların yanıtlarını Corsican’dan öğrenmem mümkün değildi.</p>

  <p class="block1">Corsican, Fabian’a karşı bir ağabeyin sorumluluğunu hissediyordu. Çocuk yaştan beri bu yürekli gence bir tür hayranlık beslemişti. Fakat umutsuzdu.</p>

  <p class="block1">“Çok geç müdahale ettim,” dedi. “Fabian elini kaldırmadan önce bu sefili tokatlamalıydım.”</p>

  <p class="block1">“Bunun bir yararı olmayacaktı,” diye yanıtladım. “Harry Drake bu oyuna gelmeyecekti. Onun hedefi Fabian’dı, yani bu felaket kaçınılmaz hale gelmişti.”</p>

  <p class="block1">“Haklısınız,” dedi yüzbaşı. “Bu alçak amacına ulaştı. Fabian’ın geçmişini, Ellen’e olan aşkını biliyordu. Aklını yitiren Ellen, farkında olmadan ona içinde sakladığı sırları anlattı belki de. Ya da daha doğrusu, evlenmeden önce Drake, bu dürüst genç kızdan, geçmiş yaşamıyla ilgili bütün bilgileri almış olmalıydı. Fabian’la karşılaşmasının alçakça içgüdülerini açığa çıkarmasıyla, onu tahrik ederek olayın bu boyutlara ulaşmasını sağladı. Bu sefil tehlikeli bir düellocu olmalı.”</p>

  <p class="block1">“Evet,” diye yanıtladım, “daha önce de üç, dört kez rakiplerini alt etmeyi başarmış.”</p>

  <p class="block1">“Sevgili bayım,” diye karşılık verdi Corsican, “beni kaygılandıran düello değil. Yüzbaşı Mac Elwin hiçbir tehlikenin yıldıramayacağı adamlardandır. Ancak beni asıl, sonradan yaşanacak olaylar ürkütüyor. Fabian’ın ne kadar aşağılık olursa olsun bu adamı öldürmesi, Ellen ile arasında derin bir uçurumun açılmasına neden olacak. Doğrusunu Tanrı bilir ya, bu bahtsız kadının şu anki haliyle Fabian’ın desteğine ihtiyacı olacağı da meçhul!”</p>

  <p class="block1">“Aslında, ardından yaşanacaklar ne olursa olsun, Ellen ve Fabian’ın iyiliği için dileyebileceğimiz tek bir şey var, o da Harry Drake’in ölmesi. Adalet bizden yana.”</p>

  <p class="block1">“Kuşkusuz ki öyle,” diye yanıtladı yüzbaşı, “ancak endişelenecek başka şeyler de var ve yaşamım pahasına da olsa, Fabian’ı bu beladan uzak tutamadığım için çok üzgünüm.”</p>

  <p class="block1">“Yüzbaşı,” diye karşılık verdim bu fedakâr dostun elini tutarak, “henüz Drake’in tanıkları bizi ziyaret etmedi. Tüm koşullar sizi haklı çıkarsa da hâlâ umudumu korumak istiyorum.”</p>

  <p class="block1">“Sizce bu düelloyu önlemenin bir yolu var mı?”</p>

  <p class="block1">“Şu an için hayır. Yine de, bu düello Amerika’ya varmadan önce gerçekleşmeyecek gibi görünüyor. Belki de işlerin buraya varmasına neden olan talih, o zamana kadar her şeyi yeniden düzenleyebilir.”</p>

  <p class="block1">Yüzbaşı Corsican, talihin insan ilişkilerinde yeri olmadığına dair inancını belli edercesine kafasını salladı. O sırada Fabian güverteye açılan merdivenin başında belirdi. Onu bir an için görebildim. Yüzünün solgunluğu beni şaşırtmıştı. Yüreğinin derinliklerindeki yara yeniden kanamaya başlamıştı. Onu görmek acı veriyordu. Onu izledik. Ölümcül bedeninden kaçmaya çalışan o zavallı ruha seslenerek amaçsızca yürüyor, bizden uzaklaşarak yalnız kalmak istiyordu.</p>

  <p class="block1">Dostluk da bazen can sıkıcı olabilirdi. Acısına saygı duyarak onu yalnız bırakmanın daha iyi olacağına karar verdik. Ancak Fabian aniden bize doğru yaklaşarak:</p>

  <p class="block1">“O deli oydu değil mi?” diye sordu. “O Ellen’di değil mi? Zavallı Ellen!”</p>

  <p class="block1">Buna hâlâ inanamıyordu ve vermeye cesaret edemeyeceğimiz yanıtı beklemeden yoluna devam etti.<br class="calibre3" id="calibre_pb_32" /></p>
</body>
</html>
