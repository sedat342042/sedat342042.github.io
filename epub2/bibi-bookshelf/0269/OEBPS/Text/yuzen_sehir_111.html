<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>11</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <p class="block14">11</p>

  <p class="block1">O gün, öğle üzeri, bir dümenci büyük salonun kapısına şu bildiriyi astı:</p>

  <p class="block16"><br class="calibre2" /></p>

  <p class="block17">51° 15’ K. Enl.</p>

  <p class="block17">18° 13’ B. Boy.</p>

  <p class="block17">Fastnet’e uzaklık: 323 mil.</p>

  <p class="block16"><br class="calibre2" /></p>

  <p class="block1">Bu ilan, İrlanda kıyısının en uç noktası olan Fastnet fenerinin üç yüz yirmi üç mil açığında, 51° 15’ kuzey enlem ve Greenwich’e göre 18° 13’ batı boylam derecelerinde bulunduğumuzu gösteriyordu. Kaptan, her gün aynı yere astığı bu ilanla geminin bulunduğu noktayı yolcularına duyuruyordu. Bu dereceleri harita üzerinde değerlendirmek ve geminin izlediği yolu öğrenmek mümkündü. Şu âna dek <i class="calibre1">Great Eastern</i>, otuz altı saatte yalnızca üç yüz yirmi üç mil yol kat edebilmişti. Bu iyi bir mesafe sayılmazdı, adı saygıyla anılan bir yolcu gemisinin yirmi dört saatte en az üç yüz mili geride bırakması gerekiyordu.</p>

  <p class="block1">Doktordan ayrıldıktan sonra, günün geri kalan bölümünü Fabian’la geçirdim. Doktorun “gezinilecek ıssız tarlalar” olarak tanımladığı arka güvertede baş başa kalmıştık. Orada, herkesten uzakta, kıç bölmenin küpeştelerine yaslanmış bir halde bu engin denizi izliyorduk. Dalga serpintilerinden yayılan iç gıcıklayıcıyı kokuyu içimize çekerken, yansıyan ışınların oluşturduğu küçük gökkuşakları köpüklerin arasında oynaşıyordu. Kırk ayak aşağıdaki pervane köpükler oluşturarak dönüyor ve bir bölümü su yüzüne çıktığında, bakırından kıvılcımlar saçarak dalgaları daha büyük bir şiddetle dövüyordu. Deniz eriyerek sıvı haline gelmiş bir zümrüt kütlesini andırıyordu. Pamuksu bir görünüm sergileyen ve göz alabildiğince uzanan dümen suyu, az ileride pervanenin ve çarkların süt beyazı köpüklerine karışıyordu. Üzerinde hızla değişen canlı resimler oluşan bu beyazlık, bana İngiltere’den bu mavi fon üzerine bırakılmış uçsuz bucaksız bir tül gibi görünüyordu. Beyaz kanatları siyah fistolarla süslenmiş martılar üzerimizde uçuşurken, parlayan tüyleri yansımalarla aydınlanıyordu.</p>

  <p class="block1">Fabian hiç konuşmadan dalgaların bu büyülü tablosunu izliyordu. Hayal gücünün en ilginç fantezilerini canlandıran bu sudan aynada neler görüyor olabilirdi? Gözlerinin önünden gelip geçen görüntüler ona son bir elvedanın yansımalarını mı çağrıştırıyordu? Dalgalar arasında kaybolup giden bir gölgenin izlerini mi arıyordu? Bana her zamankinden daha hüzünlüymüş gibi göründü, yine de sıkıntısının nedenini sormaya cesaret edemedim.</p>

  <p class="block1">Bizi birbirimizden uzaklaştıran bu uzun ayrılıktan sonra, bana güvenerek sırlarını paylaşmak ona düşüyordu. Geçmişinin, öğrenmemi istediği kadarını bana anlatmış, Hindistan’daki garnizonundan, av partilerinden, maceralı yaşantısından söz etmişti; ancak sıra yüreğini kabartan duygulara, göğsünü indirip kaldıran iç çekişlere geldiğinde suskunluğunu korumayı sürdürüyordu. Hiç kuşku yok ki, Fabian sıkıntılarını anlatarak yatıştırmaya çalışanlardan değildi, aksine, onlardan söz etmek ona büyük acılar yaşatıyor olmalıydı.</p>

  <p class="block1">Böylece, uzun süre küpeşteye doğru eğilmiş bir şekilde denizi seyretmeye devam ettik, ve geriye döndüğümde yalpanın etkisiyle yer yer su yüzüne çıkan büyük çarkları gördüm.</p>

  <p class="block1">Bir süre sonra Fabian şunları söyledi:</p>

  <p class="block1">“Bu dümen suyu harika görünüyor, sanki dalga kıvrımları harfler çizmekten çok hoşlanıyor! Bakın! Şurada l’ler, şurada e’ler! Yanılıyor muyum? Hayır! Hep aynı harfler!”</p>

  <p class="block1">Fabian’ın fazlasıyla uyarılmış hayal gücü dalgaların arasında neyi isterse onu görüyordu. Ancak bu harfler onun için neyi ifade ediyor olabilirdi? Fabian’ın zihninde hangi anıları çağrıştırıyordu? Birazdan yeniden sessizce denizi izlemeye devam etti. Sonra aniden, haykırdı:</p>

  <p class="block1">“Buraya gelin! Buraya gelin bu uçurum beni içine çekiyor!”</p>

  <p class="block1">“Neyiniz var, Fabian?” diye sordum ellerini tutarak, “Neyiniz var dostum?”</p>

  <p class="block1">“Şuramda bir ağrı var,” dedi eliyle göğsüne bastırarak, “bu ağrı beni öldürecek!”</p>

  <p class="block1">“Ağrı mı?” dedim, “Hiç iyileşme ümidi yok mu?”</p>

  <p class="block1">“Hayır, hiç yok.”</p>

  <p class="block1">Fabian bu sözlerden sonra salonun merdivenlerinden inerek kamarasına geri döndü.<br class="calibre3" id="calibre_pb_16" /></p>
</body>
</html>
