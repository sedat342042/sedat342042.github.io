<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>32</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <p class="block14">32</p>

  <p class="block1">Dean Pitferge yanımdan ayrıldıktan sonra güvertede kalarak, yükselen bulutları izlemeye devam ettim. Fabian odasına kapanmıştı. Corsican da onunla birlikteydi. Hiç kuşkusuz Fabian ona, düellonun ölümle sona ermesi halinde neler yapılması gerektiğinden söz ediyordu. O zaman aklıma New York’ta bir kız kardeşi olduğu geldi ve belki de ona gelmesini beklediği kardeşinin ölüm haberini vermek zorunda kalacağımız düşüncesiyle içim titredi. Fabian’ı görmek istedim, ancak onu ve Yüzbaşı Corsican’ı kendi hallerine bırakmanın daha iyi olacağını düşünerek bundan vazgeçtim.</p>

  <p class="block1">Saat dörtte, Long Island kıyısının önünde uzayıp giden bir kara parçasıyla karşılaştık. Bu Fire Island adacığıydı. Ortasından yükselen bir fener bu toprakları aydınlatıyordu. O sırada, yolcular kasaralara ve köşklere toplanmışlardı. Tüm bakışlar kuzey istikametine, yaklaşık altı mil sonra varacağımız kıyıya yönelmişti. Herkes, bahsin sonucunu belirleyecek olan kılavuzun geleceği ânı bekliyordu. Anlaşılacağı gibi, aralarında benim de bulunduğum, gece çeyrek saatlerini almış olanlar bahsi kaybetmişlerdi, hatta gündüzcülerden de dört ile altı arasındaki çeyrek saatlerin dışında kalanların hiç şansları bulunmuyordu. Kılavuzun hava kararmadan önce gemiye çıkmasıyla bahis sona erecekti. Bu durumda şans, önümüzdeki iki saatin çeyrek saatlerini bölüşmüş olan yedi-sekiz bahisçiye gülecekti, onlar da bunun farkındaydı, bu avantajlı durumdan yararlanarak, biletlerini büyük bir heyecanla satıyor, geri alıyor ve yeniden satıyorlardı. İnsan kendini Londra’daki Kraliyet Kambiyo Bürosu’nda sanabilirdi.</p>

  <p class="block1">Saat dördü on altı geçe, sancak tarafından <i class="calibre1">Great Eastern</i>’e yaklaşan bir iki direkli göründü. Hiç kuşkusuz bu gelen kılavuzdu. En fazla on dört-on beş dakika sonra güvertede olmalıydı. Bu durumda mücadele, saat dört ile beş arasındaki ikinci ve üçüncü çeyrek saatler arasında geçecekti. Bir anda alım satımlarda yeni bir canlanma baş gösterdi. Ardından, kılavuzun kendisi hakkında da hiç abartmadan aktaracağım garip bahis önerileri gelmeye başladı:</p>

  <p class="block1">“Kaptanın evli olduğuna on dolar.”</p>

  <p class="block1">“Dul olduğuna yirmi dolar.”</p>

  <p class="block1">“Bıyıklı olduğuna otuz dolar.”</p>

  <p class="block1">“Favorilerinin kızıl olduğuna elli dolar.”</p>

  <p class="block1">“Burnunun siğilli olduğuna altmış dolar!”</p>

  <p class="block1">“Gemiye önce sağ ayağını atacağına yüz dolar.”</p>

  <p class="block1">“Tütün kullanacak.”</p>

  <p class="block1">“Ağzında bir pipo olacak.”</p>

  <p class="block1">“Hayır, puro!”</p>

  <p class="block1">“Hayır! Evet! Hayır!”</p>

  <p class="block1">Ve bunlar gibi daha yirmi kaçık iddiacı, kendileri kadar kaçık bahisçiler bulabilme imkânına kavuştu.</p>

  <p class="block1">Bu sırada küçük yelkenli gemi, sağ taraftan aldığı rüzgârla yelkenlerini şişirmiş, buharlı gemiye giderek yaklaşıyordu. Ona bir gezinti yatı görüntüsü veren, ön tarafı oldukça kalkık, uzun, zarif çizgileri seçiliyordu. Elli-altmış tonluk, sevimli ve sağlam bu kılavuz gemileri, dalgaların üzerinde, su içinde ayakları varmışçasına yükselecek kadar iyi inşa edilmişlerdi. Magellan’ın karavelalarının bile yerini tutamayacağı bu yatlarla rahatlıkla dünya turuna çıkılabilirdi. Zarifçe eğilmiş olan yelkenli, sertleşmeye başlayan rüzgâra rağmen dengesini koruyordu. Yelkenleri ve direkleri, gökyüzünün siyah fonunu beyaz renkleriyle bölüyordu. Deniz, pruvasının altında köpürüyordu. <i class="calibre1">Great Eastern</i>’e 400 m. kala, birdenbire rüzgâra karşı döndü ve filikasını denize indirdi. Kaptan Anderson’ın “dur” emri vermesiyle on dört gündür aralıksız çalışan pervane ve çarklar durdu. Bir adam, iki direklinin kayığına atladı. Dört tayfa buharlı gemiye doğru yüzdüler. <i class="calibre1">Great Eastern</i>’den, yamacına yanaşan ceviz kabuğuna bir ip merdiven gönderildi. Merdiveni kavrayan kılavuz, çevik hareketlerle yukarı tırmanarak güverteye atladı.</p>

  <p class="block1">Kazananların sevinç çığlıkları, kaybedenlerin homurdanmalarına karışıyordu, bahis şu sonuçlarla tamamlanmıştı:</p>

  <p class="block1">Kılavuz evliydi.</p>

  <p class="block1">Burnunda siğil yoktu.</p>

  <p class="block1">Sarı bıyıkları vardı.</p>

  <p class="block1">Gemiye sıçrayarak atladığı için güvertenin zeminine her iki ayağı aynı anda değmişti.</p>

  <p class="block1">Ve nihayet, <i class="calibre1">Great Eastern</i>’e ayak bastığı anda saat dördü otuz altı dakika geçiyordu.</p>

  <p class="block1">Bu durumda, yirmi üçüncü çeyrek saatin sahibi doksan altı doları kazanmış oluyordu. Bu kişi, bu beklenmedik kazancı hiç aklına getirmeyen Yüzbaşı Corsican’dı. Biraz sonra kendisine verilecek ödülü almak üzere güverteye çıktığında, Kaptan Anderson’dan bu paranın kasırga sırasında talihsiz bir şekilde hayatını kaybeden genç tayfanın dul eşi için saklanmasını rica etti. Kumandan hiçbir şey söylemeden onun elini sıktı. Kısa bir süre sonra, Yüzbaşı Corsican’ın yanına gelen bir denizci, onu biraz kabaca selamlayarak şunları söyledi:</p>

  <p class="block1">“Bayım, arkadaşlar sizin yürekli bir adam olduğunuzu bildirmem için beni gönderdiler. Hepsi, kendi adına teşekkür edemeyecek olan zavallı Wilson’a yaptığınız bağış için size teşekkür ediyorlar.”</p>

  <p class="block1">Bu sözlerle duygulanan Yüzbaşı Corsican tayfanın elini sıktı.</p>

  <p class="block1">Kılavuza gelince, kısa boylu, pek de denizciye benzemeyen bir adamdı. Üzerinde muşamba bir kasket, siyah bir pantolon ve kırmızı astarlı kahverengi bir redingot vardı. Elinde bir şemsiye taşıyordu. Şu andan itibaren geminin yönetimi onun elindeydi.</p>

  <p class="block1">Kaptan köşküne çıkmadan önce, yolcuların büyük bir açgözlülükle üzerine atıldığı bir tomar gazeteyi güverteye bıraktı. Avrupa’dan ve Amerika’dan gelen bu haberler, <i class="calibre1">Great Eastern</i> ile iki kıta arasındaki siyasi ve sivil köprüleri kuruyordu.<br class="calibre3" id="calibre_pb_37" /></p>
</body>
</html>
