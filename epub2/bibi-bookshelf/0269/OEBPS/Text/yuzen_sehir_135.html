<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>35</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <p class="block14">35</p>

  <p class="block1">Bugün ayın dokuzuydu, <i class="calibre1">Great Eastern</i> 16 Nisanda hareket edeceğine göre, Birlik topraklarına ayak bastığım saat üçten itibaren, Amerika’da geçireceğim sekiz günüm vardı! Sekiz gün! Bu süre içinde Amerika’nın tamamını gezebilecek aceleci turistlerin, ekspres yolcuların varlığından haberdardım! Ancak benim böyle bir iddiam yoktu. Hatta bu süre zarfında New York’u tam anlamıyla gezerek, bu son sürat incelemeden sonra Amerikalıların kişilik yapıları ve gelenekleriyle ilgili bir kitap yazabileceğimi bile düşünmüyordum. Ancak yapısı ve fiziki görünümü itibarıyla New York’un büyük bir çeşitlilik sunduğu söylenemezdi. Bu anlamda bir satranç tahtasından farkı yoktu. Dik açıyla kesişen caddeler, boylamasına uzandıklarında “avenue” olarak, yanlamasına uzandıklarında ise “street” olarak adlandırılıyorlardı; omnibüslerin tüm “avenue”lerini kat ettiği bu ulaşım hatlarının her birine birer numara verilmesi oldukça pratik bir uygulama olsa da, fazlasıyla tekdüzeydi. New York’un herhangi bir mahallesini gören bir kişi, şehrin güney ucunda kalan ve iç içe geçmiş büyüklü küçüklü sokakların karmaşasının hâkim olduğu ticaret merkezi dışında, büyük şehrin tamamını görmüş sayılabilirdi. New York bir dildi ve tüm canlılığı “dilinin” ucunda bulunuyordu. Her yanından, denizin iç bölgelerdeki temsilcisi olduklarını, sularında cirit atan gemileriyle belli eden Hudson ve Est nehirleri akarken, feribotlar şehri sağda Brooklyn’e, solda ise New Jersey kıyılarına bağlıyordu. İki yana doğru simetrik olarak genişleyen New York mahallelerini yanlamasına ikiye ayıran ve ona hayat veren tek bir ana arter vardı. Londra’nın Strand’ine, Paris’in Montmartre Bulvarı’na benzeyen yaşlı Broadway, aşağı bölgesindeki yoğun kalabalığı ve yukarı mahallelerindeki ıssızlığı ile dikkati çekiyor, derme çatma evleriyle mermer sarayları yan yana sıralanıyor, faytonlar, trenler, fıçı ve domuz arabalarından oluşan trafik selinin iki yanında bulunan kaldırımlar üzerinde yayaların geçebilmesi için yapılan köprüler yer alıyordu. New York’un kalbi olan Broadway’de Doktor Pitferge’le akşama kadar gezindik.</p>

  <p class="block1"><i class="calibre1">Fifth Avenue Hotel</i>’de minnacık yahnilerin bebek tabaklarıyla servis yapıldığı ve büyük bir ciddiyetle sunulduğu akşam yemeğinden sonra, günümü Barnum tiyatrosunda sonlandırmaya karar verdim. Büyük bir kalabalığın izlemeye geldiği <i class="calibre1">New York’s Streets</i> adlı oyun sahneleniyordu. Dördüncü perdede, gerçek itfaiyecilerin kullandığı gerçek bir su pompasıyla söndürülmeye çalışılan bir yangın vardı. Gösteri oldukça ilgi çekiciydi.</p>

  <p class="block1">Ertesi sabah, saat ikide otelde buluşmak üzere sözleştikten sonra doktoru kendi işleriyle baş başa bırakarak dışarı çıktım. Liberty Street, 51’deki postaneye giderek mektuplarımı aldıktan sonra, Broadway’in aşağı bölümünde, Rowling Green, 2 numaradaki Fransız konsolosluğuna uğradım. Baron Gauldree Boilleau beni oldukça sıcak karşıladı. Oradan, bir çeki tahsil etmek için Hoffmann şirketine geçtim ve son olarak da, 36. cadde, 25 numarada oturan Fabian’ın kız kardeşi Mrs. R...’nin evine gittim. Bir an önce, Ellen ve iki dostumun neler yaptıklarını öğrenmek istiyordum. Orada, Bayan R..., Fabian ve Corsican’ın, doktorların tavsiyesine uyarak temiz hava ve kır yaşamının sakinliğinin olumlu yönde etkileyeceği Ellen ile birlikte New York’tan ayrıldıklarını öğrendim. Yüzbaşı Corsican beni bundan haberdar etmek için <i class="calibre1">Fifth Avenue Hotel</i>’e gelmiş, ancak benimle karşılaşamamıştı. Nereye gitmiş olabilirlerdi? Fazla uzaklaşmalarına gerek yoktu. Ellen’in hoşuna gidecek ilk görüntünün belireceği noktada duracak ve bu etki çekiciliğini koruduğu müddetçe orada bekleyeceklerdi. Zaten Corsican beni durumdan haberdar edecekti, onları son bir kez daha kucaklamadan New York’tan ayrılmayacağımı ümit ediyordu. Bu konuda yanılmıyordu. Birkaç saatliğine de olsa, Ellen, Fabian ve Yüzbaşı Corsican’la tekrar görüşmek beni çok mutlu edecekti! Ancak aceleye gelen yolculukların karmaşasını hesaba katarsak, bir kez daha bir araya gelmemiz biraz zor görünüyordu.</p>

  <p class="block1">Saat ikide otele geri döndüm. Doktoru bir borsa salonu ya da bir semt pazarı gibi kalabalık olan barda buldum. Turistlerin ve iş için New York’a gelmiş yolcuların iç içe geçtiği bu salonda ücretsiz olarak buzlu su, bisküvi ve peynir servisi yapılıyordu.</p>

  <p class="block1">“Evet, doktor,” dedim, “ne zaman yola çıkıyoruz?”</p>

  <p class="block1">“Bu akşam saat altıda.”</p>

  <p class="block1">“Hudson trenine mi bineceğiz?”</p>

  <p class="block1">“Hayır, harika bir buharlı gemi olan <i class="calibre1">Saint-John</i> ile yola çıkacağız. Bizi bambaşka bir âleme götürecek olan bu nehir <i class="calibre1">Great Eastern</i>’i adeta uçarak geçiyor. Aslında size Hudson’u gündüz gözüyle göstermek isterdim, ama ne yazık ki <i class="calibre1">Saint-John</i> yalnızca geceleri çalışıyor. Yarın sabah beşte Albany’de olacağız. Altıda kalkan New York trenine bindikten sonra akşam yemeğimizi Niagara şelalelerinde yiyeceğiz.”</p>

  <p class="block1">Doktorun programını tartışmaya niyetim yoktu. Söylediklerini gözü kapalı kabul ettim. Düşey vidası üzerinde hareket ederek bizi odalarımıza çıkartan asansör, birkaç dakika sonra yolculuk çantalarımızla birlikte bizi yeniden aşağıya indirdi. Yirmi franka anlaştığımız bir fayton bizi on beş dakikada Hudson rıhtımına bıraktı. İskelede bekleyen <i class="calibre1">Saint-John</i> şimdiden iri duman çevrintileriyle alacalanıyordu.<br class="calibre3" id="calibre_pb_40" /></p>
</body>
</html>
