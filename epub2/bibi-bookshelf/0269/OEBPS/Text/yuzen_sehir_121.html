<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>21</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <p class="block14">21</p>

  <p class="block1">Saat dörtte, o âna dek bulutlu olan hava açmaya başladı. Denizin durgunlaşmasıyla, gemi artık hiç yalpalamıyordu. Sanki düz bir arazinin üzerinde ilerliyorduk. <i class="calibre1">Great Eastern</i>’in bu durağanlığı, yolcuların aklına yarış düzenleme fikrini getirdi. Epsom’un<sup class="calibre4" id="id_GeriDipnot9"></sup><a class="calibre5" href="../Text/yuzen_sehir_201.html#id_Dipnot9"><sup class="text">[</sup><sup class="text">9</sup><sup class="text">]</sup></a> çimenleri bile ancak bu kadar mükemmel olabilirdi, atlara gelince <i class="calibre1">Gladiator</i> ya da <i class="calibre1">Touque</i>’un yerlerini onlardan hiç aşağı kalmayan safkan İskoçlar alacaktı. Haber yayılmakta gecikmedi. Yarış severler hızla güverteye koştururken, yolcular da salonları ve kamaralarını terk etmeye başlamışlardı. Bir İngiliz olan saygıdeğer Mac Carthy’nin saha komiseri olarak seçilmesinin ardından, koşuya katılacak altı tayfa piste çıktılar. Yarı insan yarı at santorlar gibi hem at hem jokey olarak yarışacak olan bu adamlar, <i class="calibre1">Great Eastern</i>’in büyük ödülünü kazanabilmek için ellerinden geleni yapmaya hazırladılar.</p>

  <p class="block1">Yarış alanı iki bulvardan oluşuyordu. Koşucular geminin etrafında üç tur atarak, yaklaşık bin üç yüz metrelik bir mesafeyi katedeceklerdi. Bu kadarı yeterliydi. Birazdan tribünler, yani güverteler, dürbünlerini kuşanmış ve bazıları da kuşkusuz Atlantik’in tozlarından korunmak için “yeşil peçeler” takmış meraklılar kalabalığıyla dolup taştı. Mürettebat eksikti, doğru, ama hepsinin sıraya dizilebileceği kadar yer vardı. Gösterişli, elbiseli hanımlar genellikle arka güvertede toplanıyorlardı. Manzara çok hoştu.</p>

  <p class="block1">Fabian, Yüzbaşı Corsican, Doktor Dean Pitferge ve ben ön güvertedeki yerimizi almıştık. Burası yarışın merkezi sayılırdı. Gerçek amatör jokeyler burada toplanmışlardı. Hemen önümüzde başlangıç ve varış direği vardı. Bahisler İngilizlere özgü bir hareketlilikle yatırılmaya başlandı. Yarışçıların son durumları hakkında hiçbir şey bilinmemesine ve henüz şecere defterine herhangi bir başarılarının kaydedilmemesine rağmen ortaya büyük paralar konuyordu. Bu hazırlıklara her zamanki küstah tavırlarıyla tartışarak, karşısındakine söz hakkı vermeyen bir tonla bağırıp çağırarak katılan Harry Drake’i gördüğümde kaygılanmadan edemedim. Neyse ki, birkaç dolarla bahse katılmış olsa da, Fabian bu curcunayla fazla ilgilenmezmiş gibi görünüyordu. Alnı endişeyle kırışmış bir halde düşüncelere dalıp gitmişti.</p>

  <p class="block1">Piste çıkan koşucular arasında özellikle ikisi izleyicilerin dikkatini çekmişti. İlki Wilmore adında Dundeeli bir İskoçtu, ufak tefek zayıf, yerinde duramayan, çevik bir adamdı, geniş göğsü ve parlayan gözleriyle adı favoriler arasında geçiyordu. Diğeri boylu poslu bir İrlandalı olan O’Kelly’di, boyu bir yarış atınınki kadar uzundu, deneyimli yarış severlere göre Wilmore’un en güçlü rakibi oydu. Bire üç veriyordu, ben de bu genel kanıya kapılarak onun üzerine birkaç dolar yatıracaktım ki, doktor araya girerek beni uyardı:</p>

  <p class="block1">“Ufaklığa oynayın, büyük kaybedecek.”</p>

  <p class="block1">“Ne demek istiyorsunuz?”</p>

  <p class="block1">“Demek istediğim şu ki,” diye ciddi bir ifadeyle karşılık verdi doktor, “o bir safkan değil. Koşuya hızlı başlasa da arkasını getiremeyecek. İskoç olan ufaklıksa tam tersine iyi bir soydan geliyor. Bacaklarının üzerinde dimdik duran şu bedenine, şu gergin geniş göğsüne baksanıza. Bu adam bu pistte birçok kez idman yapmış olmalı, ayakları peş peşe inip kalkarak dakikada en az iki yüz adım atıyor. Ona oynayın, inanın bana pişman olmayacaksınız.”</p>

  <p class="block1">Bilge doktorumun tavsiyelerine uyarak, Wilmore’a oynadım. Diğer dört koşucuya gelince, onların esamesi bile okunmuyordu.</p>

  <p class="block1">Kurayla yer sıralarının belirlenmesi sırasında şans, yarışa en iç kulvardan başlayacak olan İrlandalı’ya güldü. Altı koşucu direğin hizasında dizildiler. Hatalı çıkıştan kaygılanmak yersizdi, bu da hakemin işini kolaylaştırıyordu.</p>

  <p class="block1">Başlama işaretinin verilmesiyle “hurra” sesleri yükseldi. Yarış tutkunları, daha ilk anda Wilmore ve O’Kelly’nin deneyimli atletler olduklarını anlamışlardı. Soluk soluğa önlerinden giden rakiplerine aldırmadan, biraz öne eğik vücutları, dik başları, göğüs kemiklerine bitişik ön kolları ve karşıt ayağın her hareketini dengelercesine hafifçe öne arkaya gidip gelen bilekleriyle ilerliyorlardı. Ayakları çıplaktı. Yere asla değmeyen topukları, onlara güçlerini kaybetmemeleri için gerekli esnekliği sağlıyordu. Tek kelimeyle söylemek gerekirse, hareketleri büyük bir uyum içinde birbirlerini tamamlıyordu.</p>

  <p class="block1">İkinci turda hâlâ başa baş giden O’Kelly ve Wilmore, nefesleri tükenen rakipleriyle aralarını açarak, doktorun sürekli olarak tekrarladığı şu aksiyomun doğruluğunu kanıtlıyorlardı:</p>

  <p class="block1">“Koşu sırasında önemli olan baldırlar değil, ciğerlerdir! Elbette baldırların da sağlam olması gerekir, ancak körük gibi bir ciğere sahip olmadan başarı imkânsızdır.”</p>

  <p class="block1">Sondan bir önceki dönemece gelindiğinde, kendi favorilerini destekleyen izleyicilerin bağırışları artmaya başlamıştı. Dört bir yanda gayrete getirecek sloganlar, hurralar, bravolar yankılanıyordu.</p>

  <p class="block1">“Ufaklık kazanacak,” dedi Pitferge, “baksanıza hiç zorlanmadan yoluna devam ediyor. Oysa rakibi nefes nefese kaldı.”</p>

  <p class="block1">Gerçekten de, Wilmore’un yüzü sakin ve renksizdi. O’Kelly’ye gelince, ıslanmış bir saman alevi gibi tütüyordu. Yarış severlerin argosunda yer alan bir sözcükle ifade etmek gerekirse, “kırbaç altında” gibiydi. Yine de ikisi de yan yana koşmaya devam ediyorlardı. Nihayet büyük kasarayı geçtiler, makinenin ambar ağzını geride bırakıp bitiş çizgisini geçtiler...</p>

  <p class="block1">“Çok yaşa! Çok yaşa Wilmore!” diye haykırdı kimileri.</p>

  <p class="block1">“Çok yaşa O’Kelly!” diye haykırdı diğerleri.</p>

  <p class="block1">“Wilmore kazandı.”</p>

  <p class="block1">“Hayır, berabere bitti.”</p>

  <p class="block1">Saygıdeğer Mac Carthy, yarım baş farkıyla Wilmore’un kazandığını açıklasa da zaman zaman ağır sataşmalara varan tartışmalar sürüyordu. İrlandalının yandaşları ve özellikle Harry Drake, yarışın berabere bittiğini ve tekrarlanması gerektiğini ileri sürüyorlardı.</p>

  <p class="block1">Tam o sırada gayri ihtiyari bir şekilde Harry Drake’e yaklaşan Fabian, soğuk bir ifadeyle şunları söyledi:</p>

  <p class="block1">“Haksızsınız, bayım. İskoç tayfa yarışı kazandı!”</p>

  <p class="block1">Drake hızla Fabian’ın üzerine yürüdü:</p>

  <p class="block1">“Anlayamadım?” diye karşılık verdi tehdit eden bir ses tonuyla.</p>

  <p class="block1">“Size haksız olduğunuzu söylüyorum,” diye tekrarladı sakince Fabian.</p>

  <p class="block1">“Elbette,” diye yanıtladı Drake, “çünkü Wilmore’a oynadınız.”</p>

  <p class="block1">“Hayır, ben de sizin gibi O’Kelly’ye oynadım,” dedi Fabian “Kaybettim ve bedelini ödüyorum.”</p>

  <p class="block1">“Bayım,” diye haykırdı Drake, “bana neyi öğretmeye kalkıyorsu...”</p>

  <p class="block1">Ancak daha cümlesini tamamlayamadan araya giren Yüzbaşı Corsican, Drake’e sert ve aşağılayıcı bir ifadeyle bakarak, tepkileri kendi üzerine çekmeye çalıştı. Buna rağmen, onu dikkate almayan Drake, kollarını kavuşturarak Fabian’a döndü:</p>

  <p class="block1">“Beyefendinin,” dedi alaycı bir gülümsemeyle, “demek ki kendini savunmak için dostlarına ihtiyacı var!”</p>

  <p class="block1">Yüzünün rengi solan Fabian, Drake’in üzerine yürümeye hazırlanırken onu tuttum. Diğer taraftaysa, Fabian’ı hâlâ nefret dolu bakışlarla süzmeye devam eden bu alçağın arkadaşları, onu sürükleyerek uzaklaştırdılar.</p>

  <p class="block1">Yüzbaşı Corsican ve ben, birlikte aşağı indiğimiz Fabian’ın şu sözlerle yetindiğini duyduk:</p>

  <p class="block1">“İlk fırsatta bu aşağılık adama haddini bildireceğim.”<br class="calibre3" id="calibre_pb_26" /></p>
</body>
</html>
