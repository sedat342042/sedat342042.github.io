<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>12</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <p class="block14">12</p>

  <p class="block1">Ertesi gün, 30 Mart Cumartesi günü hava açıktı. Rüzgâr hafif, deniz sakindi. Kazanların tam kapasite çalışmasıyla basınç yükselmişti. Pervanesi dakikada otuz altı devir yapan <i class="calibre1">Great Eastern</i>’in hızı saatte on iki deniz milini geçiyordu.</p>

  <p class="block1">Rüzgâr güneyden esiyordu. İkinci kaptan mizanaları ve kontra mizanaları açtırdı. Yelkenlerinin desteğindeki gemi şimdi yalpalardan etkilenmiyordu. Pırıl pırıl parlayan gökyüzü bir anda güverteleri canlandırmıştı; hanımlar yepyeni kıyafetleriyle boy gösterirken, kimileri geziniyor, kimileri de sanki ağaçların gölgesindeki çimenliklerdelermişcesine bankların üzerine oturuyorlardı; çocuklar iki gün boyunca ara vermek zorunda kaldıkları oyunlarına yeniden başlamışlardı; yerinde duramayan bebek arabaları güverteyi bir baştan bir başa katediyordu. Üniformalı birkaç asker, başları havada, elleri ceplerinde geziniyorlardı, insan kendini Fransa’daki parklardan birinde zannedebilirdi.</p>

  <p class="block1">Saat on ikiye çeyrek kala, Kaptan Anderson ve iki subayı kaptan köşküne çıktılar. Hava gözlem yapabilmek için uygundu. Her birinin elinde güneşin yükseldiği noktayı belirleyecek dürbünlü bir sekstan vardı, zaman zaman aletlerinin eğimli mercekleriyle güney ufkunu gözlüyor, ardından aradaki açıyı hesaplamak üzere bakışlarını güneşe çeviriyorlardı.</p>

  <p class="block1">“Saat on iki,” dedi az sonra Kaptan.</p>

  <p class="block1">Bir dümencinin, saati hemen bir kâğıda yazarak kaptan köşkündeki çanın üzerine asmasıyla, gemideki tüm saatler güneşin üzerinde bulunduğu bu meridyene göre ayarlandı.</p>

  <p class="block1">Yarım saat sonra panoya şu duyuru asıldı:</p>

  <p class="block16"><br class="calibre2" /></p>

  <p class="block17">51° 10’ K. Enl.</p>

  <p class="block17">24° 13’ B. Boy.</p>

  <p class="block17">Günlük seyir: 221 mil. Fastnet’ten uzaklık: 550.</p>

  <p class="block16"><br class="calibre2" /></p>

  <p class="block1">Demek ki dün öğlenden beri iki yüz yirmi yedi millik bir yolu katetmiştik. Şu anda Greenwich’te saat 1:49’du, <i class="calibre1">Great Eastern</i> Fastnet fenerinin beş yüz elli mil açığında bulunuyordu.</p>

  <p class="block1">Gün boyunca Fabian’ı hiç görmedim. Ortalıkta görünmemesinden endişelenerek birçok kez kamarasına yaklaştım ve odasından ayrılmadığını öğrenerek rahatladım.</p>

  <p class="block1">Güverteleri dolduran bu kalabalık onu rahatsız ediyor olmalıydı. Hiç kuşkusuz, bu gürültüden kaçarak kendisiyle baş başa kalmak istiyordu. Güvertede rastladığım Yüzbaşı Corsican’la bir saat boyunca dolaştık. Sık sık Fabian’dan söz etmesi üzerine, ona önceki gün Yüzbaşı Mac Elwin ile aramızda geçenleri anlatmaktan kendimi alıkoyamadım.</p>

  <p class="block1">“Evet,” diye karşılık verdi Corsican gizlemeye çalışmadığı bir heyecanla, “iki yıl önce, Fabian kendini dünyanın en mutlu adamı olarak görüyordu, oysa şimdi kimsenin onun kadar mutsuz olmadığı söylenebilir!”</p>

  <p class="block1">Archibald Corsican bana birkaç tümceyle Fabian’ın Bombay’da Bayan Hodges adlı çekici bir genç kızla tanıştığını anlattı. İkisi de birbirlerini sevmişlerdi. Hiçbir şey Bayan Hodges ile yüzbaşıyı birleştirecek bir evliliğin önüne geçemeyecek gibi görünüyordu, ta ki, babasının isteğiyle genç kızın Kalkütalı bir tüccarın oğluyla evlenmesine karar verilene kadar. Bu bir “iş”ti, evet, uzun süre önce karara bağlanmış ticari bir ilişkiydi. Katı, yararcı ve duygulara önem vermeyen bir adam olan Hodges, o zaman dünürü karşısında güç bir durumdaydı. Bu evliliğin işleri yoluna koyabileceği düşüncesiyle, servetini korumayı kızının mutluluğuna tercih etmişti. Zavallı kız karşı koyacak durumda değildi. Böylece sevmediği, hiçbir zaman da sevemeyeceği, üstelik kendisini de hiç sevmeyen bir adamla evlenmek zorunda kalmıştı. Kârlı bir işti, pis bir işti ve acıklı bir durumdu. Nikâhtan bir gün sonra, adam karısıyla birlikte Bombay’dan ayrılmıştı ve o günden beri aşk acısıyla çılgına dönen Fabian yataklara düşmüş, sevdiği kızı bir daha asla görememişti. Öykü sona erdiğinde, Fabian’ın ne büyük bir acıyla kıvrandığını anlamıştım.</p>

  <p class="block1">“Bu genç kızın ismi neydi?” diye sordum.</p>

  <p class="block1">“Ellen Hodges,” diye yanıtladı yüzbaşı.</p>

  <p class="block1">Ellen! Bu isim, Fabian’ın dün dümen suyunda gördüğünü sandığı harfleri açıklıyordu.</p>

  <p class="block1">“Ya bu zavallı kadının kocasının adı ne?” dedim yüzbaşıya.</p>

  <p class="block1">“Harry Drake.”</p>

  <p class="block1">“Drake!” diye haykırdım, “Ama bu adam şu an gemide bulunuyor!”</p>

  <p class="block1">“O! Burada mı!” diye tekrarladı Corsican, sözümü kesip, gözlerini yüzüme dikerek.</p>

  <p class="block1">“Tanrıdan dilerim ki,” dedi ciddi bir ifadeyle yüzbaşı, “Fabian ve o karşı karşıya gelmezler! Ne mutlu ki birbirlerini tanımıyorlar, ya da en azından Fabian, Harry Drake’i tanımıyor. Ancak bu ismin onun yanında telaffuz edilmesi bile büyük bir felakete yol açabilir!”</p>

  <p class="block1">Bunun üzerine, Yüzbaşı Corsican’a Harry Drake hakkında bildiklerimden, daha doğrusu Dean Pitferge’den öğrendiklerimden söz ettim. Bu maceracının kim olduğunu, kumar ve fuhuşun iflasın eşiğine getirdiği bu kaba ve küstah adamın yeniden servete kavuşabilmek için her şeyi yapmaya hazır olduğunu anlattım. O sırada Harry Drake yanımızdan geçti. Onu yüzbaşıya gösterdiğimde gözleri öfkeyle parladı, kendine hâkim olabilmesi için onu sakinleştirmek zorunda kaldım.</p>

  <p class="block1">“Evet,” dedi, “yüzü tam bir alçağınkine benziyor. Nereye gidiyor acaba?”</p>

  <p class="block1">“Söylenene göre talihini denemek üzere Amerika’ya.”</p>

  <p class="block1">“Zavallı Ellen!” diye mırıldandı yüzbaşı. “Şu an kim bilir nerededir?”</p>

  <p class="block1">“Belki bu sefil onu terk etmiştir?”</p>

  <p class="block1">“Ama neden gemide olmasın?” dedi yüzbaşı bakışlarını bana çevirerek.</p>

  <p class="block1">Bu düşünce daha önce hiç aklıma gelmemişti, ancak bunu kabul etmek güçtü. Hayır. Ellen gemide değildi. Öyle olsa Doktor Pitferge’ün sorgulayan bakışlarından kaçması olanaksızdı. Hayır! Bu yolculukta Drake’e eşlik etmiyordu!</p>

  <p class="block1">“Bundan emin misiniz, bayım?” diye karşılık verdi Yüzbaşı Corsican, “Onca sıkıntı çekmiş olan bu zavallı kadının görüntüsü Fabian’a büyük bir şok yaşatabilir. Ondan sonra neler olup biteceğini düşünmek bile istemiyorum. Fabian gözünü bile kırpmadan Drake’i bir köpek gibi öldürebilir. Her ikimizin de Fabian’ın dostu olduğumuzu kanıtlamanın tam zamanı. Onu gözümüzün önünden hiç ayırmayalım, hatta gerektiğinde rakibiyle arasına girebilmek için her an hazır bekleyelim. Anlıyorsunuz değil mi, bu iki adam arasında silahların konuşacağı bir çatışmanın yaşanmaması lazım. Ne yazık ki ne burada, ne de dünyanın herhangi bir yerinde bir kadın, ne kadar alçak bir koca olursa olsun, kocasının katiliyle evlenemez.“</p>

  <p class="block1">Yüzbaşı Corsican’ın aklından geçenleri anlamıştım. Fabian’ın adaleti kendi elleriyle yerine getirmesi doğru olmazdı. Bu, gelecekte karşılaşılması muhtemel olayların bir öngörüsüydü! Ve yine de, insan ilişkilerinde her şeyin olasılık dâhilinde bulunduğunu dikkate almak gerekmez miydi? Ancak garip bir önsezi beni irkiltiyordu. Gemideki ortak yaşamın gereğince her gün birbirleriyle sık sık karşılaşan bu insanlar arasında, Drake’in her yerde kendini belli eden kişiliği Fabian’ın dikkatinden kaçacak mıydı? Bir olay, bir ayrıntı, bir sesleniş onları ister istemez ölümcül bir şekilde karşı karşıya getirmeyecek miydi? Ah! Her ikisini de beraberinde götüren bu geminin daha hızlı gitmesi için neler vermezdim! Yüzbaşı Corsican’ın yanından ayrılmadan önce dostumuza göz kulak olacağıma dair ona söz verdim, o da kendi payına gözünün her zaman Drake’in üzerinde olacağını belirtti. Sonra el sıkışarak birbirimizden uzaklaştık.</p>

  <p class="block1">Akşama doğru, güneybatı rüzgârının sis bulutlarını okyanusun üzerine toplamasıyla gökyüzü simsiyah oldu. Işıl ışıl parlayan salonlar bu derin karanlıklarla büyük bir tezat oluşturuyordu. Peş peşe gelen valslerin ve romansların yankıları duyuluyordu. Son notaların ardından salonu çılgınca alkışlar kaplıyor, hatta şu kepaze T... piyanonun başına geçerek bir soytarı küstahlığıyla tuşları tıngırdatmaya başladığında bile “hurra” sesleri yükseliyordu.<br class="calibre3" id="calibre_pb_17" /></p>
</body>
</html>
