<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="23. Bağlanmış">23<br />
    Bağlanmış</h1>

    <p>Işık onu lif lif ayırdı, lifleri saçlara böldü, saçlar yanarak, süzülerek birbirlerinden uzaklaştı. Süzülüp yanıyorlardı, sonsuza dek. Sonsuza dek.</p>

    <p class="paragraf">Egwene gümüş kemerden üşümüş ve öfkeden kaskatı halde çıktı. Anıların kavuruculuğuna karşı öfkenin buz gibi soğuğuna ihtiyacı vardı. Bedeni yanma hissini hatırlıyordu, ama diğer anılar daha derinlere işliyor, daha derinleri dağlıyordu. Ölüm kadar soğuk öfke.</p>

    <p>“Yazgım bundan mı ibaret?” diye sordu. “Onu tekrar tekrar terk etmek. Ona ihanet etmek, onu hayal kırıklığına uğratmak. Tekrar tekrar. Yazgım bundan mı ibaret?”</p>

    <p>Aniden her şeyin olması gerektiği gibi olmadığını fark etti. Egwene’e olacağı söylendiği gibi Amyrlin ve her Ajah’tan birer şallı kardeş şimdi oradaydı, ama hepsi ona endişeyle bakıyordu. Şimdi <em>ter’angreal</em>’in çevresindeki her noktada iki Aes Sedai oturuyordu ve yüzlerinden ter damlıyordu. <em>Ter’angreal</em> uğulduyordu, neredeyse titriyor, vahşi renk şeritleri kemerlerin içindeki beyaz ışığı yarıyordu.</p>

    <p>Elini Egwene’in başına koyarken Sheriam kısa bir süre için <em>saidar</em>’a sarıldı, kızın bedeninden bir ürperti geçti. “İyi durumda.” Çömezler Sorumlusu’nun sesi rahatlamış gibi çıktı. “Zarar görmemiş.” Sanki bunu beklemiyormuş gibi.</p>

    <p>Egwene’e bakan Aes Sedailerin yüzündeki gerilim kayboldu. Elaida uzun bir nefes salıverdi, sonra son kadehi almak için hızla uzaklaştı. Yalnızca <em>ter’angreal</em>’in çevresindeki Aes Sedailer gevşemedi. Uğultu azaldı, ışık <em>ter’angreal</em>’in sakinleşmeye başladığına işaret edecek şekilde titreşti, ama o Aes Sedailer bunun her adımı için mücadele etmek zorunda kalıyormuş gibi görünüyordu.</p>

    <p>“Ne?.. Ne oldu?” diye sordu Egwene.</p>

    <p>“Sessiz ol,” dedi Sheriam, ama yumuşak bir sesle. “Şimdilik sessiz ol. Sen iyisin. Asıl önemli olan bu. Töreni tamamlamalıyız.” Elaida koşarcasına geldi, son gümüş kadehi Amyrlin’e uzattı.</p>

    <p>Egwene diz çökmeden önce bir an tereddüt etti. Ne oldu?</p>

    <p>Amyrlin kadehi ağır ağır Egwene’in başından aşağı boşalttı. “Emond Meydanı’ndan gelen Egwene al’Vere’den arındın. Seni dünyaya bağlayan tüm bağlardan arındın. Bize yüreğinle ve ruhunla, temiz geliyorsun. Sen Beyaz Kule’nin Kabuledilmişlerinden Egwene al’Vere’sin.” Son damla Egwene’in saçına düştü. “Artık bize bağlandın.”</p>

    <p>Son sözcüğün, sadece Egwene ile Amyrlin arasında, özel bir anlamı var gibiydi. Amyrlin kadehi diğer Aes Sedailerden birine uzattı ve kendi kuyruğunu ısıran yılan şeklinde altın bir yüzük çıkardı. Egwene sol elini uzatırken elinde olmadan titredi, Amyrlin yüzüğü orta parmağına kaydırırken yine elinde olmadan titredi. Aes Sedai olduğu zaman yüzüğü dilediği parmağında taşıyacaktı, hatta kimliğini saklaması gerektiği zaman hiç takmayabilecekti, ama Kabuledilmişler oraya takıyordu.</p>

    <p>Amyrlin gülümsemeden onu çekip ayağa kaldırdı. “Hoş geldin, Kızım,” dedi, yanağını öperek. Egwene içinde bir sevinç hissedince şaşırdı. Çocuğum değil, kızım. Ona hep çocuğum diye hitap edilmişti. Amyrlin diğer yanağını öptü. “Hoş geldin.”</p>

    <p>Amyrlin geri çekilerek eleştirel gözle onu inceledi, ama Sheriam’a hitap etti. “Kurulanmasını ve giyinmesini sağla, sonra da iyi olduğundan emin ol. Tamamen emin, anladın mı?”</p>

    <p>“Ben eminim, Anne.” Sheriam şaşırmış gibiydi. “Onu taradığımı gördünüz.”</p>

    <p>Amyrlin homurdandı ve gözleri <em>ter’angreal</em>’e kaydı. “Bu gece yolunda gitmeyenin ne olduğunu öğrenmek istiyorum.” Etekleri kararlılıkla sallanarak, öfke saçan gözlerinin baktığı yere doğru uzun adımlarla yürüdü. Diğer Aes Sedailerin çoğu şimdi, artık bir halkanın üzerindeki kemerlerden ibaret gümüş bir yapı olan <em>ter’angreal</em>’in çevresine toplanmıştı.</p>

    <p>“Anne senin için endişelendi,” dedi Sheriam, Egwene’i bir kenara çekerken. Orada bir tane saçları için, bir tane de bedeni için, iki kalın havlu duruyordu.</p>

    <p>“Endişelenmekte ne kadar haklıydı peki?” diye sordu Egwene. <em>Amyrlin geyik yakalanana kadar av köpeğine bir şey olmasını istemiyor.</em></p>

    <p>Sheriam yanıt vermedi. Hafifçe kaşlarını çattı, sonra Egwene kurulanana kadar bekledi ve eteklerine yedi şerit dikilmiş beyaz elbiseyi uzattı.</p>

    <p>Egwene bir hayal kırıklığı hissi içinde elbiseyi giydi. Artık Kabuledilmişlerden biriydi, parmağında yüzüğü, elbisesinde renkli şeritleri vardı. <em>Neden kendimi eskisinden farklı hissetmiyorum?</em></p>

    <p>Elaida, kollarında Egwene’in çömez elbisesi, ayakkabıları, kemeri ve kesesi ile yaklaştı. Verin’in verdiği kâğıtlar da ondaydı. Elaida’nın ellerinde.</p>

    <p>Egwene eşyalarını kapmaktansa Elaida’nın uzatmasını bekledi. “Teşekkür ederim, Aes Sedai.” Gizlice kâğıtlara bakmaya çalıştı; dokunulmuş olup olmadıklarını anlayamıyordu. İplik hâlâ bağlıydı. <em>Hepsini okuyup okumadığını nasıl anlayacağım?</em> Kesesini çömez elbisesinin altına kaydırarak <em>ter’angreal</em> olan yüzüğü yokladı. <em>En azından hâlâ burada. Işık, onu alabilirdi ve umurumda olur muydu, bilmiyorum. Evet, olurdu. Sanırım olurdu.</em></p>

    <p>Elaida’nın yüzü de sesi kadar soğuktu. “Bu gece getirilmeni istemedim. Olanlardan korktuğum için değil; kimse bunu öngöremezdi. Olduğun şey yüzünden. Bir yabani.” Egwene itiraz etmeye çalıştı, ama Elaida, bir buz dağı gibi sarsılmaz, sözlerine devam etti. “Ah, Aes Sedai gözetimi altında yönlendirmeyi öğrendiğini biliyorum, ama yine de yabanisin. Ruhun yabani, davranışların yabani. Engin bir potansiyelin var, aksi halde bu gece oradan sağ çıkamazdın, ama potansiyel hiçbir şeyi değiştirmez. Yüzüğünü hangi parmağına takarsan tak, diğerlerimiz gibi Beyaz Kule’nin bir parçası olacağını sanmıyorum. Hayatta kalacak kadar öğrendikten sonra uyuşuk köyüne geri dönsen daha iyi olurdu. Çok daha iyi.” Topukları üzerinde dönerek, azametle yürüyerek çıktı gitti.</p>

    <p><em>Eğer Kara Ajah değilse,</em> diye düşündü Egwene ekşi ekşi, <em>ona en yakın şey.</em> Yüksek sesle Sheriam’a, “Bir şey söyleyebilirdiniz. Bana yardım edebilirdiniz,” diye mırıldandı.</p>

    <p>“Bir çömeze yardım ederdim, çocuğum,” diye yanıt verdi Sheriam sakin sakin ve Egwene irkildi. Yine “çocuk” olmuştu. “Çömezleri, ihtiyaçları olduğunda korumaya çalışırım, çünkü onlar kendilerini koruyamazlar. Artık Kabuledilmiş’sin. Kendi kendini korumayı öğrenmenin zamanı geldi.”</p>

    <p>Egwene, son cümledeki vurguyu yanlış mı duyduğunu merak ederek Sheriam’ın gözlerine baktı. Sheriam’ın da isimleri okumak, Egwene’in Kara Ajahlarla bir ilişkisi olduğuna karar vermek için Elaida kadar fırsatı olmuştu. <em>Işık, herkesten şüphelenmeye başlıyorsun. Ölmekten ya da on üç tanesi tarafından yakalanmaktan daha iyi...</em> Telaşla düşüncelerini durdurdu; kafasında olmalarını istemiyordu. “Sheriam, bu gece ne oldu?” diye sordu. “Ve sorumu geçiştirme.” Sheriam’ın kaşları neredeyse saç çizgisine kadar kalktı ve telaşla sorusunu değiştirdi. “Sheriam Sedai demek istedim. Beni affedin, Sheriam Sedai.”</p>

    <p>“Henüz Aes Sedai olmadığını hatırla, çocuğum.” Sesindeki sertliğe rağmen, Sheriam’ın dudaklarına bir gülümseme dokunmuştu, ama sözlerine devam ederken o da yok oldu. “Ne olduğunu bilmiyorum. Yalnız, korkarım az daha ölüyordun.”</p>

    <p>“Bir <em>ter’angreal</em>’den çıkmayanlara ne olduğunu kim bilebilir?” dedi Alanna, onlara katılırken. Yeşil kardeş öfkesi ve mizah anlayışı ile bilinirdi ve bazıları birinden diğerine, sonra yine ilkine siz göz açıp kapayana dek kayabileceğini söylerdi, ama Egwene’e fırlattığı bakış neredeyse çekingendi. “Çocuğum, şansım varken bunu durdurmalıydım. O... titreşimi ilk fark ettiğimde. Sonra geri geldi. Olan buydu işte. Bin kat güçlü bir şekilde geri geldi. On bin kat güçlü. Sanki <em>ter’angreal saidar</em> akışını kesmeye çalışıyordu... ya da eriyip yere karışmaya. Özür dilerim, ama sözler yetersiz. Neredeyse başına gelecek şey için, yetersiz. Şunu söylüyorum ve İlk Yemin adına, doğru olduğunu biliyorsun. Duygularımı göstermek için, Anne’den mutfaktaki görevlerini paylaşmama izin vermesini isteyeceğim. Ve evet, Sheriam’a yapacağın ziyareti de. Yapmam gerekeni yapsaydım hayatın tehlikeye girmezdi. Bunu telafi edeceğim.”</p>

    <p>Sheriam’ın kahkahası alaylıydı. “Buna asla izin vermez, Alanna. Mutfakta çalışan bir Aes Sedai, üstelik... Bu duyulmamış bir şey. İmkânsız! Doğru olduğuna inandığın şeyi yaptın. Senin hatan yok.”</p>

    <p>“Senin hatan değildi, Alanna Sedai,” dedi Egwene. <em>Alanna bunu neden yapıyor? Yolunda gitmeyen şeyle kendisinin bir ilgisi olmadığına beni ikna etmeye çalışmıyorsa. Ya da çalışırken beni gözlemek için yapmıyorsa.</em> Hayal gücünün aşırı çalıştığına onu ikna eden şey, sırf birini gözlemek için bir Aes Sedai’nin günde üç kez dirseklerine dek yağlı tencerelere gömülmesinin gözlerinin önüne gelmesi oldu. Ama Alanna’nın dediğini yapması da akıl almaz bir şeydi. Öyle ya da böyle, Yeşil Aes Sedai’nin <em>ter’angreal</em> ile ilgilenirken isimleri görecek zamanı olmadığı kesindi. <em>Ama Nynaeve haklıysa, eğer Kara Ajahsa, beni öldürmek istemesi için o isimleri görmesi gerekmiyor. Kes şunu!</em> “Gerçekten değildi.”</p>

    <p>“Yapmam gerekeni yapsaydım,” diye ısrar etti Alanna, “bu asla olmazdı. Buna benzer bir şeyi en son gördüğümde, birbiri ile ilişkisi olabilecek iki <em>ter’angreal</em>’i aynı odada kullanmaya çalışmıştık. Böyle iki parça bulunması oldukça nadirdir. İkisi eridi ve yüz adım dahilindeki bütün Aes Sedailer bir hafta boyunca öyle baş ağrıları çektiler ki, bir kıvılcım bile yaratamayacak haldeydiler. Neyin var, çocuğum?”</p>

    <p>Egwene’in eli keseyi sıkı sıkı kavramıştı. Öyle ki kıvrık taş yüzük kalın kumaşın arkasından avcunda iz bırakmıştı. Ilık mıydı? <em>Işık, bunu kendim yaptım.</em> “Bir şey yok, Alanna Sedai. Sen yanlış bir şey yapmadın. Cezalarımı paylaşman için bir sebep yok. Hiç yok. Hiç!”</p>

    <p>“Biraz hararetli,” diye yorum yaptı Sheriam, “ama doğru.” Alanna başını iki yana sallamakta yetindi.</p>

    <p>“Aes Sedai,” dedi Egwene yavaşça, “Yeşil Ajah olmak ne anlama gelir?” Sheriam’ın gözleri, eğleniyormuş gibi, iri iri açıldı. Alanna ise açık açık sırıttı.</p>

    <p>“Yüzüğü parmağına daha yeni geçirdin,” dedi Yeşil Aes Sedai, “ama şimdiden hangi Ajah’ı seçeceğine karar vermeye çalışıyorsun, öyle mi? İlk önce, erkekleri sevmelisin. Onlara âşık olmaktan bahsetmiyorum, sevmekten bahsediyorum. Hedeflerini paylaştıkları ve yollarına çıkmadıkları sürece onlarla iyi geçinen Maviler gibi değil. Kırılış’tan onlar sorumluymuş gibi erkekleri hor gören Kızıllar gibi hiç değil.” Amyrlin ile gelen Beyaz Aes Sedai Alviarin onlara soğuk bir bakış fırlattı ve uzaklaştı. “Hayatında hiçbir tutkuya yer olmayan Beyazlar gibi de değil,” dedi Alanna kahkaha atarak.</p>

    <p>“Kastettiğim bu değildi, Alanna Sedai. Yeşil Aes Sedai olmanın ne <em>anlama</em> geldiğini bilmek istiyorum.” Alanna’nın anlayacağından emin değildi, çünkü neyi öğrenmek istediğini kendisinin de bildiğini sanmıyordu, ama Alanna anlamış gibi, başını ağır ağır salladı.</p>

    <p>“Kahverengiler bilgi arar. Maviler ülküler peşindedir. Beyazlar hakikat meselelerini sarsılmaz bir mantıkla değerlendirir. Hepimiz bunların hepsinden biraz yaparız, elbette. Ama Yeşil olmak hazır beklemektir.” Alanna’nın sesine bir gurur geldi. “Trolloc Savaşları’nda, bize genellikle Savaş Ajahı denirdi. Tüm Aes Sedailer ellerinden geldiğince yardım ettiler, ama hemen hemen tüm savaşlarda, orduların hep yanında olan yalnızca Yeşil Ajah’tı. Biz Dehşetlordlarının karşıtıydık. Savaş Ajahı. Ve şimdi hazır bekliyoruz, Trollocların yine güneye inmesi için, Tarmon Gai’don için, Son Savaş için. Biz orada olacağız. Yeşil olmanın anlamı bu.”</p>

    <p>“Teşekkür ederim, Aes Sedai,” dedi Egwene. <em>Ben bu muydum? Ya da bu mu olacağım? Işık, keşke gerçek olup olmadığını, şimdi ve burası ile bir ilgisi olup olmadığını bilebilseydim.</em></p>

    <p>Amyrlin aralarına katıldı ve hepsi önünde diz kırdılar. “Sen iyi misin, kızım?” diye sordu Egwene’e. Gözleri Egwene’in ellerindeki çömez elbisesinin kenarından çıkan kâğıtlara, sonra hemen Egwene’in gözlerine kaydı. “İşim bitmeden bu gece olanların sebebini öğreneceğim.”</p>

    <p>Egwene’in yanakları kızardı. “Ben iyiyim, Anne.”</p>

    <p>Alanna Amyrlin’e, tam da soracağını söylediği şeyi sorarak Egwene’i şaşırttı.</p>

    <p>“Hayatımda böyle bir şey duymadım,” diye bağırdı Amyrlin. “Gemisi çamura saplanmış bile olsa, geminin sahibi sintine temizleyen oğlanlarla çalışmaz.” Egwene’e bir bakış fırlattı ve gözleri kaygıyla gerildi. Ve öfkeyle. “Endişeni ben de paylaşıyorum, Alanna. Bu çocuk her ne yaptıysa, bunu hak etmemişti. Pekâlâ. Duygularını hafifletecekse, Sheriam’ı ziyaret edebilirsin. Ama tamamen aranızda kalacak. Kule’nin içinde bile, Aes Sedailerin alaya alınmasına izin vermem.”</p>

    <p>Egwene her şeyi itiraf etmek ve yüzüğü vermek için ağzını açtı <em>–lanet şeyi istemiyorum, aslında–</em> ama Alanna onu engelledi.</p>

    <p>“Ya diğeri, Anne?”</p>

    <p>“Saçmalama, kızım.” Amyrlin öfkeliydi ve her sözcükle öfkesi daha da artıyor gibiydi. “Bir gün içinde herkesin alay konusu olursun, delirdiğine karar verenler dışında. Devamının gelmeyeceğini de sanma. Buna benzer hikâyeler çabuk yayılır. Tear’dan Maradon’a, bulaşıkçı Aes Sedai hakkında hikâyeler anlatıldığını duyarsın. Ve bu her Aes Sedai’ye yansır. Hayır. Suçluluk duygusundan kurtulmak istiyorsan ve bunu yetişkin bir kadın gibi atlatamıyorsan, pekâlâ. Sana söyledim, Sheriam’ı ziyaret edebilirsin. Buradan ayrılırken bu gece ona eşlik et. Bir faydası olup olmadığı konusunda bu gece karar verebilmeni sağlar. Ve yarın, bu gece burada yolunda gitmeyenin ne olduğunu araştırmaya başla!”</p>

    <p>“Peki, Anne.” Alanna’nın sesi duygudan tamamen yoksundu. Egwene’in itiraf etme arzusu öldü. Alanna, Amyrlin’in mutfakta Egwene’e katılmasına izin vermeyeceğini fark ettiğinde, sadece anlık bir hayal kırıklığı göstermişti. <em>Her mantıklı insan gibi cezalandırılmak istemiyor. Yanımda olmak için bir bahane istiyordu. Işık,</em> ter’angreal<em>’in çıldırmasına bilerek izin vermiş olamaz; bunu ben yaptım. Alanna Kara Ajah olabilir mi?</em></p>

    <p>Egwene düşünceler içinde, birinin boğazını temizlendiğini duydu. Sonra, daha yüksek sesle, bir kez daha. Gözleri odaklandı. Amyrlin doğrudan ona bakıyordu ve konuştuğunda, her sözcüğü ısırır gibi telaffuz etti.</p>

    <p>“Ayakta uyuduğuna göre, çocuğum, gidip yatmanı öneririm.” Bir an bakışları Egwene’in ellerindeki yarı gizlenmiş kâğıtlara kaydı. “Yarın ve daha sonraki günlerde yapacak çok işin olacak.” Egwene’e bir an daha baktı, sonra herhangi birinin diz kırıp selam vermesini beklemeden uzaklaştı.</p>

    <p>Amyrlin işitme menzilinden çıkar çıkmaz Sheriam hızla Alanna’ya döndü. Yeşil Aes Sedai kaşlarını çattı ve sessizlik içinde dinledi. “Sen delisin, Alanna! Aptalsın ve sırf çömezliğimizi birlikte geçirdik diye sana nazik davranacağımı sanıyorsan iki kat aptalsın. Ejder mi ele geçirdi seni, nasıl?..” Sheriam aniden Egwene’i hatırladı ve öfkesinin hedefi değişti. “Amyrlin’in yatağa gitmeni emrettiğini duymadın mı, Kabuledilmiş? Olanların tek kelimesini başkalarına ettiğini duyarsam, seni gübre niyetine bir tarlaya gömmüş olmamı tercih edersin. Ve yarın sabah, çanlar Birinci’yi çalarken odamda göreceğim seni. Bir an bile daha geç değil. Şimdi, git!”</p>

    <p>Egwene başı dönerek uzaklaştı. <em>Güvenebileceğim herhangi biri var mı? Amyrlin? Bizi on üç Kara Ajah’ın peşine taktı ve yönlendirebilen bir kadını iradesi dışında Gölge’ye döndürebilmek için on üç kişinin gerektiğini söylemeyi unuttu. Kime güvenebilirim?</em></p>

    <p>Yalnız kalmak istemiyordu, bunun düşüncesine bile dayanamıyordu, bu yüzden, yarın kendisinin de oraya taşınacağını düşünerek Kabuledilmişlerin odasına koştu. Nynaeve’in kapısını çaldı ve hiç beklemeden açtı. Ona her konuda güvenebilirdi. Ona ve Elayne’e.</p>

    <p>Ama Nynaeve iki sandalyeden birine oturmuştu ve Elayne’in başı kucağındaydı. Elayne’in omuzları hıçkırıklarla sarsılıyordu; derin hıçkırıkların ardından, artık gücünün kalmadığı ama duyguların yakmaya devam ettiği zaman çıkan yumuşak hıçkırıklar. Nynaeve’in yanakları da ıslanmıştı. Elayne’in saçlarını okşayan elinde parlayan Büyük Yılan yüzüğü, onun Nynaeve’in eteğini kavrayan elindeki ile aynıydı.</p>

    <p>Elayne çok ağlamaktan kızarmış, şişmiş yüzünü kaldırdı, hıçkırıklar arasında burnunu çekerken Egwene’i gördü. “Ben o kadar kötü olamam, Egwene. Olamam!”</p>

    <p><em>Ter’angreal</em>’deki kaza, Verin’in verdiği kâğıtları birinin okuyacağından korkması, odadaki herkesten kuşkulanması, hepsi korkunçtu, ama bunlar kaba bir şekilde, hiç de yumuşak olmayan bir şekilde <em>ter’angreal</em>’in içinde olanlarla arasında bir tampon görevi görmüştü. Onlar dışarıdan gelmişti; diğeri ise içerideydi. Elayne’in sözleri o tamponu yok etti ve içerideki şey, sanki tavan yıkılmış gibi Egwene’e çarptı. Kocası Rand ve bebeği Joiya. Rand sıkışmış, kendisini öldürmesi için Egwene’e yalvarıyor. Rand ehlileştirilmek üzere zincirlenmiş.</p>

    <p>Hareket ettiğinin farkına bile varmadan Elayne’in yanına diz çöktü, daha önce dökülmesi gereken gözyaşları sel gibi akmaya başladı. “Ona yardım edemedim, Nynaeve,” diye ağladı. “Onu oracıkta bıraktım.”</p>

    <p>Nynaeve darbe yemiş gibi irkildi, ama bir sonraki an kolları ikisini sardı, ikisini kucakladı, sallamaya başladı. “Şşş,” dedi yumuşak bir sesle. “Zamanla azalıyor. Birazcık azalıyor. Bir gün bedelini ödeteceğiz onlara. Şşş. Şşş.”</p>
  </div>
</body>
</html>
