<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="20. Ziyaretler">20<br />
    Ziyaretler</h1>

    <p>İçeri giren kadın tamamen beyaz ipeklere ve gümüşlere bürünmüştü. Kapıyı arkasından kapattı ve kapıya yaslanıp Mat’in gördüğü en siyah gözlerle onu inceledi. O kadar güzeldi ki Mat nefes almayı unuttu. Gece karası saçları ince örülmüş gümüş bir bantla tutturulmuştu ve başka bir kadının dans ederken sahip olacağı kadar zarif bir duruşu vardı. Mat onu tanır gibiydi, ama bu fikri hemen reddetti. Hiçbir erkek böyle bir kadını unutamazdı.</p>

    <p>“Yeniden kilo aldığın zaman idare edersin belki,” dedi kadın, “ama şimdilik üzerine bir şey alsan iyi olur.”</p>

    <p>Mat bir an ona bakmaya devam etti; sonra aniden orada çıplak durduğunu fark etti. Kıpkırmızı kesilerek, ayaklarını sürüye sürüye yatağa doğru ilerledi, battaniyeyi çekip pelerin gibi sarındı, sonra şiltenin kenarına, oturmaktan çok yığıldı. “Özür dilerim... yani, ben... yani, bu ziyareti... ben... ben...” Derin bir nefes aldı. “Beni bu biçimde bulduğun için özür dilerim.”</p>

    <p>Hâlâ yanaklarının sıcak olduğunu hissediyordu. Bir an ne hale gelmiş olursa olsun Rand’ın, hatta Perrin’in orada olup ona tavsiye vermesini diledi. Onlar hep kadınlarla iyi anlaşıyormuş gibi görünüyorlardı. Rand’ın Egwene’le sözlü sayılayabileceğini bilen kızlar bile ona uzun uzun bakarlardı, Perrin’in ağır davranışlarının nazik ve çekici olduğunu düşünürlerdi. Mat ne kadar çok uğraşırsa uğraşsın, kızların önünde rezil olmayı hep beceriyordu. Tıpkı biraz önce yaptığı gibi.</p>

    <p>“Seni bu şekilde ziyaret etmezdim, Mat, ama buraya... Beyaz Kule’ye” –isim onu eğlendirirmiş gibi gülümsedi– “başka bir amaç için gelmiştim ve seni iyice bir görmek istedim.” Mat’in yüzü yine kızardı ve battaniyeye daha sıkı sarındı, ama kadın ona takılıyor gibi görünmüyordu. Bir kuğudan daha zarif, masaya doğru süzüldü. “Açsın. Onların işleri nasıl yürüttüğüne bakılırsa, bu beklenir bir şey. Sana verdikleri her şeyi yemeye dikkat et. Ne kadar çabuk kilo aldığını ve gücüne tekrar kavuştuğunu görünce şaşıracaksın.”</p>

    <p>“Pardon,” dedi Mat çekingenlikle, “ama seni tanıyor muyum? Alınma, ama sen... tanıdık geliyorsun.” Kadın gözlerini dikip bakmaya başladı, ta ki sonunda Mat huzursuzca kıpırdanmaya başlayana kadar. Onun gibi bir kadın hatırlanmayı beklerdi.</p>

    <p>“Beni görmüş olabilirsin,” dedi kadın. “Bir yerde. Bana Selene de.” Başı hafifçe eğildi; Mat’in ismi tanımasını bekliyor gibiydi.</p>

    <p>İsim Mat’in hafızasını gıdıklıyordu. Onu daha önce duyduğunu sanıyordu, ama ne zaman, nerede, bilemiyordu. “Sen Aes Sedai misin, Selene?”</p>

    <p>“Hayır.” Sözcük yumuşak, ama şaşırtıcı ölçüde vurgulu çıkmıştı.</p>

    <p>Mat ilk defa kadını inceledi ve güzelliğinin ötesini görmeyi başardı. Kadın kendisi kadar uzun boyluydu, inceydi ve hareket tarzına bakılırsa, güçlüydü. Yaşından emin olamıyordu. Kendisinden bir iki yaş büyük de olabilirdi, on yaş büyük de, ama yanakları pürüzsüzdü. Pürüzsüz beyaz taşlar ve kemerine uyan örme gümüşten bir kolye takıyordu, ama Büyük Yılan yüzüğü yoktu. Yüzüğün olmaması Mat’i şaşırtmamalıydı –hiçbir Aes Sedai, Aes Sedai olmadığını açık açık söylemezdi– ama şaşırttı. Kadında, Aes Sedailerle ilişkilendirdiği bir hava vardı: bir özgüven, kraliçelere denk güce sahip olduğundan emin bir hava ve dahası.</p>

    <p>“Şans eseri, çömez olamazsın, değil mi?” Çömezlerin beyaz giydiğini duymuştu, ama bu kadının çömez olduğuna inanamazdı. <em>Elayne bile onun yanında çekingen kalır.</em> Elayne. Zihninde beliren bir isim daha.</p>

    <p>“Pek değil,” dedi Selene, ağzında çarpık bir gülümsemeyle. “Çıkarları seninkilerle çakışan biriyim, diyelim. Bu... Aes Sedailer seni kullanmak istiyor, ama genel olarak bundan hoşlanacağını düşünüyorum. Ve kabul edeceğini. Seni ihtişam aramaya ikna etmeme gerek yok.”</p>

    <p>“Beni kullanmak mı?” Bunu düşündüğünü hatırladı, ama Rand hakkında. Aes Sedailer Rand’ı kullanmak istiyordu, kendisini değil. <em>Benim onlara faydam yok. Işık, bunu istiyor olamazlar!</em> “Ne demek istiyorsun? Ben önemli biri değilim. Kendimden başka kimseye faydam yok. Ne tür ihtişam?”</p>

    <p>“Bunun seni çekeceğini biliyordum. Herkesten çok seni.”</p>

    <p>Gülümsemesi Mat’in başını döndürdü. Elini saçlarından geçirdi. Battaniye kaydı ve yere düşemeden Mat telaşla kaptı. “Şimdi dinle, onlar benimle ilgilenmiyor.” <em>Ya Boru’yu çalmam?</em> “Ben yalnızca bir çiftçiyim.” <em>Belki bir şekilde Rand’a bağlı olduğumu düşünüyorlardır. Hayır, Verin dedi ki...</em> Verin’in ya da Moiraine’in ne dediğinden emin değildi, ama Aes Sedailerin çoğunun Rand hakkında hiçbir şey bilmediğini düşünüyordu. Mat bunun böyle kalmasını sağlamak istiyordu, en azından o uzaklara gidene kadar. “Ben basit bir köylüyüm. Yalnızca dünyayı biraz görmek istiyorum. Sonra babamın çiftliğine gideceğim.” İhtişam derken ne demek istiyor?</p>

    <p>Selene, düşüncelerini okumuş gibi başını iki yana salladı. “Sen sandığından çok daha önemlisin. Kesinlikle bu sözde Aes Sedailerin sandığından daha önemli. Onlara güvenmeyecek kadar bilgin olursa, ihtişama sahip olabilirsin.”</p>

    <p>“Sen onlara güvenmiyormuşsun gibi konuşuyorsun.” <em>Sözde mi?</em> Aklına bir düşünce geldi, ama onu dile getirmeyi başaramadı. “Sen bir?.. Sen?..” Bu kolaylıkla yapılacak bir suçlama değildi.</p>

    <p>“Karanlıkdostu mu?” dedi Selene alayla. Eğleniyor gibiydi, öfkeli gibi değil. Sesi küçümseme doluydu. “Ba’alzamon’un onlara ölümsüzlük ve güç vereceğini düşünerek peşinden giden o acınası kişilerden biri mi? Ben kimsenin peşinden gitmem. Yanında durabileceğim bir adam var, ama kimsenin peşinden gitmem.”</p>

    <p>Mat sinirle kahkaha attı. “Elbette hayır.” <em>Kan ve küller, bir Karanlıkdostu kendine Karanlıkdostu demez. Eğer öyleyse, muhtemelen zehirli bir hançeri de vardır.</em> Asil doğumlu biri gibi giyinmiş bir kadının, bir Karanlıkdostunun elinde ölümcül bir hançer tuttuğunu hatırlar gibiydi. “Bunu kastetmemiştim. Sen bir... Sen bir kraliçe gibi görünüyorsun. Kastettiğim buydu. Sen bir Leydi misin?”</p>

    <p>“Mat, Mat, bana güvenmeyi öğrenmelisin. Ah, ben de seni kullanacağım. İnkâr etmeme izin vermeyecek kadar kuşkucu bir karakterin var, özellikle de o hançeri taşıdıktan sonra. Ama ben seni kullanırken sen de servet, güç ve ihtişam kazanacaksın. Seni zorlamayacağım. İnsanların zorla değil ikna edilerek kullanıldığı zaman daha iyi performans gösterdiğine inanırım. Bu Aes Sedailer senin ne kadar önemli olduğunu fark etmiyorlar bile, o ise seni caydırmaya ya da öldürmeye çalışacak, ama ben sana arzuladıklarını verebilirim.”</p>

    <p>“O mu?” dedi Mat keskin bir sesle. <em>Beni öldürmek mi? Işık, onlar Rand’ın peşindeler, benim değil. Bu kadın hançeri nereden biliyor? Herhalde bütün Kule biliyordur.</em> “Beni öldürmek isteyen kim?”</p>

    <p>Gereğinden fazla konuştuğunu fark etmişçesine, Selene’in dudakları gerildi. “Sen ne istediğini biliyorsun Mat ve ben de senin kadar iyi biliyorum. Onu elde etmek için kime güveneceğini seçmen gerek. Ben seni kullanacağımı itiraf ediyorum. Bu Aes Sedailer bunu asla yapmaz. Seni servet ve ihtişama götüreceğim. Onlar, sen ölene kadar seni tasmayla bağlayacaklar.”</p>

    <p>“Çok şey söylüyorsun,” dedi Mat, “ama içlerinden tekinin bile doğru olduğunu nereden bileceğim? Sana onlara güvendiğimden daha fazla güvenebileceğimi nereden bileceğim?”</p>

    <p>“Onların sana neyi söyleyip, neyi söylemediğini dinleyerek. Sana babanın Tar Valon’a geldiğini söyleyecekler mi?”</p>

    <p>“Babam buraya mı geldi?”</p>

    <p>“Abell Cauthon ve Tam al’Thor adında iki adam. Görüşme izni alana kadar epey rahatsızlık yarattıklarını işittim, senin ve arkadaşlarının nerede olduğunu öğrenmek istemişler. Ve Siuan Sanche onları İki Nehir’e elleri boş yollamış. Hayatta olup olmadığınızı bile söylememiş. Sormadığın sürece, bunu sana söyleyecekler mi? Belki sorsan da söylemezler, çünkü o zaman kaçıp evine gitmeye çalışabilirsin.”</p>

    <p>“Babam öldüğümü mü düşünüyor?” dedi Mat yavaşça.</p>

    <p>“Hayatta olduğunu öğrenebilir. Ben bunu sağlarım. Kime güvenebileceğini düşün, Mat Cauthon. Sana Rand al’Thor’un kaçmaya çalıştığını ve Moiraine adlı kadının onun peşinde olduğunu söyleyecekler mi? Sana o kıymetli Beyaz Kulelerinin Kara Ajahlarca istila edildiğini söyleyecekler mi? Hatta sana seni kullanmayı düşündüklerini söyleyecekler mi?”</p>

    <p>“Rand kaçmaya mı çalışıyor? Ama...” Belki kadın Rand’ın kendini Yenidendoğan Ejder ilan ettiğini biliyordu, belki bilmiyordu, ama Mat söylemeyecekti. <em>Kara Ajah! Kan ve lanet küller!</em> “Sen kimsin, Selene? Aes Sedai değilsen, sen nesin?”</p>

    <p>Kadının gülümsemesi sır doluydu. “Yalnızca bir seçenek daha olduğunu hatırla. Beyaz Kule için bir kukla ya da Ba’alzamon’un Karanlıkdostları için bir av olmak zorunda değilsin. Dünya hayal edebileceğinden daha karmaşık. Şimdilik bu Aes Sedailerin istediğini yap, ama seçeneklerini hatırla. Bunu yapar mısın?”</p>

    <p>“Görebildiğim kadarıyla fazla seçeneğim yok,” dedi Mat asık suratla. “Sanırım yapacağım.”</p>

    <p>Selene’in bakışları sertleşti. Sesindeki dost canlısı tını yılanın eski derisi gibi kayıp gitti. “Sanırım mı? Ben sana böyle, bu şekilde konuşmaya ‘sanırım’ için gelmedim, Matrim Cauthon.” İnce elini uzattı.</p>

    <p>Eli boştu ve odanın ortasında duruyordu, ama Mat yine de kadın bir hançerle yanı başındaymış gibi geriledi. Neden, bilmiyordu, ama gözlerinde tehdit vardı ve Mat o tehdidin gerçek olduğundan emindi. Derisi karıncalanmaya başladı, baş ağrısı geri döndü.</p>

    <p>Aniden karıncalanma ve acı tamamen yok oldu ve Selene’in başı, duvarların ötesindeki bir şeyi dinlermiş gibi hızla döndü. Hafifçe kaşlarını çattı, elini indirdi. Kaş çatmayı bıraktı. “Yine konuşacağız, Mat. Sana söyleyecek çok şeyim var. Seçeneklerini hatırla. Seni öldürmek isteyen çok el olduğunu hatırla. Yalnızca ben sana yaşam garantisi verebilirim. Dediklerimi yaparsan, istediğin her şeyi elde edebilirsin.” Kapıdan, geldiği kadar sessiz ve zarif bir biçimde çıktı.</p>

    <p>Mat uzun bir nefes salıverdi. Yüzünden ter süzüldü. <em>Işık aşkına, bu kadın kim?</em> Bir Karanlıkdostu, belki. Yalnız, Ba’alzamon’u da Aes Sedailer kadar hor görüyormuş gibi konuşmuştu. Karanlıkdostları Ba’alzamon’dan, başka herkesin Yaratıcı’dan bahsettiği gibi bahsederdi. Ve kadın ziyaretini Aes Sedailerden saklamasını istememişti.</p>

    <p><em>Tabii,</em> diye düşündü acı acı. <em>Beni affedin, Aes Sedai, ama beni görmeye bir kadın geldi. Aes Sedai değildi, ama sanırım üzerimde Tek Güç kullanmaya kalktı. Karanlıkdostu olmadığını söyledi, ama beni kullanmaya niyetli olduğunuzu, Kulenizde Kara Ajah olduğunu söyledi. Ah, bir de benim önemli olduğumu söyledi. Nasıl, bilmiyorum. Şimdi bir sakıncası yoksa gidebilir miyim?</em></p>

    <p>Her geçen an, gitmek daha da iyi bir fikir gibi geliyordu. Mat beceriksizce yataktan aşağı kaydı ve battaniyeye sarınmış halde, sendeleyerek gardıroba gitti. Çizmeleri içeride, yerdeydi, pelerini bir çengele asılmıştı. Kemeri onun üzerinde, kesesi ve kınındaki bıçağıyla birlikte asılı duruyordu. Bıçak, sağlam çelikli basit bir çakıydı ama iyi bir hançer kadar işe yarayabilirdi. Giysilerinin kalanı –iki kalın yün ceket, üç pantolon, yarım düzine keten gömlek ve iç çamaşır– fırçalanmış ya da yıkanmış, düzgünce katlanıp gardırobun bir yanını kaplayan raflara dizilmişti. Kemerde asılı duran keseyi yokladı, ama boştu. İçindekiler, ceplerinden boşaltılanlarla birlikte, bir rafın üzerine yığılmıştı.</p>

    <p>Mat bir kızılşahin tüyünü, renklerinden hoşlandığı çizgili, pürüzsüz bir taşı, tıraş bıçağını ve kemik saplı çakısını bir kenara ittirdi ve güderi para kesesini yedek yay iplerinden kurtardı. Keseyi çekip açtığında, hafızasının bu konuda çok iyi olduğunu gördü.</p>

    <p>“İki gümüş marka ve bir avuç bakır,” diye mırıldandı. “Bununla fazla uzağa gidemem.” Eskiden olsa bu para ona küçük bir servet gibi gelirdi, ama bu Emond Meydanı’ndan ayrılmadan önceydi.</p>

    <p>Rafın arkalarına bakmak için eğildi. <em>Neredeler?</em> Aes Sedailerin onları attığından korkmaya başlamıştı, tıpkı bulacak olsa annesinin yapacağı gibi. <em>Nerede?..</em> İçinde bir rahatlama dalgasının kabardığını hissetti. İyice arkada, çakmak kutusunun ve tuzak kurmak için gerekecek bir sicim yumağının arkasında, iki deri zar kabı vardı.</p>

    <p>Onları çekip çıkarırken tıkırdadılar, ama yine de Mat iyice sıkıştırılmış, yuvarlak kapakları açıp baktı. Her şey olması gerektiği gibiydi. Üzerine simgeler işlenmiş, taçlar oyunu için kullanılan beş zar; beş tane de üzerinde noktalar bulunan zar. Noktalı zarlar bir dizi oyunda işe yarardı, ama çoğu kişi taçlar oynamak istiyordu. Bunlar sayesinde, iki gümüş markası ona Tar Valon’dan uzağa gitmesine yetecek kadar çok para kazandıracaktı. <em>Aes Sedailerden ve Selene’den uzağa.</em></p>

    <p>Kapı sertçe çalındı ve hemen açıldı. Amyrlin Makamı ile Vakanüvis içeri girdi. Mat, Amyrlin’in geniş, çizgili etolü ve Vakanüvis’in daha dar, mavi etolü olmasa bile tanırdı onları. Onları yalnızca bir kez, Tar Valon’dan çok uzakta görmüştü, ama Aes Sedailer arasındaki en güçlü iki kadını unutamazdı.</p>

    <p>Onu omuzlarından sarkan bir battaniyeyle ve elinde para kesesi ve zarlarla görünce, Amyrlin’in kaşları kalktı. “Bir süre onlara ihtiyacın olacağını sanmıyorum, oğlum,” dedi kuzu kuzu. “Onları kaldır ve yüzüstü düşmeden önce yatağa dön.”</p>

    <p>Mat tereddüt etti, sırtı dikleşti, ama dizleri titremek için o anı seçti. İki Aes Sedai, asi düşüncelerini okurmuş gibi, siyah ve mavi gözleriyle onu izliyorlardı. Mat, battaniyeyi iki eliyle tutarak denileni yaptı. Başka ne yapacağını bilemediğinden, bir kütük kadar katı, uzandı.</p>

    <p>“Kendini nasıl hissediyorsun?” diye sordu Amyrlin sertçe, elini başına koyarak. Mat’in tüyleri diken diken oldu. Kadın Tek Güç’le bir şey mi yapmıştı, yoksa böyle ürpermesine sebep olan bir Aes Sedai tarafından dokunulmak mıydı?</p>

    <p>“Ben iyiyim,” dedi kadına. “Hatta, yola çıkmaya hazırım. Egwene ile Nynaeve’e bir hoşça kal diyeyim, sonra benden kurtulursunuz. Demek istediğim, giderim... şey, Anne.” Moiraine ve Verin nasıl konuştuğuna aldırmıyor gibiydiler, ama şimdi karşısında Amyrlin Makamı vardı.</p>

    <p>“Saçma,” dedi Amyrlin. Yüksek sırtlı sandalyeyi yatağa doğru çekti, oturdu ve Leane’e hitap etti. “Erkekler hep, kadınlara iki kat fazla iş çıkaracak kadar hasta olana kadar hastalıklarını inkâr ederler. Sonra da hemen iyileştiklerini iddia ederler, ki sonuç yine aynı olur.”</p>

    <p>Vakanüvis Mat’e bir bakış fırlattı ve başını salladı. “Evet, Anne, ama bu daha doğru dürüst ayakta duramazken iyi olduğunu iddia edemez. En azından tepsideki her şeyi yemiş.”</p>

    <p>“Bir ispinozun ilgisini çekecek kadar kırıntı bıraksa şaşardım. Ve yanılmıyorsam, hâlâ aç olmalı.”</p>

    <p>“Birine turta getirmesini söyleyebilirim, Anne. Ya da biraz kek.”</p>

    <p>“Hayır, bence şimdilik midesinin alabileceği kadar yedi. Hepsini çıkarırsa, hiçbir faydası olmaz.”</p>

    <p>Mat kaşlarını çattı. Öyle görünüyordu ki hastalandığınız zaman, doğrudan size hitap etmedikleri sürece kadınlar için görünmez oluyordunuz. Bir de yaşınızdan on sene kaybediyordunuz. Nynaeve, annesi, kız kardeşleri, Amyrlin Makamı, hepsi aynı şeyi yapıyordu.</p>

    <p>“Hiç aç değilim,” diye bildirdi. “Ben iyiyim. Giysilerimi giymeme izin verirseniz, size ne kadar iyi olduğumu gösterebilirim. Siz anlamadan çıkıp gitmiş olurum.” Şimdi ikisi de ona bakıyordu. Mat boğazını temizledi. “Şey... Anne.”</p>

    <p>Amyrlin hıhladı. “Beş kişiye yetecek bir yemek yedin ve daha günlerce, günde bunun gibi üç ya da dört öğün yiyeceksin, aksi halde açlıktan ölürsün. Aridhol’deki her erkeği, her kadını, her çocuğu öldüren, onu alman için iki bin senedir beklemekte olmasına rağmen gücü hiç azalmamış bir kötülükle arandaki bağdan yeni kurtuldun. Onları öldürdüğü gibi seni de öldürüyordu. Bu parmağına balık kılçığı batmasına benzemez, oğlum. Seni kurtarmaya çalışırken neredeyse kendimizi öldürüyorduk.”</p>

    <p>“Ben aç değilim,” diye ısrar etti Mat. Midesi guruldayarak onu yalanladı.</p>

    <p>“Seni gördüğüm ilk sefer doğru okumuşum,” dedi Amyrlin. “O anda, seni tutmaya çalışan biri olursa ürkmüş bir balıkçıl gibi kaçacağını anlamıştım. Önlem almam iyi olmuş.”</p>

    <p>Mat ihtiyatla iki kadını süzdü. “Önlem mi?” Bakışlarına sükûnetle karşılık verdiler. Mat, gözler onu yatağa çiviliyormuş gibi hissetti.</p>

    <p>“İsmin ve eşkâlin köprüdeki nöbetçilere verildi,” dedi Amyrlin. “Liman sorumlularına da. Seni Kule’nin içinde tutmaya çalışmayacağım, ama iyileşene kadar Tar Valon’dan ayrılmayacaksın. Şehirde saklanmaya çalışırsan, bir süre sonra açlık seni buraya sürükleyecek ya da o sürüklemezse, sen açlıktan ölmeden biz seni bulacağız.”</p>

    <p>“Neden beni burada tutmayı bu kadar çok istiyorsunuz?” diye sordu Mat. Selene’in sesini duydu. <em>Seni kullanmak istiyorlar.</em> “Neden açlıktan ölüp ölmediğime aldırasınız? Ben kendimi besleyebilirim.”</p>

    <p>Amyrlin içinde pek az neşe barındıran küçük bir kahkaha attı. “İki gümüş marka ve bir avuç bakırla mı, oğlum? Önümüzdeki birkaç gün ihtiyacın olacak yiyecekleri alabilmek için zarlarının gerçekten de çok şanslı olması gerek. Biz insanlara, henüz bakıma ihtiyaçları varken ölerek tüm çabamızı boşa harcasınlar diye Şifa vermiyoruz. Ayrıca, hâlâ bir miktar Şifa’ya ihtiyacın olabilir.”</p>

    <p>“Hâlâ mı? Bana Şifa verdiğinizi söylediniz. Neden daha fazlasına ihtiyacım olsun ki?”</p>

    <p>“Oğlum, o hançeri aylar boyunca taşıdın. İçinden tamamen kazıyıp çıkardığımıza inanıyorum, ama küçücük bir leke bile kalmışsa, senin için ölümcül olabilir. Hem onu bu kadar uzun süre taşımanın etkilerini kim bilebilir? Altı ay, bir yıl sonra, yanımda bana yeniden Şifa verecek bir Aes Sedai olsaydı keşke diyebilirsin.”</p>

    <p>“Burada bir sene kalmamı mı istiyorsunuz?” dedi Mat yüksek sesle, inanamayarak. Leane ayak değiştirdi ve ona sert bir bakış fırlattı, ama Amyrlin’in sakin hatları değişmedi.</p>

    <p>“Belki o kadar uzun değil, oğlum. Ama emin olmamıza yetecek kadar uzun. Kuşkusuz bu kadarını sen de istersin. Kalafatın dayanıp dayanmayacağını bilmeden, çürük tahta var mı yok mu emin olmadan, bir tekneyle yelken açmak ister misin?”</p>

    <p>“Teknelerle pek işim olmadı,” diye mırıldandı Mat. Doğru olabilirdi. Aes Sedailer asla yalan söylemezdi, ama bu işte Mat için çok fazla ‘belki’ ve ‘olabilir’ bulunuyordu. “Evden uzun zamandır uzağım, Anne. Babam ve annem herhalde öldüğümü düşünüyorlardır.”</p>

    <p>“Onlara mektup yazmak istersen, Emond Meydanı’na götürülmesini sağlayabilirim.”</p>

    <p>Mat bir şeyler daha söylemesini bekledi, ama gelmedi. “Teşekkür ederim, Anne.” Küçük bir kahkaha attı. “Babamın beni aramaya gelmediğine şaştım doğrusu. Bunu yapacak türden bir adamdır.” Emin değildi, ama Amyrlin’in yanıt vermeden önce bir an tereddüt ettiğini düşündü.</p>

    <p>“Geldi. Onunla Leane konuştu.”</p>

    <p>Vakanüvis hemen sözü aldı. “O sırada nerede olduğunu bilmiyorduk, Mat. Ona bunu söyledik ve kar bastırmadan hemen önce gitti. Eve dönüş yolculuğunu kolaylaştırmak için ona biraz altın verdim.”</p>

    <p>“Kuşkusuz,” dedi Amyrlin, “senden haber almak hoşuna gidecektir. Elbette annenin de. Yazdığın zaman mektubu bana ver, ben halledeyim.”</p>

    <p>Ona söylemişlerdi, ama sorması gerekmişti. <em>Ve Rand’ın babasından bahsetmediler. Belki aldırmayacağımı düşündükleri içindir. Belki de... Yak beni, bilmiyorum. Aes Sedailer söz konusu olduğunda, kim bilebilir?</em> “Yanımda bir arkadaşım vardı, Anne. Rand al’Thor. Onu hatırlarsınız. İyi olup olmadığını biliyor musunuz? İddiaya girerim onun babası da endişelenmiştir.”</p>

    <p>“Bildiğim kadarıyla,” dedi Amyrlin rahatça, “oğlan iyi durumda, ama kim bilebilir? Onu yalnızca bir kez gördüm, Fal Dara’da, seni gördüğüm zaman.” Vakanüvis’e döndü. “Belki bir parça turta yemesi iyi olur, Leane. Ve bu kadar çok konuşacaksa, boğazı için de bir şey. Getirilmesini sağlar mısın?”</p>

    <p>Uzun boylu Aes Sedai, “Emredersiniz, Anne,” diye mırıldanarak çıktı.</p>

    <p>Amyrlin Mat’e yeniden döndüğünde gülümsüyordu, ama gözleri mavi buz gibiydi. “Belki Leane’in önünde bile bahsetmenin tehlikeli olacağı konular var. Boşboğazlık ani fırtınalardan daha fazla adam öldürmüştür.”</p>

    <p>“Tehlikeli mi, Anne?” Mat’in ağzı aniden kurudu, ama dudaklarını yalama dürtüsünü bastırdı. <em>Işık, Rand hakkında ne kadar bilgiye sahip? Keşke Moiraine bu kadar çok sır saklamasaydı.</em> “Anne, ben tehlikeli hiçbir şey bilmiyorum. Bildiklerimin de yarısını hatırlamıyorum.”</p>

    <p>“Boru’yu hatırlıyor musun?”</p>

    <p>“Hangi boru bu, Anne?”</p>

    <p>Kadın o kadar hızlı kalkıp üzerine eğildi ki, Mat hareket ettiğini ancak gördü. “Benimle oyun oynarsan, oğlum, seni öyle pişman ederim ki annen koşa koşa gelsin diye ağlarsın. Benim oyun oynayacak vaktim yok, senin de öyle. Şimdi, hatırlıyor musun?”</p>

    <p>Battaniyeye sıkı sıkı yapıştı, konuşmadan önce yutkunması gerekti. “Hatırlıyorum, Anne.”</p>

    <p>Kadın birazcık gevşemiş gibi göründü ve Mat midesi bulanarak omuzlarını silkti. Cellat, başını dayadığı kütükten kaldırmasına izin vermiş gibi hissediyordu kendini.</p>

    <p>“Güzel. Bu güzel, Mat.” Kadın yavaşça oturdu, onu inceledi. “Boru’ya bağlı olduğunu biliyor musun?” Mat sessizce, şok içinde, “bağlı” sözcüğünü tekrarlayınca kadın başını salladı. “Bildiğini sanmıyordum. Bulunduktan sonra Valere Borusu’nu ilk çalan sen oldun. Senin için, ölü kahramanları mezarlarından çağıracak. Başka herkes için, yalnızca bir boru... sen yaşadığın sürece.”</p>

    <p>Mat derin bir nefes aldı. “Ben yaşadığım sürece,” dedi donuk bir sesle ve Amyrlin başım salladı. “Ölmeme izin verebilirdiniz.” Kadın yine başını salladı. “O zaman kimi isterseniz onun çalmasına izin verirdiniz ve Boru yine işlevini görürdü.” Bir baş sallama daha. “Kan ve küller! Boru’yu sizin için benim çalmamı istiyorsunuz. Son Savaş geldiğinde, Karanlık Varlık’la savaşmak üzere sizin için kahramanları mezardan çağırmamı istiyorsunuz. Kan ve lanet küller!”</p>

    <p>Kadın dirseğini sandalyenin koluna koydu ve çenesini eline dayadı. Gözleri Mat’in üzerinden hiç ayrılmamıştı. “Diğer seçeneği mi tercih ederdin?”</p>

    <p>Mat kaşlarını çattı, sonra diğer seçeneğin ne olduğunu hatırladı. Boru’yu başka birisi çalacaksa... “Boru’yu çalmamı mı istiyorsunuz? O zaman Boru’yu çalarım. Çalmayacağımı hiç söylemedim, değil mi?”</p>

    <p>Amyrlin çileden çıkmışçasına içini çekti. “Bana Huan amcamı hatırlatıyorsun. Kimse onu zapt edemezdi. O da kumar oynamaktan hoşlanırdı ve çalışmaktansa eğlenmeyi tercih ederdi. Yanan bir evdeki çocukları kurtarırken öldü. İçeride çocuk kaldığı sürece oraya dönmeyi bırakmadı. Sen de onun gibi misin, Mat? Alevler yükseldiği zaman orada olacak mısın?”</p>

    <p>Mat kadının gözlerine bakamadı. Sinirli sinirli battaniyeyi çekiştiren ellerini inceledi. “Ben kahraman değilim. Ne yapmam gerekiyorsa yaparım, ama kahraman değilim.”</p>

    <p>“Bizim kahraman dediklerimizin çoğu yalnızca yapmaları gerekeni yapıyorlardı. Sanırım bu kadarıyla yetinmek zorundayız. Şimdilik. Boru hakkında benden başka kimseyle konuşmamalısın, oğlum. Ya da ona olan bağın hakkında.”</p>

    <p><em>Şimdilik mi?</em> diye düşündü Mat. <em>Şimdi ya da sonra, bundan fazlasını elde edemeyeceksin.</em> “Kimseye lanet Boru’dan...” Kadın bir kaşını kaldırdı ve Mat sesini alçalttı. “Kimseye bahsetmek istemiyorum. Keşke kimse bilmeseydi. Neden bunu sır olarak saklamak istiyorsunuz? Aes Sedailerinize güvenmiyor musunuz?”</p>

    <p>Uzun bir an boyunca, çok ileri gittiğini düşündü. Kadının yüzü sertleşmişti ve bakışları balta saplarını oyabilirdi.</p>

    <p>“Sen ve benden başka kimsenin bilmemesini sağlamak elimden gelseydi,” dedi soğuk bir sesle, “yapardım. Bir şeyi ne kadar çok kişi biliyorsa, hepsinin niyeti iyi olsa da, bilgi o kadar çok yayılır. Dünyanın büyük bölümü Valere Borusu’nun yalnızca bir efsane olduğunu düşünüyor, efsane olmadığını bilenler ise Avcıların onu henüz bulmadığını sanıyor. Ama Shayol Ghul Boru’nun bulunduğunu biliyor ve bu en azından bazı Karanlıkdostları da biliyor demek. Ama nerede olduğunu bilmiyorlar ve Işık üzerimizde ışıyorsa, onu senin çaldığını bilmiyorlardır. Gerçekten de peşine Karanlıkdostlarının takılmasını istiyor musun? Yarı-insanlar ya da başka Gölgedölleri? Boru’yu istiyorlar. Bunu biliyor olmalısın. Işık kadar, Gölge’ye de hizmet edebilir Boru. Ama onlara hizmet etmesi için, seni ele geçirmek ya da öldürmek zorundalar. Bu riske atılmayı istiyor musun?”</p>

    <p>Mat, bir battaniye daha olsaydı keşke, diye düşündü, belki bir de kaz tüyü yorgan. Oda aniden çok soğumuştu. “Bana, Karanlıkdostlarının burada beni bulabileceğini mi söylüyorsunuz? Beyaz Kule’nin Karanlıkdostlarını dışarıda tutabileceğini sanıyordum.” Selene’in Kara Ajahlar hakkında söylediklerini hatırladı ve Amyrlin’in buna ne diyeceğini merak etti.</p>

    <p>“Kalmak için iyi bir sebep, sence de öyle değil mi?” Amyrlin ayağa kalktı, eteklerini düzeltti. “Dinlen, oğlum. Kısa süre sonra kendini çok daha iyi hissetmeye başlayacaksın. Dinlen.” Kapıyı arkasından yavaşça kapattı.</p>

    <p>Mat uzun süre tavana bakarak yattı. Bir hizmetkâr kadının turtasıyla bir sürahi süt getirdiğini, giderken de boş kaplarla dolu tepsiyi götürdüğünü fark etmedi bile. Midesi elma ve baharat kokularını alınca yüksek sesle guruldadı, ama ona da aldırmadı. Amyrlin onu ağıldaki koyun gibi tutabileceğini sanıyordu. Ve Selene... <em>Işık aşkına, o kim? Ne istiyor?</em> Selene bazı konularda haklı çıkmıştı; ama Amyrlin ona onu kullanmayı düşündüğünü ve bunu nasıl yapacağını söylemişti. Bir açıdan. Söylediklerinde, Mat’in hiç işine gelmeyecek kadar çok boşluk vardı, içine ölümcül bir şey kaydırılabilecek kadar çok boşluk. Amyrlin bir şey istiyordu, Selene bir şey istiyordu; aralarında çekiştirdikleri halat da Mat’ti. O ikisinin arasında kalmaktansa Trolloclarla yüzleşmeyi tercih edeceğini düşündü.</p>

    <p>Tar Valon’dan çıkmanın bir yolu olmalıydı, iki kadının elinden kurtulmanın bir yolu. Irmağın ötesine geçmeyi bir başarırsa, Aes Sedailerin elinden uzak durabilirdi. Selene’in de, Karanlıkdostlarının da. Bundan emindi. Bir yol olmalıydı. Tek yapması gereken, her açıdan düşünmekti.</p>

    <p>Turta masada soğudu.</p>
  </div>
</body>
</html>
