<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="15. Gri Adam">15<br />
    Gri Adam</h1>

    <p>Egwene ve Nynaeve Amyrlin’in çalışma odasından dışarı çıktığında, koridor zaman zaman yumuşak terlikli ayakları üzerinde işlerinin peşinde seğirten hizmetkâr kadınlar dışında boştu. Egwene onların varlıkları için minnettardı. Koridorlar aniden onca duvar halısı ve taş işçiliğine rağmen mağara gibi görünmeye başlamıştı. Tehlikeli mağaralar gibi.</p>

    <p>Nynaeve yine örgüsünü çekiştirmeye başlayarak, kararlılıkla yürüyordu, Egwene ayak uydurabilmek için hızlandı. Yalnız kalmak istemiyordu.</p>

    <p>“Nynaeve, Kara Ajah hâlâ buradaysa ve bizim ne yaptığımızdan şüphelenecek bile olsalar... umarım Üç Yemin’i etmiş gibi davranmak konusunda ciddi değildin. Beni öldürmelerine izin vermeye niyetim yok; bunu yönlendirerek durdurabilirsem, vermem de.”</p>

    <p>“Aralarından herhangi biri buradaysa, Egwene, bizi görür görmez ne yaptığımızı anlayacaklar.” Söylediklerine rağmen, Nynaeve’in sesi dalgın çıkıyordu. “Ya da en azından bizi bir tehdit olarak görecekler ki her iki ihtimalde de yapacakları şey pek değişmiyor.”</p>

    <p>“Bizi nasıl tehdit olarak görürler? Kimse emir verebildiği birini tehdit kabul etmez. Kimse günde üç kez tencere ovmak ve koyun şişi çevirmek zorunda olan birini tehdit kabul etmez. Amyrlin’in bizi mutfakta işe koşmasının sebebi bu. En azından sebeplerden biri.”</p>

    <p>“Belki Amyrlin enine boyuna düşünmemiştir,” dedi Nynaeve dalgın dalgın. “Ya da belki düşünmüştür ve bizi söylediğinden başka bir amaç için kullanıyordur. Düşün, Egwene. Liandrin bizi bir tehdit olarak görmeseydi, yolundan uzaklaştırmaya çalışmazdı. Nasıl ya da neye karşı bir tehdit, onu hayal bile edemiyorum, ama bu niye değişmiş olsun anlamıyorum. Burada hâlâ Kara Ajah varsa kesinlikle onlar da bizi aynı şekilde göreceklerdir, bizden kuşkulansalar da kuşkulanmasalar da.”</p>

    <p>Egwene yutkundu. “Bu aklıma gelmemişti. Işık, keşke görünmez olsaydım. Nynaeve, eğer hâlâ peşimizdelerse, Karanlıkdostlarının beni öldürmesine ya da daha kötüsünü yapmasına izin vermektense Kaynak’tan kesilme riskini göze alırım. Ve Amyrlin’e ne söylemiş olursan ol, senin de seni ele geçireceklerine izin vereceğine inanmıyorum.”</p>

    <p>“Ciddiydim.” Nynaeve bir an düşüncelerinden sıyrılmış göründü. Adımları yavaşladı. Bir tepsi taşıyan sarışın bir çömez hızla yanlarından geçti. “Söylediklerimin hepsinde ciddiydim, Egwene.” Nynaeve çömez işitemeyecek kadar uzaklaşınca ekledi. “Kendimizi savunmanın farklı yolları var. Olmasaydı, Aes Sedailer Kule’den her ayrıldıklarında öldürülürlerdi. Yalnızca o yolları bulmamız ve kullanmamız gerekiyor.”</p>

    <p>“Ben zaten bir sürü yol biliyorum. Sen de öyle.”</p>

    <p>“Onlar tehlikeli.” Egwene yalnızca onlara saldıranlar için tehlikeli olduğunu söylemek için ağzını açtı, ama Nynaeve onu beklemeden devam etti. “Onları fazla sevmeye başlayabilirsin. Bu sabah o Beyazpelerinlere karşı öfkemi salıverdiğim zaman... Aşırı iyi geldi. Bu çok tehlikeli.” Ürperdi ve adımlarını yine hızlandırdı. Egwene yetişmek için hızlanmak zorunda kaldı.</p>

    <p>“Sheriam gibi konuşuyorsun. Daha önce hiç böyle konuşmamıştın. Senin için belirledikleri tüm sınırları zorladın. Tam da hayatta kalmak için sınırları görmezden gelmemiz gerekebilecek böyle bir zamanda onları kabul mü edeceksin?”</p>

    <p>“Sonunda kendimizi Kule’nin kapısının önünde bulacaksak ne faydası var? Kaynak’tan kesilmişiz ya da kesilmemişiz, o zaman ne faydası olur?” Nynaeve’in sesi, kendi kendine konuşurmuş gibi alçaldı. “Yapabilirim. Burada öğrenecek kadar uzun süre kalmayı düşünüyorsam yapmalıyım. Öğrenmeliyim, çünkü...” Aniden sesli konuştuğunu fark etti. Egwene’e sert bir bakış fırlattı ve sesine bir kararlılık geldi. “Düşünmeme izin ver. Lütfen, sessiz ol ve düşünmeme izin ver.”</p>

    <p>Egwene dilini tuttu, ama sormadığı sorularla içten içe kaynıyordu. Beyaz Kule’nin öğretebileceklerini öğrenmeye devam etmek için Nynaeve’in nasıl bir özel sebebi olabilirdi? Yapmak istediği neydi? Neden Nynaeve bunu ondan saklıyordu? <em>Sırlar. Kule’ye geldiğimizden beri çok fazla sır saklamayı öğrendik. Amyrlin de bizden sır saklıyor. Işık, Mat konusunda ne yapacak?</em></p>

    <p>Nynaeve Kabuledilmişlerin kısmına sapmadan, Egwene’e çömez kısmına kadar eşlik etti. Galeriler hâlâ boştu ve sarmal çizen rampaları tırmanırken kimseyle karşılaşmadılar.</p>

    <p>Elayne’in odasına geldiklerinde Nynaeve durdu, kapıyı bir kez çaldıktan sonra hemen açıp başını içeri uzattı. Sonra beyaz kapıyı kapattı ve bir sonraki odaya, Egwene’in odasına yürüdü. “Henüz gelmemiş,” dedi. “İkinizle de konuşmam gerek.”</p>

    <p>Egwene onun omuzlarını yakaladı ve çekip durdurdu. “Ne?..” Bir şey saçını çekiştirdi, kulağını acıttı. Siyah bir bulanıklık yüzünün önünden geçip duvara çarptı ve bir an sonra Nynaeve onu korkuluğun arkasına doğru çekiyordu.</p>

    <p>Egwene gözleri iri iri açılmış, yere yayılmış halde, kapısının önüne düşmüş olan şeye baktı. Bir arbalet oku. Birkaç koyu saç tutamı, zırh delmek için yapılmış dört ağır dişe dolanmıştı. Titreyen elini uzatıp kulağındaki küçük kesiğe dokundu ve eli bir kan damlasıyla ıslandı. <em>Tam o sırada durmasaydım... Durmasaydım...</em> Ok muhtemelen kafasını delip geçecek, Nynaeve’i de öldürecekti. “Kan ve küller!” diye inledi. “Kan ve lanet küller!”</p>

    <p>“Kullandığın dile dikkat et,” diye payladı onu Nynaeve, ama sesi içten değildi. Uzanmış, beyaz taş korkuluğun arasından galerilerin öte tarafına bakıyordu. Egwene, onun bir parıltıyla sarıldığını gördü. <em>Saidar</em>’a kucak açmıştı.</p>

    <p>Egwene telaşla Tek Güç’e uzanmaya çalıştı, ama başta telaştan başarısız oldu. Telaştan ve boşluğun içine sızan imgelerden; kafasını çürük bir kavun gibi yaran okun gidip Nynaeve’e saplandığı imgelerinden. Derin bir nefes aldı ve yeniden denedi ve sonunda hiçliğin içinde güç süzülmeye başladı, Gerçek Kaynak’a açıldı ve Güç içini doldurdu.</p>

    <p>Karnının üzerine yuvarlanıp Nynaeve’in yanında korkuluktaki aralıklardan baktı. “Bir şey görüyor musun? Onu gördün mü? Ona şimşek yağdıracağım!” İçinde oluştuğunu, onu serbest bırakması için kendisine baskı yaptığını hissedebiliyordu. “Bir adam, değil mi?” Bir adamın çömez kısmına gelebileceğini hayal edemiyordu, ama bir kadının Kule’de arbalet taşıdığını gözünde canlandırmak imkânsızdı.</p>

    <p>“Bilmiyorum.” Nynaeve’in sesi, sessiz bir öfkeyle doluydu; öfkeden sessizleşmesi en kötüsüydü. “Gördüğümü sandım... Evet! İşte!” Egwene diğer kadında Güç’ün kabardığını hissetti ve sonra Nynaeve telaşsızca ayağa kalktı, endişelenecek hiçbir şey yokmuş gibi elbisesini silkeledi.</p>

    <p>Egwene ona bakakaldı. “Ne? Ne yaptın? Nynaeve?”</p>

    <p>“‘Beş Güç arasında,’” dedi Nynaeve, yarı alayla, ders verircesine, “bazen Rüzgâr da denilen Hava en faydasız olduğu düşünülendir. Bu kesinlikle yanlıştır!” Gergin bir kahkahayla bitirdi. “Kendimizi savunmanın yolları olduğunu sana söylemiştim. Hava’yı kullanarak adamı yakaladım. Adamsa tabii; onu açıkça göremedim. Bir keresinde Amyrlin’in bana gösterdiği bir numara, ama nasıl yapıldığını görebileceğimi düşündüğünü sanmıyorum. Ee, bütün gün orada yatacak mısın?”</p>

    <p>Egwene ayağa kalkıp galeride Nynaeve’in peşinden seğirtti. Kısa süre sonra bir köşenin arkasında, sade kahverengi pantolon ve ceket giymiş bir adam göründü. Yüzü aksi yöne dönük, bir ayağının üzerinde duruyordu; koşarken yakalanmış gibi, diğer ayağı havadaydı. Adam kendini yoğun pelteye gömülmüş gibi hissediyor olmalıydı, ama çevresinde katılaşmış havadan başka bir şey yoktu. Egwene de Amyrlin’in numarasını hatırlıyordu, ama onu taklit edebileceğini sanmıyordu. Nynaeve’in bir şeyi yapabilmesi için nasıl yapıldığını bir kez görmesi yeterliydi. Elbette, yönlendirmeyi başarabildiği zaman.</p>

    <p>Yaklaştılar ve Egwene’in boğulduğu güç şokla yok oldu. Adamın göğsünden bir hançerin kabzası çıkıyordu. Yüzü sarkmıştı ve ölüm yarı kapalı gözlerini çoktan camlaştırmıştı. Nynaeve onu tutan tuzağı gevşettiğinde yere yıkıldı.</p>

    <p>Sıradan görünüşlü bir adamdı, orta boylu, normal yapılıydı. Hatları o kadar sıradandı ki, Egwene onu üç kişilik bir grupta tanıyabileceğini sanmıyordu. Ama bir şeyin eksik olduğunu fark etmeden önce onu yalnızca kısa bir süre inceledi.</p>

    <p>İrkildi ve çılgınca çevresine bakındı. “Bir kişi daha olmalı, Nynaeve. Arbaleti biri almış. Ve biri onu hançerlemiş. Bir kez daha ok atmaya hazır, orada bir yerde olabilir.”</p>

    <p>“Sakin ol,” dedi Nynaeve, ama örgüsünü çekiştirerek galerinin iki yanına bakındı. “Sakin ol yeter, ne yapacağımıza karar...” Onların katına çıkan ayak sesleri duyunca sustu.</p>

    <p>Egwene’in kalbi boğazına çıkmış, orada atıyordu sanki. Gözlerini rampanın başına dikerek, çılgınca <em>saidar</em>’a dokunmaya çalıştı, ama bu sakinlik gerektiriyordu ve yürek atışları sakinliği paramparça ediyordu.</p>

    <p>Sheriam Sedai’nin rampanın başında durduğunu, manzara karşısında kaşlarını çattığını gördü. “Işık aşkına, burada ne oldu?” Her zamanki sükûnetini yitirerek öne seğirtti.</p>

    <p>“Onu bulduk,” dedi Nynaeve, Çömezler Sorumlusu cesedin yanında diz çökerken.</p>

    <p>Sheriam elini adamın göğsüne koydu ve tıslayarak hızla geri çekti. Gözle görülür bir şekilde cesaretini toplayarak adama yeniden dokundu ve bu defa dokunuşu daha uzun sürdü. “Ölü,” diye mırıldandı. “Ne kadar ölü olunabilirse o kadar ölü, hatta daha da fazla.” Doğrulduğu zaman kol yeninden bir mendil çıkardı ve parmaklarını sildi. “Onu buldunuz mu? Burada mı? Bu şekilde mi?”</p>

    <p>Egwene, konuşursa Sheriam’ın sesindeki yalanı işitebileceğinden emin, başını salladı.</p>

    <p>“Evet,” dedi Nynaeve kararlılıkla.</p>

    <p>Sheriam başını iki yana salladı. “Bir adamın –hem de ölü bir adam– çömezler kısmında bulunması yeterince skandal yaratırdı, ama bu!..”</p>

    <p>“Onu farklı kılan ne?” diye sordu Nynaeve. “Ve nasıl ölüden de <em>fazla</em> olabilir?”</p>

    <p>Sheriam derin bir nefes aldı ve içlerine işleyen bakışlarla ikisine de baktı. “O Ruhsuzlardan biri. Bir Gri Adam.” Dalgın dalgın, gözleri yine cesede giderek parmaklarını sildi. Endişeli gözler.</p>

    <p>“Ruhsuzlar mı?” dedi Egwene, sesi titreyerek. Aynı anda Nynaeve, “Gri Adam mı?” dedi.</p>

    <p>Sheriam, kısa ve delici bakışlarla ikisine baktı. “Henüz sizin çalışmalarınızın bir parçası değil, ama birçok açıdan kuralların ötesine geçtiniz zaten. Bunu sizin bulduğunuzu da düşününce...” Cesede işaret etti. “Ruhsuzlar, Gri Adamlar, Karanlık Varlık’ın suikastçıları olarak hizmet etmek için ruhlarından vazgeçerler. Bundan sonra gerçekte canlı değillerdir. Tam olarak ölü değil, ama tam olarak canlı da değil. Ve isimlerine rağmen, Gri Adamlardan bazıları kadındır. Pek azı. Karanlıkdostları arasında bile, yalnızca bir avuç kadın bu fedakârlıkta bulunacak kadar aptaldır. Onlara doğru baksanız bile çok geç olana kadar onları fark edemezsiniz. Bu adam yürürken de aynı ölçüde ölüydü. Şimdi, şurada yatan şeyin bir zamanlar canlı olduğunu yalnızca gözlerim söylüyor bana.” İkisine uzun uzun baktı. “Trolloc Savaşları’ndan bu yana Tar Valon’a girmeye cesaret eden Gri Adam olmamıştı.”</p>

    <p>“Ne yapacaksınız?” diye sordu Egwene. Sheriam’ın kaşları kalktı ve Egwene telaşla ekledi, “Sormama izin verirseniz, Sheriam Sedai.”</p>

    <p>Aes Sedai tereddüt etti. “Sanırım, onu bulma şanssızlığı size düştüğüne göre, sorabilirsin. Kararı Amyrlin Makamı verecek, ama olan biten her şey düşünülünce, sanırım bunu olabildiğince gizli tutmak isteyecektir. Daha fazla söylentiye ihtiyacımız yok. Bu konudan benden ya da Amyrlin’den başka kimseye bahsetmeyeceksiniz, o da ilk önce o bahsettiği takdirde.”</p>

    <p>“Evet, Aes Sedai,” dedi Egwene hararetle. Nynaeve’in sesi daha soğuktu.</p>

    <p>Sheriam itaat etmelerini doğal karşılamış gibiydi. Onları işittiğine ilişkin işaret vermedi. Tüm dikkati ölü adamdaydı. Gri Adam. Ruhsuz. “Burada bir adam öldürüldüğünü saklamanın yolu yok.” Aniden Tek Güç’ün parıltısı kadını çevreledi ve aynı anilikle yerdeki cesedin üstü uzun, alçak bir kubbeyle örtüldü. Kubbe grimsiydi ve öyle mattı ki, altında bir beden olduğunu görmek güçtü. “Ama bu birinin ona dokunup adamın doğasını anlamasını engeller. Çömezler gelmeden önce cesedi aldırmalıyım.”</p>

    <p>Çekik, yeşil gözleri, varlıklarını yeni hatırlamış gibi ikisine baktı. “Siz, ikiniz, artık gidin. Senin odana, sanırım, Nynaeve. Zaten yüz yüze olduğunuz şey düşünülünce, kıyısından bile olsa bu işe karıştığınız öğrenilirse... Gidin.”</p>

    <p>Egwene diz kırdı ve Nynaeve’in kolunu çekiştirdi, ama Nynaeve, “Neden buraya geldiniz, Sheriam Sedai?” diye sordu.</p>

    <p>Sheriam bir an şaşırmış göründü, ama hemen kaşlarını çattı. Yumruklarını kalçalarına dayayarak, unvanının tüm sertliğiyle Nynaeve’e baktı. “Çömezler Sorumlusu’nun artık çömez kısmına gelmesi için bir gerekçeye mi ihtiyacı var, Kabuledilmiş?” dedi yumuşak bir sesle. “Kabuledilmişler Aes Sedaileri sorguluyor mu artık? Amyrlin siz ikinizden bir şey çıkarmak istiyor, ama yapar ya da yapamaz, en azından ben size görgü kurallarını öğreteceğim. Şimdi gidin yoksa ikinizi birden sürükleye sürükleye çalışma odama götürürüm –hem de Amyrlin’in belirlediği randevu için değil.”</p>

    <p>Aniden Egwene’in aklına bir fikir geldi. “Beni affedin, Sheriam Sedai,” dedi telaşla, “ama pelerinimi almalıyım. Üşüyorum.” Aes Sedai konuşmaya fırsat bulamadan koşarak uzaklaştı.</p>

    <p>Sheriam kapının önündeki arbalet okunu bulursa, çok fazla soru sorulurdu. Adamı yalnızca bulmuşlar da kendileriyle bir bağlantısı yokmuş gibi yapamazlardı o zaman. Ama odasının kapısına ulaştığında ok yok olmuştu. Yalnızca kapının yanındaki taşın çentilmiş olması orada bulunduğunu kanıtlıyordu.</p>

    <p>Egwene’in tüyleri diken diken oldu. <em>Biz görmeden biri oku nasıl almış olabilir... Bir başka Gri Adam!</em> Ne yaptığını bilmeden <em>saidar</em>’a kucak açtı, yalnızca içini dolduran tatlı Güç akışı ne yaptığını söyledi ona. Öyle olsa da, o kapıyı açmak ve içeri girmek yaptığı en zor şeylerden biriydi. Orada kimse yoktu. Beyaz pelerini çengelinden kaptı ve dışarı koştu, diğerleriyle arasındaki mesafenin yarısına gelene kadar <em>saidar</em>’ı bırakmadı.</p>

    <p>O yokken kadınların arasında bir şey daha olmuştu. Nynaeve uysal görünmeye çalışıyordu, ama ancak midesi ekşimiş gibi görünmeyi başarıyordu. Sheriam yumruklarını kalçalarına dayamış, sinirle ayağını yere vuruyordu ve Nynaeve’e fırlattığı, arpa unu öğütebilecek yeşil değirmentaşları gibi görünen bakışları Egwene’i de dahil ediyordu.</p>

    <p>“Beni affedin, Sheriam Sedai,” dedi telaşla, diz kırıp, aynı anda pelerini omuzlarına örterek. “Bu... ölü bir adam bulma –bir... bir Gri adam!– üşümeme sebep oldu. Artık gidebilir miyiz?”</p>

    <p>Sheriam’ın gergin gergin başını sallaması üzerine Nynaeve de dizini hafifçe kırarak selam verdi. Egwene onun kolunu tuttu ve uzağa sürükledi.</p>

    <p>“Başımıza daha fazla dert mi açmaya çalışıyorsun?” diye sordu, iki kat aşağı indiklerinde. Sheriam’ın işitme alanından çıktıklarını umuyordu. “Ona ne söyledin de öyle dik dik bakıyordu? Yine soru mu sordun? Umarım onu bu kadar kızdırmana değecek bir şey öğrenmişsindir.”</p>

    <p>“Hiçbir şey söylemedi,” diye mırıldandı Nynaeve. “Bir faydamız olacaksa soru sormalıyız, Egwene. Birkaç riske girmemiz gerek, aksi halde hiçbir şey öğrenemeyiz.”</p>

    <p>Egwene içini çekti. “Eh, biraz daha tedbirli ol.” Nynaeve’in yüzündeki ifadeye bakılırsa, dikkatli olmaya ya da risklerden kaçınmaya niyeti yoktu. Egwene yine içini çekti. “Arbalet oku gitmiş, Nynaeve. Onu alan başka bir Gri Adam olmalı.”</p>

    <p>“Demek o yüzden sen... Işık!” Nynaeve kaşlarını çattı ve örgüsünü hızla çekti.</p>

    <p>Bir süre sonra Egwene, “Cesedi örtmek için yaptığı şey neydi?” Cesedin Gri Adam olduğunu düşünmek hoşuna gitmiyordu; bu ona orada bir yerde bir tane daha olduğunu hatırlatıyordu. Şu anda hiçbir şey düşünmek istemiyordu.</p>

    <p>“Hava,” diye yanıt verdi Nynaeve. “Hava kullandı. Güzel numara ve sanırım bundan nasıl faydalanabileceğimi biliyorum.”</p>

    <p>Tek Güç’ün kullanımı Beş Güç’e bölünüyordu: Toprak, Hava, Ateş, Su ve Ruh. Farklı Yetiler Beş Güç’ün farklı birleşimlerini gerektiriyordu. “Beş Güç’ün bazı birleşimlerini anlamıyorum. Örneğin Şifa. Neden Ruh, hatta belki Hava gerektirdiğini anlayabiliyorum, ama Su neden?”</p>

    <p>Nynaeve hızla ona döndü. “Sen neyden bahsediyorsun? Ne yaptığımızı unuttun mu?” Çevresine bakındı. Kabuledilmişlerin odalarına gelmişlerdi. Çömez galerilerinden daha alçak, bir avluyu değil bir bahçeyi çevreleyen bir galeriler yığını. Çevrede, bir başka katta seğirten tek tük Kabuledilmişler dışında kimse yoktu, ama o yine de sesini alçalttı. “Kara Ajah’ı unuttun mu?”</p>

    <p>“Unutmaya çalışıyorum,” dedi Egwene şiddetle. “Hiç olmazsa kısa bir süre için. Arkamızda ölü bir adam bıraktığımızı unutmaya çalışıyorum. Beni öldürmesine ramak kaldığını, bunu bir kez daha deneyebilecek başka biri olduğunu unutmaya çalışıyorum.” Kulağına dokundu; kan damlası kurumuştu, ama kesik hâlâ acıyordu. “Şu anda ikimiz de ölü olmadığımız için şanslıyız.”</p>

    <p>Nynaeve’in yüzü yumuşadı, ama konuştuğu zaman sesinde Emond Meydanı’nın Hikmeti olduğu zamanlara ait, sözlerini birinin iyiliği için söylemek zorunda kaldığına dair bir şey vardı. “Cesedi unutma, Egwene. Seni, bizi öldürmeye çalıştığını unutma. Kara Ajah’ı unutma. Bunları hep hatırla. Çünkü bir kez bile olsa unutursan, bir sonraki sefere yerde ölü yatan sen olabilirsin.”</p>

    <p>“Biliyorum,” diye içini çekti Egwene. “Ama bundan hoşlanmak zorunda değilim.”</p>

    <p>“Sheriam’ın neyden bahsetmediğini fark ettin mi?”</p>

    <p>“Hayır. Ne?”</p>

    <p>“Onu kimin hançerlediğini merak etmedi. Şimdi, gel. Odam şurada, konuşurken ayaklarını biraz dinlendirebilirsin.”</p>
  </div>
</body>
</html>
