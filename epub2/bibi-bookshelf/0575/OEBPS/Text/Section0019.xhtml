<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="10. Sırlar">10<br />
    Sırlar</h1>

    <p>Egwene al’Vere yol arkadaşlarını duymazdan gelerek, uzaktaki Tar Valon’u görebilmek için üzengilere basıp ayağa kalktı, ancak tek görebildiği sabah güneşinde parlayan, uzak bir şeydi. Ama ada üzerindeki kent olmalıydı. Önceki akşamın geç saatlerinde ufukta ilk olarak, inişli çıkışlı ovalardan yükselen, Ejderdağı adlı kırık zirveli ve yalnız dağ belirmişti. Ve orası Tar Valon’un karşısında, Erinin Nehri’nin beri tarafındaydı. Bu dağ, inişli çıkışlı düzlüklerin üzerinde bir çıkıntı gibi duran bu çentikli diş, kilometrelerce uzaktan görülebilen ve kolayca sakınılabilecek bir yol işaretiydi –ki herkes, Tar Valon’a gidenler bile sakınırdı oradan.</p>

    <p>Ejderdağı Lews Therin Kardeşkatili’nin öldüğü yerdi; öyle deniyordu. Ayrıca dağ hakkında başka sözler de söylenmişti; hem kehanet, hem uyarı. Kara yamaçlarından uzak durmak için iyi sebeplerdi bunlar.</p>

    <p>Egwene’in uzak durmayı istememek için sebebi vardı, hem de birden fazla. İhtiyacı olan eğitimi, alması gereken eğitimi ancak Tar Valon’da alabilirdi. <em>Bir daha asla tasma takamayacaklar bana!</em> Düşünceyi uzaklaştırdı, ama aynı düşünce tersyüz olup yine geldi. <em>Bir daha asla özgürlüğümü kaybetmeyeceğim!</em> Tar Valon’da, Anaiya düşlerini sınamaya kaldığı yerden devam edecekti; Aes Sedai, Egwene’in şüphelendiği gibi bir Düşgören olduğuna dair gerçek bir kanıt bulamamış olsa da bunu yapmak zorunda kalacaktı. Almoth Ovası’ndan ayrıldığından beri Egwene’in düşleri rahatsız ediciydi. Seanchan hakkındaki düşlere ek olarak –gerçi onlar da hâlâ ter içinde uyanmasına sebep oluyordu– Rand hakkında gittikçe daha fazla düş görüyordu. Kaçan Rand. Bir şeye doğru koşan, ama bir şeyden kaçan Rand.</p>

    <p>Egwene Tar Valon’a daha dikkatli baktı. Anaiya orada olacaktı. <em>Ve Galad da, belki.</em> Elinde olmadan kızardı ve onu aklından tamamen çıkardı. <em>Hava durumunu düşün. Başka bir şey düşün. Işık, sıcak bastı.</em></p>

    <p>Senenin bu kadar erken bir vaktinde, kış henüz dünün anısıyken, Ejderdağı’nın zirvesi hâlâ karla kaplıydı, ama burada, aşağıda, kar erimişti. Erken filizler geçen senenin kahverengi otlarının arasından başlarını kaldırıyorlardı ve seyrek ağaçların süslediği alçak bir tepede, ilk kırmızı yapraklar belirmişti. Yolculuk etmekle geçirilen, bazen fırtınalar yüzünden günlerce bir köyde ya da kampta mahsur kalınan, bazen karnına dek kara batmış atların üzerinde gün doğumundan gün batımına kadar yol alınıp da iyi havada bir öğle vaktinde yürünerek katedileceğinden daha az mesafe kaydedilen bir kıştan sonra, bahar işaretleri görmek güzeldi.</p>

    <p>Kalın yün pelerinini arkaya atan Egwene, yüksek kaşlı eyerine yerleşti ve sabırsız bir hareketle eteklerini düzeltti. Koyu renk gözleri hoşnutsuzlukla doldu. At binmek için iğne iplikle ikiye ayırdığı eteğini fazla uzun süre giymişti, ama sahip olduğu tek diğer etek daha pisti. Ve aynı renkti. Tasmalıların koyu grisi. Onca hafta önce, Tar Valon yolculuğuna başladıklarında tek seçenekleri buydu: ya koyu gri giyecekti ya da hiçbir şey.</p>

    <p>“Yemin ediyorum, bir daha asla gri giymeyeceğim, Bela,” dedi uzun tüylü atına, kısrağın boynunu okşayarak. <em>Beyaz Kule’ye döndükten sonra fazla seçeneğim olmayacak ya,</em> diye düşündü. Kule’de, tüm çömezler beyaz giyerdi.</p>

    <p>“Yine kendi kendine mi konuşuyorsun?” diye sordu Nynaeve, doru, iğdiş edilmiş atını yakına çekerek. İki kadın aynı boyda, aynı giysiler içindeydiler, ama atlarının arasındaki fark Emond Meydanı’nın Hikmetini bir baş uzun gösteriyordu. Nynaeve kaşlarını çattı, omzunun üzerinden sarkan kalın örgüyü çekiştirdi. Endişeli ya da huzursuz olduğunda, hatta bazen her zamankinden de inatçı olmaya hazırlandığında yaptığı gibi. Parmağındaki Büyük Yılan yüzüğü Kabuledilmişlerden biri olduğunu gösteriyordu; henüz Aes Sedai değildi, ama yine de bu mertebeye Egwene’den koskoca bir adım daha yakındı. “Çevreyi gözlesen daha iyi edersin.”</p>

    <p>Egwene, Tar Valon’a baktığını söyleyerek terslenecekken kendini tuttu. <em>Sırf eyeri beğenmiyorum diye mi üzengilerin üzerinde ayağa kalktığımı sandı?</em> Nynaeve artık kendisinin Emond Meydanı’nın Hikmeti, Egwene’in ise çocuk olmadığını fazlaca sık unutuyor gibiydi. <em>Ama o yüzüğü takıyor, ben takmıyorum... henüz! Ve onun açısından, bu hiçbir şey değişmedi demek!</em></p>

    <p>“Moiraine’in Lan’e nasıl davrandığını merak ediyor musun?” diye sordu tatlı tatlı ve Nynaeve örgüsünü hızla çekince anlık bir hoşnutluk yaşadı. Ama bu hoşnutluk hemen kayboldu. Yaralayıcı sözler söylemek doğasında yoktu ve Nynaeve’in Muhafız hakkındaki duygularının örgü sepetine girmiş kedi yavrusunun arkasında bıraktığı karmaşayı andırdığını biliyordu. Ama Lan kedi yavrusu değildi ve adamın inatçı, aptalca asaleti Nynaeve’i onu öldürmesine sebep olacak kadar çıldırtmadan önce genç kadının adam hakkında bir şeyler yapması gerekecekti.</p>

    <p>Toplam altı kişiydiler, hepsi geçtikleri köylerde ve küçük kasabalarda dikkat çekmeyecek kadar sade giyimliydi, ama muhtemelen son zamanlarda Caralain Otlağı’ndan geçen en garip gruptular. Dördü kadındı ve adamlardan biri iki atın arasına gerilmiş sedyeye yatırılmıştı. Sedye atları da hafif yükler taşıyordu, yol boyunca karşılaştıkları köyler arasındaki uzun mesafeler için gereken erzak vardı.</p>

    <p><em>Altı kişi,</em> diye düşündü Egwene, <em>ve kaç tane sır?</em> Birden çok sırrı paylaşıyordu hepsi, belki Tar Valon’da bile saklanması gereken sırlar. <em>Köydeyken yaşam daha basitti.</em></p>

    <p>“Nynaeve, sence Rand iyi midir? Ve Perrin?” diye ekledi telaşla. Artık, bir gün Rand’la evlenecekmiş gibi düşünmeye cesaret edemiyordu; artık bunun adı sadece “gibi düşünmek” olurdu zaten. Bundan hoşlanmıyordu –bu fikirle tam olarak uzlaşabilmiş değildi– ama biliyordu.</p>

    <p>“Düşlerin mi? Seni yine mi rahatsız ediyorlar?” Nynaeve’in sesi endişeli çıkıyordu, ama Egwene duygudaşlık kabul edecek havada değildi.</p>

    <p>Sesinin olabildiğince olağan çıkması için çabaladı. “İşittiğimiz söylentilere bakarak, neler olup bittiğini tahmin edemiyorum. Bildiğim şeyler söylentilerde o kadar çarpıtılmış, o kadar yanlış ki!”</p>

    <p>“Moiraine yaşamlarımıza girdiğinden beri her şey yanlış,” dedi Nynaeve sertçe. “Perrin ve Rand...” Yüzünü buruşturarak tereddüt etti. Egwene Nynaeve’in, Rand’ın şimdiki halinin Moiraine’in suçu olduğuna inandığını düşündü. “Şimdilik kendi başlarının çaresine bakmaları gerekecek. Korkarım bizim kendimizle ilgili, endişelenmemiz gereken bir şey var. Yolunda olmayan bir şey. Bunu... hissedebiliyorum.”</p>

    <p>“Ne olduğunu biliyor musun?” diye sordu Egwene.</p>

    <p>“Fırtına hissi gibi.” Nynaeve’in koyu renk gözleri berrak, mavi sabah göğünü inceledi. Yalnızca birkaç tane dağınık bulut vardı. Başını iki yana salladı. “Sanki bir fırtına geliyormuş gibi.” Nynaeve havanın nasıl olacağını hep tahmin edebilmişti. Rüzgârı dinlemek deniyordu buna ve her köyün Hikmetinin bunu yapması bekleniyordu, ama çoğu aslında yapamıyordu. Emond Meydanı’ndan ayrıldığından beri Nynaeve’in yeteneği gelişmiş ya da değişmişti. Onun hissettiği fırtınalar bazen rüzgârdan çok insanlar hakkında çıkıyordu artık.</p>

    <p>Egwene düşünceler içinde, alt dudağını ısırdı. Bu kadar uzağa, Tar Valon’un bu kadar yakınına geldikten sonra durdurulmaya ya da yavaşlatılmaya tahammülleri yoktu. Mat’in hatırı için. Ve zihni ona bir köy delikanlısının hayatından, bir çocukluk arkadaşının hayatından daha önemli olduğunu söylese de yüreğinin yine de daha fazla önem veremediği sebepler için. Aralarından herhangi birinin bir şey fark edip fark etmediğini merak ederek diğerlerine baktı.</p>

    <p>Kısa ve tombul, tamamen kahverengi tonlarına bürünmüş Verin Sedai görünüşe göre düşüncelere dalmıştı. Pelerininin başlığı yüzünü gizleyecek şekilde öne çekilmişti. Önde at sürüyordu, ama atının kendi seçtiği hızda ilerlemesine izin veriyordu. Kadın Kahverengi Ajah’tandı ve Kahverengi kardeşler genelde bilgiye çevrelerindeki dünyaya verdiklerinden daha fazla önem veriyordu. Ama Egwene Verin’in dünyadan kopuk olduğundan emin değildi. Verin onlarla birlikte olarak kendini beline dek dünya işlerine batırmıştı.</p>

    <p>Egwene’le aynı yaşta ve yine bir çömez olan Elayne, Mat’in baygın yattığı sedyenin arkasında at sürüyordu. Egwene esmerken, Elayne altın saçlı ve mavi gözlüydü. Egwene ve Nynaeve ile aynı grilere bürünmüştü ve Mat’e bakan gözlerinde, diğerlerinin yüreklerindeki endişe vardı. Mat üç gündür kendine gelmemişti. Sedyenin diğer yanında at süren ince, uzun saçlı adam kimse fark etmeden her yere bakmaya çalışıyor gibiydi ve yüzündeki çizgiler dikkat kesilmekten derinleşmişti.</p>

    <p>“Hurin,” dedi Egwene ve Nynaeve başını salladı. Sedyenin kendilerine yetişebilmesi için yavaşladılar. Verin önde ilerlemeye devam etti.</p>

    <p>“Herhangi bir şey hissediyor musun, Hurin?” diye sordu Nynaeve. Elayne, aniden dikkatini yoğunlaştırarak bakışlarını Mat’in sedyesinden kaldırdı.</p>

    <p>Üçü ona bakarken, zayıf adam eyerinde kıpırdandı ve uzun burnunun yanını ovaladı. “Sorun,” dedi, aynı anda hem sert, hem gönülsüz. “Sanırım... Sorun çıkabilir.”</p>

    <p>Shienar Kralı’nın hırsız avcısı olan Hurin Shienar savaşçıları gibi tepesinde bir saç tutamı taşımıyordu, ama kemerindeki kısa kılıçla çentikli kılıçkıran kullanıla kullanıla aşınmıştı. Senelerin deneyimi ona kötülük yapanların kokularını alma yeteneği vermişti, özellikle de şiddete bulaşanların.</p>

    <p>Yolculukları boyunca iki kez, henüz bir saat önce geldikleri köyden ayrılmalarını tavsiye etmişti. İlk seferinde çok yorgun olduklarını söyleyerek reddetmişlerdi, ama gece sona ermeden hancıyla iki köylü onları yataklarında öldürmeye çalışmıştı. Basit hırsızlardı bunlar, Karanlıkdostu değil, yalnızca atlarını, eyerlerinde ve bohçalarında bulunan eşyaları isteyen kişiler. Ama köyün geri kalanının olaydan haberi vardı ve görünüşe göre yabancıları kolay av sayıyorlardı. Balta sapları ve yabalar sallayan bir güruhtan kaçmak zorunda kalmışlardı. İkinci seferinde, Hurin konuşur konuşmaz Verin atlarına binmelerini emretmişti.</p>

    <p>Ama yol arkadaşlarından biriyle konuşurken Hurin hep ihtiyatlı davranıyordu. Mat dışında. Mat henüz konuşabilirken elbette. İkisi şakalaşmış, kadınlar yakında değilken zar atmıştı. Egwene, yanında bir Aes Sedai ve eğitim görecek üç kadın varken adamın yalnız kalmaktan huzursuz olacağını düşünmüştü. Bazı erkekler bir Aes Sedai ile yüzleşmektense bir savaşla karşı karşıya olmayı tercih ederdi.</p>

    <p>“Ne tür sorun?” dedi Elayne.</p>

    <p>Rahat konuşuyordu, ama hemen ve detaylı bir yanıt beklediği o kadar açıktı ki, Hurin ağzını açtı. “Kokusunu aldım...” Sustu, şaşırmış gibi gözlerini kırptı, gözleri bir kadından diğerine kaydı. “Yalnızca bir his,” dedi sonunda. “Bir... bir sezgi. Dün ve bugün bazı izler gördüm. Bir sürü at. Bu tarafa gelen yirmi ya da otuz at ve karşı yöne giden yirmi ya da otuz at daha. Merakımı uyandırdı. O kadar. Bir his. Ama ben sorun derim.”</p>

    <p>İzler mi? Egwene izleri fark etmemişti. Nynaeve sert bir sesle, “Ben izlerde endişe uyandırıcı bir şey görmedim,” dedi. Nynaeve erkekler kadar iyi bir iz sürücü olmakla gurur duyardı. “Günler öncesinden kalmaydı. Sorun olduğunu düşünmene sebep olan ne?”</p>

    <p>“Ben yalnızca öyle olduğunu düşünüyorum,” dedi Hurin ağır ağır, daha fazlasını söylemek ister gibi. Bakışlarını indirdi, burnunu ovaladı ve derin derin nefes aldı. “Köyü görmemizin üzerinden uzun zaman geçti,” diye mırıldandı. “Bizden önce Falme’den ne haberler geldiğini kim bilebilir? Beklediğimiz kadar iyi bir karşılama bulamayabiliriz. Ben bu adamların eşkıya ya da katil olabileceğini düşünüyorum. Bence ihtiyatlı olmalıyız. Mat ayakta olsaydı, ben öncülük yapardım, ama belki sizi yalnız bırakmamak en iyisi.”</p>

    <p>Nynaeve’in kaşları kalktı. “Kendi başımızın çaresine bakamayacağımızı mı düşünüyorsun?”</p>

    <p>“Biri Tek Güç’ü kullanmanıza fırsat vermeden sizi öldürürse, Tek Güç’ün bir faydası olmaz,” dedi Hurin, eyerinin yüksek kaşına bakarak. “Affınıza sığınırım, ama bence ben... ben bir süre Verin Sedai ile at süreceğim.” Atını topukladı ve aralarından herhangi biri konuşamadan ilerledi.</p>

    <p>“İşte bu sürpriz oldu,” dedi Elayne, Hurin Kahverengi Aes Sedai’nin biraz ötesinde yavaşlarken. Verin diğer her şeyi fark etmediği gibi adamı da fark etmemiş göründü ve adam bundan memnun gibiydi. “Tümentepe’den ayrıldığımızdan beri Verin’den olabildiğince uzak duruyordu. Ona hep, ne diyeceğinden korkarmış gibi bakıyordu.”</p>

    <p>“Aes Sedailere saygı duyması, onlardan korkmadığı anlamına gelmez,” dedi Nynaeve, sonra gönülsüzce, “Bizden korkmadığı anlamına gelmez,” diye ekledi.</p>

    <p>“Sorun çıkacağını düşünüyorsa, ileriye bir baksın diye göndermeliyiz onu.” Egwene derin bir nefes aldı ve diğer iki kadına olabildiğince ifadesiz bir bakışla baktı. “Sorun çıkarsa, onun yanında yüz askerle savunacağından daha iyi savunuruz biz kendimizi.”</p>

    <p>“O bunu bilmiyor,” dedi Nynaeve duygusuz bir sesle, “ve ben de ona söyleyecek değilim. Ya da herhangi birine.”</p>

    <p>“Verin duysa ne diyeceğini hayal edebiliyorum.” Elayne’in sesi endişeli çıkıyordu. “Keşke ne kadarını bildiği hakkında bir fikrim olsaydı. Egwene, Amyrlin öğrenecek olsa, değil siz ikinize yardım etmek, annemin bana bile yardım edebileceğinden kuşkuluyum. Hatta bunu deneyeceğinden bile.” Elayne’in annesi Andor Kraliçesi’ydi. “Beyaz Kule’den ayrılmadan önce Güç’ü pek az öğrenebildi, ama hep tam bir Aes Sedai olmuş gibi davrandı.”</p>

    <p>“Morgase’e güveneceğimizi umamayız,” dedi Nynaeve. “O Caemlyn’de, bizse Tar Valon’da olacağız. Hayır, yanımızda ne getirmiş olursak olalım, bu şekilde kaçtığımız için başımız yeterince derde girecek. Alçakgönüllü davranmak ve zaten çektiğimizden daha fazla dikkat çekmemek en iyisi olacak.”</p>

    <p>Başka zaman olsa, alçakgönüllü davranmaya çalışan bir Nynaeve hayal etmek Egwene’i güldürürdü. Elayne bile daha iyi başarırdı bunu. Ama şu anda içinden gülmek gelmiyordu. “Ya Hurin haklıysa? Ya saldırıya uğrarsak? Hurin bizi yirmi otuz adama karşı koruyamaz, Verin’in bir şey yapmasını beklersek de ölürüz. Fırtına sezdiğini söylemiştin, Nynaeve.”</p>

    <p>“Öyle mi?” dedi Elayne. Başını iki yana sallarken kızıl altın bukleleri savruldu. “Verin’in hiç hoşuna gitmez eğer biz...” Sustu. “Verin hoşlansa da, hoşlanmasa da, mecbur kalabiliriz.”</p>

    <p>“Ne yapılması gerekirse ben yaparım,” dedi Nynaeve sert bir sesle, “eğer yapılacak bir şey varsa. Ve eğer gerekirse, siz ikiniz kaçacaksınız. Beyaz Kule taşıdığınız potansiyelle ayağa kalkmış olabilir, ama Amyrlin Makamı ya da Kule Salonu gerekli olduğuna karar verirse ikinizin de kaynaktan kesilmeyeceğini düşünmeyin.”</p>

    <p>Elayne yutkundu. “Bunun için bizi kaynaktan keserlerse,” dedi hafif bir sesle, “seni de keserler. Hep beraber kaçmalıyız ya da birlikte hareket etmeliyiz. Hurin daha önce haklı çıktı. Kule’de sorun yaratacak kadar hayatta kalmak istiyorsak, biz... biz yapmamız gerekeni yapmalıyız.”</p>

    <p>Egwene ürperdi. Kaynaktan kesilmek. <em>Saidar</em>’dan, Gerçek Kaynak’ın dişil yarısından yalıtılmak. Pek az Aes Sedai bu cezayı almıştı, ama Kule’nin kaynaktan kesilme cezasını gerekli gördüğü işler vardı yine de. Çömezlerin yalıtılan her Aes Sedai’nin ismini ve işledikleri suçları öğrenmesi beklenirdi.</p>

    <p>Egwene artık Kaynak’ın orada olduğunu daima hissediyordu, görüş alanının hemen dışında; tıpkı öğle vakti omzunun arkasında duran güneş gibi. <em>Saidar</em>’a dokunmaya çalıştığında genellikle hiçbir şey yakalayamıyor olsa da, yine de ona dokunmak istiyordu. Çömezler Sorumlusu Sheriam Sedai Tek Güç’ün verdiği hissi fazla sevmeye başlamak hakkında ne derse desin, ne kadar çok dokunursa o kadar çok dokunmak istiyordu. Ondan yalıtılmak; <em>saidar</em>’ı hissedebilmek, ama bir daha asla dokunamamak...</p>

    <p>Diğerleri de konuşmak istemiyor gibiydi.</p>

    <p>Titremesini saklamak için eyerinde eğilerek hafif hafif sallanan sedyeye baktı. Mat’in battaniyeleri bozulmuş, bir elinde kavradığı, altın kın içinde kıvrık bir hançer ortaya çıkmıştı. Kabzasında güvercin yumurtası büyüklüğünde bir yakut vardı. Hançere dokunmamaya özen göstererek battaniyeleri delikanlının elinin üzerine çekti. Mat Egwene’den yalnızca birkaç yaş büyüktü, ama çökmüş yanakları ve solgun derisi onu daha yaşlı gösteriyordu. Hırıltılar çıkararak nefes alırken göğsü pek az yükseliyordu. Ayaklarının dibinde yumru yumru bir çuval duruyordu. Egwene battaniyeyle onu da örttü. <em>Mat’i Kule’ye ulaştırmalıyız,</em> diye düşündü. <em>Çuvalı da.</em></p>

    <p>Nynaeve de eğildi ve Mat’in alnını yokladı. “Ateşi kötüleşti.” Sesi endişeli çıkmıştı. “Keşke biraz endişeyok kökü ya da ateşkıran olsaydı.”</p>

    <p>“Belki Verin yine Şifa vermeyi denerse,” dedi Elayne.</p>

    <p>Nynaeve başını iki yana salladı. Mat’in saçlarını arkaya sıvazladı ve içini çekti, sonra konuşmadan önce doğruldu. “Şimdilik onu hayatta tutmaktan başka bir şey yapamayacağını söylüyor ve ona inanıyorum. Ben... ben dün gece kendim Şifa vermeyi denedim, ama hiçbir şey olmadı.”</p>

    <p>Elayne inledi. “Sheriam Sedai yüzlerce kez, adım adım gösterilmeden Şifa vermeyi denemememizi söyledi.”</p>

    <p>“Onu öldürebilirdin,” dedi Egwene sert bir sesle.</p>

    <p>Nynaeve yüksek sesle burnunu çekti. “Ne yaptığımı bilmiyor olsam da, Tar Valon’a gitme fikri aklıma düşmeden önce de Şifa veriyordum ben. Ama öyle görünüyor ki benim yaptıklarımın işe yaraması için ilaçlarıma ihtiyacım var. Keşke biraz ateşkıran olsaydı. Mat’in fazla zamanı kaldığını sanmıyorum. Belki birkaç saat.”</p>

    <p>Egwene, Nynaeve’in bunu biliyor olmasının ve nereden bildiği sorusunun, sesindeki mutsuzlukta Mat’in durumu kadar payı olduğunu düşündü. Nynaeve’in eğitim görmek üzere Tar Valon’a gitmeyi neden seçtiğini tekrar merak etti. Eylemin kendisini her zaman kontrol altında tutamasa da yönlendirmeyi farkında olmadan öğrenmiş ve Aes Sedai rehberliği olmadan öğrenen dört kadından üçünü öldüren krizi atlatmıştı. Nynaeve daha fazlasını öğrenmek istediğini söylüyordu, ama bu konuda, koyundili kökü içmek zorunda olan bir çocuk kadar gönülsüzdü.</p>

    <p>“Onu Beyaz Kule’ye kısa sürede yetiştireceğiz,” dedi Egwene. “Ona orada Şifa verebilirler. Amyrlin ona bakar. O her şeyle ilgilenir.” Mat’in ayakucunda, battaniyesinin örttüğü çuvala bakmadı. Diğer iki kadın da ona bakmaktan özenle kaçınıyorlardı. Üstlerinden atmaktan hepsinin memnun olacağı bazı sırlar vardı.</p>

    <p>“Atlılar,” dedi Nynaeve aniden, ama Egwene onları çoktan görmüştü. İlerideki alçak yükseltinin üzerinde, atlarını dörtnala sürerken beyaz pelerinleri dalgalanan iki düzine adam yaklaşıyordu.</p>

    <p>“Işığın Evlatları,” dedi Elayne, küfreder gibi. “Sanırım senin fırtınayı ve Hurin’in sorununu bulduk.”</p>

    <p>Verin dizginleri çekmiş, kılıcını çekmesini engellemek için Hurin’in kolunu tutmuştu. Egwene tombul Aes Sedai’nin arkasında durması için sedye atına dokundu.</p>

    <p>“Bırakın konuşma işini ben yapayım, çocuklar,” dedi Aes Sedai sakin bir tavırla, saçlarındaki grileri sergilemek üzere başlığını arkaya atarak. Egwene Verin’in ne kadar yaşlı olduğundan emin değildi; büyükannesi olacak kadar yaşlı olduğunu düşünüyordu, ama gri saçlar Aes Sedai’deki tek yaşlılık işareti idi. “Ve ne yaparsanız yapın, sizi öfkelendirmelerine asla izin vermeyin.”</p>

    <p>Verin’in yüzü de sesi kadar sakindi, ama Egwene Aes Sedai’nin Tar Valon’a kalan mesafeyi ölçmekte olduğunu gördü. Artık kulelerin tepesi görülebiliyordu; ırmağın üzerinden adaya uzanan, ırmakta yüzen tüccar gemilerinin altından geçebileceği kadar yüksek bir köprü de.</p>

    <p><em>Görecek kadar yakın,</em> diye düşündü, <em>ama faydası olmayacak kadar uzak.</em></p>

    <p>Bir an, yaklaşan Beyazpelerinlerin saldıracağından emindi, ama önderleri elini kaldırdı ve kırk adım uzakta, toz toprak kaldırarak aniden dizginleri çektiler.</p>

    <p>Nynaeve alçak sesle, öfkeli öfkeli mırıldandı. Elayne dimdik, gurur dolu, Beyazpelerinleri görgüsüzlükleri yüzünden paylayacakmış gibi görünerek oturuyordu. Hurin kılıcının kabzasını kavramıştı; Verin ne derse desin, kadınlarla Beyazpelerinlerin arasına girmeye hazır görünüyordu. Verin tozu dağıtmak için ılımlı bir tavırla yüzünün önünde elini salladı. Beyaz pelerinli atlılar bir yay oluşturdular ve yolu kapattılar.</p>

    <p>Göğüs zırhları ve koni şeklindeki miğferleri cilalanmış, parlıyordu. Kollarındaki zincir zırhlar bile parıl parıldı. Her adamın göğsünde alev alev, altın güneş vardı. Bazıları yaylarına ok yerleştirdiler, ama kaldırmadan, hazır tuttular. Önderleri genç bir adamdı, ama pelerinindeki güneş patlamasının altında rütbesini gösteren iki altın düğüm vardı.</p>

    <p>“Tahminimde yanılmıyorsam, iki Tar Valon cadısı, değil mi?” dedi, dar yüzünü buruşturan gergin bir gülümsemeyle. Başkalarının anlamayacak kadar aptal oldukları bir gerçeği bilirmiş gibi, yüzü kibirle parlıyordu. “İki velet, iki de kucak köpeği, biri yaşlı, biri hasta.” Hurin diklenecek gibi oldu, ama Verin’in eli onu engelledi. “Nereden geliyorsunuz?” diye sordu Beyazpelerin.</p>

    <p>“Batıdan geliyoruz,” dedi Verin sakin sakin. “Yolumuzdan çekilin ve geçmemize izin verin. Işığın Evlatları’nın burada yetkisi yoktur.”</p>

    <p>“Nerede Işık varsa Evlatların yetkisi vardır cadı ve Işık’ın olmadığı yere de biz getiririz. Sorularımı yanıtla! Yoksa sizi kampımıza götürüp Sorgucuların sormasına izin mi vermeliyiz?”</p>

    <p>Mat’in Beyaz Kule’ye gidip yardım görmesi daha fazla gecikmemeliydi. Ve daha önemlisi –Egwene bu şekilde düşününce irkiliyordu– daha da önemlisi, o çuvalın içindeki şeyin Beyazpelerinlerin eline geçmesi engellenmeliydi.</p>

    <p>“Sana yanıt verdim,” dedi Verin, hâlâ sakin bir sesle, “üstelik hak ettiğinden daha nazik bir biçimde. Gerçekten de bizi durdurabileceğinizi düşünüyor musun?” Beyazpelerinlerden bazıları, Verin tehdit savurmuş gibi yayını kaldırdı, ama kadının sesi asla yükselmiyordu. “Bazı topraklarda tehditlerinizle etkili olabilirsiniz, ama burada, Tar Valon’un görüş alanında değil. Gerçekten de burada bir Aes Sedai’yi götürmenize izin verileceğini düşünüyor musun?”</p>

    <p>Subay, aniden söylediklerini yapabileceğinden kuşku duymuş gibi, eyerinde huzursuzca kıpırdandı. Sonra adamlarına bir bakış fırlattı –ya yanında destek güç olduğunu kendine hatırlatmak için ya da onların izlediklerini hatırladığı için– ve sonra kendine hâkim oldu. “Sizin Karanlıkdostu âdetlerinizden korkmuyorum, cadı. Bana yanıt ver, yoksa yanıtlarını Sorguculara verirsin.” Sesi önceki kadar güçlü çıkmıyordu.</p>

    <p>Verin boş bir sohbete başlayacakmış gibi ağzını açtı, ama o konuşamadan Elayne emir verir tonda çınlayan bir sesle araya girdi. “Ben Elayne, Andor’un Kız-Veliahtı’yım. Hemen kenara çekilmezseniz Kraliçe Morgase’e hesap verirsiniz, Beyazpelerin!” Verin sinirle tısladı.</p>

    <p>Beyazpelerin bir an şaşırmış göründü, sonra kahkaha attı. “Öyle sanıyorsun, değil mi? Belki Morgase’in cadıları artık fazla sevmediğini öğrenirsin, kızım. Seni onlardan alıp annene iade edersem, bunun için bana teşekkür eder. Lord Kumandan Eamon Valda seninle konuşmayı çok ister, Andor’un Kız-Veliahtı.” Bir jest yapmak ya da adamlarına işaret vermek için elini kaldırdı, Egwene hangisi olduğunu bilemiyordu. Beyazpelerinlerin bazıları dizginleri topladı.</p>

    <p><em>Artık bekleyecek zaman yok,</em> diye düşündü Egwene, <em>bir daha asla zincirlenmeyeceğim!</em> Kendini Tek Güç’e açtı. Basit bir deneyimdi ve uzun çalışmalar sonunda, ilk denediği zamana göre çok hızlı yapabildi. Bir yürek atışı kadar sürede zihnindeki her şey boşaldı, boşlukta yüzen bir gül goncası dışında her şey. O gül goncasıydı, ışığa açılan, <em>saidar</em>’a, Gerçek Kaynak’ın dişil yarısına açılan bir gül goncası. Güç içini doldurdu, onu alıp götürecek oldu. İhtişamlı bir kendinden geçişti; ışıkla, Işık ile dolmak, Işık’la bir olmak gibiydi. Boğulup gitmemek için mücadele etti ve Beyazpelerin subayının atının ayaklarının dibine odaklandı. Küçük bir toprak parçası; kimseyi öldürmek istemiyordu. <em>Beni ele geçiremezsiniz!</em></p>

    <p>Adamın eli hâlâ kalkıyordu. Önündeki zemin kükreyerek patladı, başlarından yukarı toprak ve taşlar yağdırdı. At kişneyerek şahlandı ve adam eyerinden bir çuval gibi yuvarlandı.</p>

    <p>O yere düşmeden Egwene odağını diğer Beyazpelerinlerin yakınına kaydırdı ve zemin bir kez daha patladı. Bela yana kaçtı, ama kız düşünmeden dizginleri kullanarak kısrağı kontrol altına aldı. Boşluğa sarınmış olduğu halde, kendi işi olmayan üçüncü ve dördüncü patlamalara şaşırdı. Kendisi gibi parıltıyla sarmalanmış Nynaeve ve Elayne’i görünce, onların da <em>saidar</em>’a kendilerini açmış olduklarını fark etti. O hale, yönlendirmeyen hiçbir kadın tarafından görülemezdi, ama sonuçları herkesçe görülebiliyordu. Her yandan yükselen patlamalar, Beyazpelerinlere rahat vermedi, tepelerine toprak yağdırdı, onları gürültüyle sarstı, atlarının çılgınca sıçramasına sebep oldu.</p>

    <p>Hurin ağzı açık, çevresine bakıyordu. Kendi atını ve sedye atlarını kaçmaktan alıkoymaya çalışırken, Beyazpelerinler kadar korkmuş görünüyordu. Verin şaşkınlık ve öfke içinde gözlerini iri iri açmıştı. Ağzı kızgınlıkla oynuyordu, ama her ne söylüyorsa, gürültü içinde kayboluyordu.</p>

    <p>Ve sonra Beyazpelerinler kaçmaya başladılar. Bazıları panik içinde yaylarını düşürdü, Karanlık Varlık peşlerine düşmüş gibi atlarını dörtnala kaldırdılar. Yerden kalkmakta olan genç subay dışında hepsi. Adam sırtını kamburlaştırarak Verin’e baktı. Gözlerinin akları çepeçevre görünüyordu. Güzel beyaz pelerini ve yüzü tozla kirlenmişti, ama o fark etmiş görünmüyordu. “Öldür beni o zaman, cadı,” dedi titrek bir sesle. “Hadi. Öldür beni, babamı öldürdüğünüz gibi!”</p>

    <p>Aes Sedai onu duymazdan geldi. Dikkati yol arkadaşlarındaydı. Sanki onlar da subaylarını unutmuşlar gibi kaçan Beyazpelerinler, tek vücut olarak, arkalarına bakmadan, o ilk göründükleri yükseltinin arkasında kaybolmuşlardı. Subayın atı da onlarla kaçmıştı.</p>

    <p>Egwene, Verin’in öfkeli bakışları altında ağır ağır, gönülsüzce <em>saidar</em>’ı bıraktı. Salıvermek her zaman güçtü. Nynaeve’in çevresindeki parıltı daha da yavaş kayboldu. Nynaeve, adam hâlâ bir tür numara yapabilirmiş gibi, sıska suratlı Beyazpelerin’e dik dik bakıyordu. Elayne yaptıkları karşısında şok geçirmiş gibi görünüyordu.</p>

    <p>“Yaptıklarınız,” diye başladı Verin, sonra derin bir nefes almak için durdu. Bakışları üç genç kadını tarıyordu. “Yaptıklarınız iğrenç. İğrenç! Bir Aes Sedai Güç’ü ancak Gölgedöllerine karşı ya da kendini savunmak için son çare ise silah olarak kullanabilir. Üç Yemin...”</p>

    <p>“Bizi öldürmeye hazırdılar,” diye araya girdi Nynaeve hararetli hararetli. “Bizi ya öldürecek ya da işkence görmek üzere götürecekti. Emir vermek üzereydi.”</p>

    <p>“Bu... bu aslında Güç’ü silah olarak kullanmak sayılmaz, Verin Sedai.” Elayne başını dik tutuyordu, ama sesi titriyordu. “Kimseye zarar vermedik, kimseyi incitmeye çalışmadık. Kuşkusuz...”</p>

    <p>“Benimle laf yarıştırmayın!” diye tersledi Verin. “Tam Aes Sedai olduğunuzda –eğer olursanız!– Üç Yemin’e bağlı olacaksınız, ama çömezlerin bile yeminle bağlanmış gibi ellerinden gelen çabayı göstermeleri beklenir.”</p>

    <p>“Ya o?” Nynaeve orada durmuş, sersemlemiş gibi izlemekte olan Beyazpelerin subayına işaret etti. Genç kadının yüzü bir davul kadar gergindi; neredeyse Aes Sedai kadar öfkeli görünüyordu. “Bizi tutsak almak üzereydi. Mat kısa sürede Kule’ye ulaşmazsa ölecek ve... ve...”</p>

    <p>Egwene Nynaeve’in yüksek sesle neyi söylememeye çalıştığını biliyordu. <em>Ve o çuvalın Amyrlin’in dışında kimsenin eline geçmesine izin vermemeliyiz.</em></p>

    <p>Verin bitkinlik içinde Beyazpelerin’e baktı. “O yalnızca bizi korkutmaya çalışıyordu, kızım. Bizi istemediğimiz herhangi bir yere götüremeyeceğini çok iyi biliyordu, kabullenmeye hazır olduğundan daha fazla sorun yaşamadan olmazdı bu. Burada, Tar Valon’un göründüğü bir yerde olmazdı. Konuşarak, geçmemize izin vermeye ikna edebilirdim onu, yalnızca biraz zaman ve sabır gerekiyordu. Ah, saklandığı yerden yapabilse bizi öldürmeye çalışabilirdi elbette, ama keçi kadar aklı olan hiçbir Beyazpelerin orada olduğunu bilen bir Aes Sedai’ye zarar vermeye kalkışmaz. Bakın ne yaptınız! Şimdi o adamlar ne tür hikâyeler anlatacak, ne zararlar verecek?”</p>

    <p>Saklanmaktan bahsettiği zaman genç subayın yüzü kızarmıştı. “Dünyayı Kıran güçlere saldırmamak korkaklık değildir,” diye patladı. “Siz cadılar Karanlık Varlık’ın hizmetinde, Dünyanın yeniden Kırılmasını istiyorsunuz!” Verin bitkin bir inanmazlık içinde başını iki yana salladı.</p>

    <p>Egwene yol açtığı zararın bir kısmını onarmak istiyordu. “Yaptığım şeyler için çok üzgünüm,” dedi subaya. Tam Aes Sedailer gibi gerçek dışında hiçbir şey söylememeye yeminli olmadığı için memnundu, çünkü söyledikleri en iyi haliyle yarım doğruydu. “Yapmamalıydım, özür dilerim. Verin Sedai’nin yaraların için Şifa vereceğinden eminim.” Adam, canlı canlı derisinin yüzüleceği söylenmiş gibi geriledi ve Verin yüksek sesle burnunu çekti. “Uzun yoldan geldik,” diye devam etti Egwene, “ta Tümentepe’den. Bu kadar yorgun olmasaydım asla...”</p>

    <p>“Sessiz ol, kızım!” diye bağırdı Verin. Aynı anda Beyazpelerin hırladı, “Tümentepe mi? Siz Falme’den geliyorsunuz!” Sendeleyerek geriye bir adım daha attı, kılıcını yarıya kadar çekti. Egwene, yüzündeki ifadeden saldırmaya mı, yoksa kendini savunmaya mı hazırlandığını anlamadı. Hurin, eli kılıçkıranın kabzasında, atını Beyazpelerin’e doğru sürdü, ama dar yüzlü adam, tükürükler saça saça devam etti. “Babam Falme’de öldü! Byar anlattı bana! Siz cadılar sahte Ejderiniz için onu öldürdünüz! Bunun için ölümünüzü göreceğim! Yandığınızı göreceğim!”</p>

    <p>“Tez canlı çocuklar,” diye içini çekti Verin. “Çenenizi tutmayı bilmediğiniz için oğlan çocukları kadar kötüsünüz. Işıkla git, oğlum,” dedi Beyazpelerin’e.</p>

    <p>Tek söz daha etmeden grubu adamın yanından geçirdi, ama adamın haykırışları peşlerinden geldi. “Benim adım Dain Bornhald! Unutmayın, Karanlıkdostları! İsmimden korkmanızı sağlayacağım! İsmimi hatırlayın!”</p>

    <p>Bornhald’ın haykırışları arkalarında alçalarak kaybolurken, bir süre sessizlik içinde at sürdüler. Egwene sonunda, “Yalnızca durumu biraz düzeltmek istedim,” dedi.</p>

    <p>“Düzeltmekmiş!” diye mırıldandı Verin. “Bütün doğruyu söylemenin bir zamanı, diline hâkim olmanın bir zamanı olduğunu öğrenmelisin. Öğrenmen gereken şeylerin en küçüğü bu, ama tam Aes Sedailerin şalını giyene kadar yaşamak istiyorsan önemli. Aklına hiç, Falme’de olanlara ilişkin söylentilerin buraya bizden önce ulaşmış olabileceği gelmedi mi?”</p>

    <p>“Neden gelsin ki?” diye sordu Nynaeve. “Bundan önce karşılaştığımız hiç kimse söylentilerden öte bir şey duymamıştı ve son ay içinde söylentilerden bile hızlı geldik.”</p>

    <p>“Ve bütün söylentiler bizim kullandığımız yoldan gelmeli, öyle mi?” diye yanıt verdi Verin. “Biz ağır hareket ettik. Söylenti yüz ayrı yoldan uçar gelir. Her zaman en kötüsünü düşünerek plan yap, kızım; böylece, karşına çıkan tüm sürprizler hoş sürprizler olur.”</p>

    <p>“Annem hakkında söyledikleri ne anlama geliyor?” dedi Elayne aniden. “Yalan söylemiş olmalı. Annem asla Tar Valon’un aleyhine dönmez.”</p>

    <p>“Andor Kraliçeleri hep Tar Valon’un dostları olmuştur, ama her şey değişir.” Verin’in yüzü yine sükûnet kazanmıştı, ama sesinde bir gerginlik vardı. Eyerinde dönüp onlara baktı; üç genç kadına, Hurin’e, sedyesi içindeki Mat’e. “Dünya tuhaftır ve her şey değişir.” Yükseltiyi aştılar; önlerinde şimdi bir köy vardı, Tar Valon’a giden büyük köprünün çevresinde sarı kiremitler kümelenmişti. “Artık gerçekten dikkat etmelisiniz,” dedi Verin onlara. “Asıl tehlike şimdi başlıyor.”</p>
  </div>
</body>
</html>
