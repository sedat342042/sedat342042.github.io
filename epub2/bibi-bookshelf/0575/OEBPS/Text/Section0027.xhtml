<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="18. Şifa">18<br />
    Şifa</h1>

    <p>Sheriam’ın onları götürdüğü, Kule’nin altında, derinlerdeki geçitler, duvarlardaki demir şamdanlarca aydınlatılıyordu. Önünden geçtikleri birkaç kapı sıkı sıkı kapalı, bazıları kilitliydi. Bazıları öyle ustalıkla işlenmişti ki, Egwene tam yanlarına gelmeden göremedi onları. Yürüdükleri koridoru kesen karanlık boşluklar başka koridorlara işaret ediyordu. Bazılarında aralıklı yerleştirilmiş ışıkların solgun parıltısı görülebiliyordu. Egwene başka insan görmedi. Burası, Aes Sedailerin bile sık gelmediği bir yerdi. Hava ne sıcak, ne soğuktu, ama yine de ürperdi ve aynı anda sırtından aşağı ter süzüldüğünü hissetti.</p>

    <p>Kabuledilmiş olmadan önce son sınavlarından geçmek üzere çömezler işte buraya gelirdi. Ya da başarısız olurlarsa Kule’den atılmadan önce. Kabuledilmişler burada, son sınavı geçtikten sonra Üç Yemin’i ederlerdi. Başarısız olan Kabuledilmişlere ne olduğundan kimsenin bahsetmediğini fark etti Egwene. Burada bir yerde, Kule’nin pek az sayıdaki <em>angreal</em> ve <em>sa’angreal</em>’lerinin saklandığı yer ile <em>ter’angreal</em>’lerin depolandığı yer vardı. Kara Ajahlar o depolara girmişti. Ve o karanlık yan koridorlardan birinde saklanmış, bekleyen Kara Ajahlar varsa, Sheriam onları Mat’e değil başka bir yere götürüyorsa...</p>

    <p>Aes Sedai aniden durunca Egwene ciyakladı, sonra diğerleri merakla ona bakınca kızardı. “Kara Ajahları düşünüyordum,” dedi zayıf bir sesle.</p>

    <p>“Düşünme,” dedi Sheriam ve bu sefer sesi eski sert ama iyilik dolu Sheriam gibi çıktı. “Kara Ajah daha seneler boyunca endişelenmen gereken bir şey olmayacak. Sende bizde olmayan bir şey var: onunla ilgilenmeden önce zaman. Daha çok zamanın var. İçeri girdiğimizde duvarın önünde durun ve sessiz kalın. Buraya girmenize bir lütuf olarak izin veriliyor. Hazır bulunmanız için; dikkat dağıtmanız ve işe karışmanız için değil.” Taşa benzeyecek şekilde işlenmiş gri metalle kaplı kapıyı açtı.</p>

    <p>İçerideki kare oda genişti, soluk taş duvarları çıplaktı. Mevcut tek mobilya, odanın ortasındaki, beyaz kumaş örtülmüş uzun, taş masaydı. Mat, çizmeleri ve ceketi dışında tamamen giyinik, masanın üzerinde yatıyordu. Gözleri kapalıydı ve yüzü o kadar zayıftı ki, Egwene ağlamak istedi. Zorla aldığı nefesler hafif bir ıslık çıkarıyordu. Shadar Logoth hançeri kemerinde asılı kında duruyordu. Kabzasının ucundaki yakut ışığı topluyor gibiydi, öyle ki bir düzine lambanın soluk duvarlar ve beyaz taş döşeli zemin tarafından iyice vurgulanan ışığına rağmen, haşin, kırmızı bir göz gibi parlıyordu.</p>

    <p>Amyrlin Makamı Mat’in başucunda, Leane ayakucunda duruyordu. Dört Aes Sedai masanın bir yanında, üçü karşı yanında duruyordu. Sheriam üç kadına katıldı. İçlerinden biri Verin’di. Egwene başka bir Kahverengi olan Serafelle’i, Yeşil Ajah’tan Alanna Mosvani’yi, Moiraine’in Ajahı olan Mavi’den Anaiya’yı tanıdı.</p>

    <p>Alanna ve Anaiya ona kendini Gerçek Kaynak’a açma, <em>saidar</em>’a teslim olarak onu kontrol etme dersleri vermişti. Ayrıca, Beyaz Kule’ye ilk gelişiyle ayrılması arasında, Egwene’in bir Düşgören olup olmadığını anlamak için Anaiya onu elli kez sınamış olmalıydı. Sınavlar herhangi bir sonuç vermemişti, ama sade yüzlü ve nazik Anaiya, tek güzelliği olan o sıcak gülümsemesiyle, yokuş aşağı yuvarlanan bir taş gibi amansız, daha fazla sınav yapmak için uğramaya devam etmişti.</p>

    <p>Diğer kadınları tanımıyordu, yalnız soğuk bakışlı kadının Beyaz olduğunu sanıyordu. Amyrlin ve Vakanüvis etollerini takmışlardı, elbette, ama diğerlerinin hiçbirinde, Büyük Yılan yüzükleri ve yaşı belirsiz Aes Sedai yüzleri dışında kimliklerini belli edecek bir şey yoktu. Hiçbiri Egwene ile diğer ikisinin varlıklarını fark ettiklerini, tek bir bakışla bile belli etmedi.</p>

    <p>Masanın çevresindeki kadınların sakin görünüşlerine rağmen, Egwene kararsızlık belirtileri gördüğünü düşündü. Anaiya’nın ağzındaki gerginlik. Alanna’nın esmer, güzel yüzünde hafifçe çatılmış kaşlar. Soğuk bakışlı kadın, ne yaptığını fark etmeden açık mavi elbisesinin eteklerini düzeltip duruyordu.</p>

    <p>Egwene’in tanımadığı bir Aes Sedai masanın üzerine cilalı ahşaptan yapılma basit, uzun ve dar bir kutu koyup açtı. Amyrlin kutunun içindeki kırmızı ipek kaplamadan, önkolu uzunluğunda beyaz, yivli bir değnek çıkardı. Değnek kemik ya da fildişi olabilirdi, ama ikisi de değildi. Hayatta olan kimse hangi maddeden yapıldığını bilmiyordu.</p>

    <p>Egwene değneği daha önce hiç görmemişti, ama Anaiya’nın çömezlere verdiği derslerden biliyordu onu. Kule’nin sahip olduğu birkaç <em>sa’angreal</em>’den biri, belki en güçlüsü. <em>Sa’angreal</em>’lerin kendilerine ait gücü yoktu, elbette –onlar yalnızca bir Aes Sedai’nin yönlendirdiği gücü odaklamak, güçlendirmek için araçlardı– ama o asayla, güçlü bir Aes Sedai Tar Valon’un duvarlarını un ufak edebilirdi.</p>

    <p>Egwene bir yanda Nynaeve’in, diğer yanda Elayne’in elini yakaladı. <em>Işık! Ona Şifa verebileceklerinden emin değiller, üstelik ellerinde bir</em> sa’angreal –<em>hem de o</em> sa’angreal– <em>varken! Bizim nasıl bir şansımız olurdu ki? Muhtemelen hem onu, hem kendimizi öldürürdük. Işık</em>!</p>

    <p>“Akışları birleştireceğim,” dedi Amyrlin. “Dikkatli olun. Hançerle oluşan bağı koparmak ve verdiği zararı iyileştirmek için gereken Güç, onu öldürebilecek kadar çok neredeyse. Odaklamayı ben yapacağım. Hazır.” Değneği iki eliyle, tam önünde, Mat’in yüzünün üzerinde tuttu. Mat hâlâ bilinçsiz, başını salladı ve reddediyormuş gibi gelen bir sesle bir şeyler mırıldanarak hançerin kabzasını daha sıkı kavradı.</p>

    <p>Her Aes Sedai’nin çevresinde bir parıltı belirdi; ancak yönlendirebilen kadınların görebildiği o yumuşak, beyaz ışık. Işıklar ağır ağır yayıldı, ta ki bir kadından yayılan ışık yanındaki kadından yayılana dokunana, onunla karışana ve tek bir ışık olana kadar. Egwene’in gözleriyle bakıldığında, lambaları hiçe çeviren bir ışık. Ve o parlaklığın içinde daha da güçlü bir ışık vardı. Kemik beyazı bir ışık çubuğu. <em>Sa’angreal.</em></p>

    <p>Egwene kendini <em>saidar</em>’a açma ve kendi akımını dalgaya ekleme dürtüsüyle mücadele etti. O kadar güçlü bir çekimdi ki, sanki ayakları yerden kesilecekti. Elayne elini daha sıkı kavradı. Nynaeve masaya doğru bir adım attı, sonra başını öfkeyle sallayarak durdu. <em>Işık,</em> diye düşündü Egwene, ben de yapabilirdim. Ama ne yapabileceğini bilmiyordu. <em>Işık, o kadar güçlü ki. O kadar- harika ki.</em> Elayne’in elleri titriyordu.</p>

    <p>Masanın üzerinde, parıltının ortasında Mat silkiniyor, bir o yana, bir bu yana kıvranıyor, anlaşılmaz şeyler mırıldanıyordu. Ama hançerin üzerindeki eli gevşemiyor, gözleri açılmıyordu. Yavaş, çok yavaş bir biçimde sırtı bükülmeye, kasları gerilerek titremeye başladı. O yine de mücadele etti, sarsıldı; ta ki sonunda masaya dokunan yalnızca topuklarıyla omuzları olana kadar. Hançerin üzerindeki eli hızla açıldı ve titreyerek kabzadan uzaklaştı; mücadele etmesine karşın, kabzadan uzaklaşmaya zorlanıyordu. Dudakları bir hırlama, bir acı ifadesiyle dişlerini ortaya serdi, nefesi ise zorlu hırıltılar halinde çıkıyordu.</p>

    <p>“Onu öldürüyorlar,” diye fısıldadı Egwene. “Amyrlin onu öldürüyor! Bir şey yapmalıyız.”</p>

    <p>Nynaeve aynı yumuşak sesle, “Onları durdurursak –eğer durdurabilirsek– Mat ölür. O kadar Güç’ün yarısını kullanabileceğimi sanmıyorum.” Kendi sözlerini –on Aes Sedai’nin bir <em>sa’angreal</em> yardımıyla yönlendirebildiği Güç’ün yarısını kullanabileceğini– yeni duymuş gibi durdu ve sesi daha da hafifledi. “Işık bana yardım et, yapmak istiyorum.”</p>

    <p>Aniden sustu. Mat’e yardım etmek istediğini mi kastetmişti, yoksa o Güç akımını yönlendirmek istediğini mi? Egwene de, dansa davet eden bir şarkı gibi, o dürtüyü hissediyordu.</p>

    <p>“Onlara güvenmek zorundayız,” dedi Nynaeve sonunda gergin bir fısıltıyla. “Mat’in başka şansı yok.”</p>

    <p>Mat aniden yüksek sesle bağırdı. <em>“Muad’drin tia dar allende caba’drin rhadiem!”</em> Gözleri sıkı sıkı kapalı, bükülmüş ve mücadele eder halde, sözcükleri açık seçik telaffuz ediyordu. <em>“Los Valdar Cuebiyari! Los! Carai an Caldazar! Al Caldazar!”</em></p>

    <p>Egwene kaşlarını çattı. Kadim Lisan’ı duyunca tanıyacak kadar öğrenmişti, ama birkaç sözcük dışında hiçbir şey anlamıyordu. <em>Carai an Caldazar! Al Caldazar!</em> “Kızıl Kartal’ın onuru için! Kızıl Kartal için!” Manetheren’in, Trolloc Savaşları sırasında yok olan bir ulusun kadim savaş haykırışları. Şimdi İki Nehir’in olduğu yerde bulunan bir ulus. Bu kadarını biliyordu; ama bir şekilde, bir anlığına kalanı da anladığını düşündü, sanki anlam görüş alanının hemen dışındaymış ve anlamak için başını çevirmesi yeterliymiş gibi.</p>

    <p>Yırtılan derinin çıkardığı yüksek patlamayla, altın kınlı hançer Mat’in kemerinden yükseldi ve yay gibi gergin bedeninin otuz santim üzerinde durdu. Yakut pırıldadı, kızıl kıvılcımlar saçar gibi oldu. Sanki o da Şifa’ya direniyordu.</p>

    <p>Mat’in gözleri açıldı ve çevresinde duran kadınlara öfkeyle baktı. <em>“Mia ayende, Aes Sedai! Caballein misain ye! Inde muagdhe Aes Sedai misain ye! Mia ayende!”</em> Ve çığlık atmaya başladı, bitmek tükenmek bilmeyen öfkeli bir kükreme; öyle ki Egwene Mat’in içinde nasıl nefes kaldığını merak etmeye başladı.</p>

    <p>Anaiya telaşla masanın altından siyah, metal bir kutu aldı. Kutu ağırmış gibi hareket ediyordu. Kutuyu Mat’in yanına koyup kapağını açtığında, iki parmak kalınlığında duvarlar içinde küçük bir boşluk görüldü. Anaiya yeniden eğilip, bir ev kadının, mutfakta kullanacağı cinsten bir maşa çıkardı ve havada süzülen hançeri, zehirli bir yılanmış gibi dikkatle kavradı.</p>

    <p>Mat’in çığlığı çılgınca bir hal aldı. Yakut, kan kırmızı çakarak, öfkeyle parlıyordu.</p>

    <p>Aes Sedai hançeri kutuya soktu, kapağı kapattı ve kapak tıkırdayarak kilitlenirken yüksek sesle içini çekti. “İğrenç bir şey,” dedi.</p>

    <p>Hançer gözden kaybolur kaybolmaz Mat’in çığlığı kesildi ve kaslarıyla kemikleri suya dönüşmüş gibi masaya yığıldı. Bir an sonra Aes Sedaileri ve masayı çevreleyen parıltı söndü.</p>

    <p>“Oldu,” dedi Amyrlin kısık bir sesle, çığlık atmakta olan kendisiymiş gibi. “Bu iş oldu.”</p>

    <p>Aes Sedailerin bazıları gözle görülür bir biçimde çöktü, birden çok alında ter damlaları belirdi. Anaiya kol yeninden düz, keten bir mendil çıkardı ve yüzünü sildi. Soğuk bakışlı Beyaz bir parça Lugard dantelini gizli gizli yanaklarına dokundurdu.</p>

    <p>“Büyüleyici,” dedi Verin. “Kadim Lisan’ın bugün herhangi birinin ağzından böylesine güçlü akması.” O ve Serafelle kafa kafaya verdiler, yumuşak sesle, pek çok jestle konuşmaya başladılar.</p>

    <p>“Mat iyileşti mi?” dedi Nynaeve. “Yaşayacak mı?”</p>

    <p>Mat uyuyormuş gibi yatıyordu, ama yüzü hâlâ zayıf, yanakları çöküktü. Egwene her şeyi iyileştirmeyen Şifa verme duymamıştı hiç. <em>Onu hançerden ayırmaları sahip oldukları</em> tüm <em>Güç’ü tüketmemişse eğer. Işık!</em></p>

    <p>“Brendas,” dedi Amyrlin, “odasına götürülmesini sağlar mısın?”</p>

    <p>“Emredersiniz, Anne,” dedi soğuk bakışlı kadın. Reveransı da kendisi kadar duygusuzdu. O taşımak için adam çağırmak üzere ayrıldıktan sonra, Anaiya dahil kalanların çoğu da gitti. Verin ve Serafelle de Egwene’in duyamayacağı kadar alçak sesle konuşmaya devam ederek onları takip ettiler.</p>

    <p>“Mat iyi mi?” diye sordu Nynaeve. Sheriam kaşlarını kaldırdı.</p>

    <p>Amyrlin Makamı onlara döndü. “Olabileceği kadar iyi,” dedi soğuk soğuk. “Ancak zamanla ortaya çıkacak. Shadar Logoth’un lekesine sahip bir şeyi bu kadar uzun süre taşımak... üzerinde nasıl bir etkisi olacağını kim bilebilir? Belki hiç etkisi olmaz, belki çok olur. Göreceğiz. Ama hançerle olan bağı koparıldı. Şimdi dinlenmeye ve bol bol yemeğe ihtiyacı var. Yaşayacaktır.”</p>

    <p>“Haykırdığı sözler neydi, Anne?” diye sordu Elayne, sonra telaşla ekledi, “sormama izin verirseniz.”</p>

    <p>“Askerlerine emir veriyordu.” Amyrlin masada yatan genç adama merakla baktı. Mat masaya yığıldığından beri kıpırdamamıştı, ama Egwene nefesinin daha kolay çıktığını, göğsünün daha düzenli bir şekilde yükselip alçaldığını düşündü. “İki bin sene önce olan bir savaşta, diyebilirim. Eski Kan yine geliyor.”</p>

    <p>“Hepsi savaş hakkında değildi,” dedi Nynaeve. “Aes Sedai dediğini duydum. Bu savaşla ilgili değildi. Anne,” diye ekledi sonradan.</p>

    <p>Amyrlin bir an, belki ne diyeceğini, belki herhangi bir şey söyleyip söylemeyeceğini düşündü. “Bir süre için,” dedi sonunda, “sanırım geçmiş ve şimdiki zaman bir oldu. Hem orada, hem de buradaydı ve bizim kim olduğumuzu biliyordu. Bize onu serbest bırakmamızı emretti.” Tekrar durdu. “‘Ben özgür bir adamım, Aes Sedai. Ben Aes Sedai yemi değilim.’ Söyledikleri buydu.”</p>

    <p>Leane yüksek sesle burnunu çekti, diğer Aes Sedailerin bazıları alçak sesle, öfkeyle mırıldandı.</p>

    <p>“Ama Anne,” dedi Egwene, “öyle bir şeyi kastetmiş olamaz. Manetheren Tar Valon’la müttefikti.”</p>

    <p>“Manetheren bir müttefikti, çocuğum,” dedi Amyrlin ona, “ama bir insanın yüreğini kim bilebilir? Kendisi bile bilemez, korkarım. Bir insan tasma takılacak en kolay, ama tasmayla yönlendirilebilecek en zor hayvandır. Tasmayı kendisi tercih etse bile.”</p>

    <p>“Anne,” dedi Sheriam, “geç oldu. Aşçılar yardımcılarını bekliyor olmalı.”</p>

    <p>“Anne,” dedi Egwene endişeyle, “Mat ile kalamaz mıyız? Hâlâ ölmesi olasıysa...”</p>

    <p>Amyrlin’in bakışları sakin, yüzü ifadesizdi. “Yapılacak işleriniz var, çocuğum.”</p>

    <p>Kastettiği tencere ovmak değildi. Egwene bundan emindi. “Evet, Anne.” Diz kırdı, etekleri aynı şeyi yapan Nynaeve ve Elayne’in eteklerine sürtündü. Son bir kez Mat’e baktı, sonra Sheriam’ı takip ederek odadan çıktı. Mat hâlâ hareket etmemişti.</p>
  </div>
</body>
</html>
