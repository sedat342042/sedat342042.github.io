<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yenidendoğan Ejder</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="39. Desende İplikler">39<br />
    Desende İplikler</h1>

    <p>Jolien titreyen elini Dailin’in karnına, yaranın olduğu yere götürdü; pürüzsüz deriye dokununca, gözlerine inanamamışçasına soluğunu tuttu.</p>

    <p>Nynaeve doğruldu, ellerini pelerinine kuruladı. Egwene havlu olarak iyi yünün ipek ya da kadifeden daha iyi iş gördüğünü itiraf etmek zorundaydı. “Onu yıkayın ve giydirin dedim,” diye terslendi Nynaeve.</p>

    <p>“Peki, Bilge,” dedi Jolien çabucak ve o, Chiad ve Bain itaat etmek için yerlerinden sıçradı.</p>

    <p>Aviendha kısa bir kahkaha attı, gözyaşlarının eşiğinde bir kahkaha. “Çentik Kule boyundan bir Bilge’nin bunu yapabildiğini duydum, bir tane de Dört Delik boyunda varmış, ama hep böbürlendiklerini düşünmüştüm.” Derin bir nefes alarak kendine hâkim oldu. “Aes Sedai, sana borçlandım. Suyum senindir ve boyumun mezrasının gölgesi seni bağrına basacaktır. Dailin benim ikincil-kardeşimdir.” Nynaeve’in anlamayan bakışlarını görünce ekledi, “O annemin kardeşinin kızıdır. Yakın kan bağı, Aes Sedai. Kan borcum var.”</p>

    <p>“Dökecek kanım varsa,” dedi Nynaeve kuru kuru, “onu kendim dökerim. Bana borcunu ödemek istiyorsan, Jurene’de gemi olup olmadığını söyle. Buranın güneyindeki ilk köyde.”</p>

    <p>“Askerlerin Beyaz Aslan sancağı açtıkları köyde mi?” dedi Aviendha. “Dün oraya keşfe gittiğimde bir gemi vardı. Eski hikâyeler gemilerden bahseder, ama yine de görmek tuhaf geldi.”</p>

    <p>“Işık izin verse de hâlâ orada olsa.” Nynaeve bitki tozlarıyla dolu katlanmış kâğıtlarını kaldırmaya başladı. “Kız için elimden geleni yaptım Aviendha ve yolumuza devam etmek zorundayız. Artık tek ihtiyaç duyduğu yemek ve dinlenmek. Ve insanların ona kılıç saplamalarına izin vermemeye çalışın.”</p>

    <p>“Gelecek olan gelir, Aes Sedai,” diye yanıt verdi Aiel kadın.</p>

    <p>“Aviendha,” dedi Egwene, “madem ırmaklar hakkındaki hisleriniz böyle, onları nasıl geçeceksiniz? Burası ile Kıraç arasında Erinin kadar büyük en az bir ırmak daha olduğundan eminim.”</p>

    <p>“Alguenya,” dedi Elayne. “Çevresinden dolaşmazsanız.”</p>

    <p>“Çok ırmağınız var, ama geçmemiz gereken bazılarının üzerinde köprüler var, sığ olanlarından ise yürüyerek geçtik. Geriye kalanlar için, Jolien odunun yüzdüğünü hatırladı.” Yüksek bir beyazağacın gövdesine vurdu. “Bunlar büyük, ama bir dal kadar iyi yüzüyorlar. Ölü kütükler bulduk ve iki üç tanesini birbirine bağlayarak, büyük ırmağı geçmek için kendimize bir... gemi... küçük bir gemi yaptık.” Bunu kayıtsızca söylemişti.</p>

    <p>Egwene şaşkınlık içinde bakakaldı. Aiel’in ırmaklardan korktuğu kadar korktuğu bir şey olsaydı, o korkuyla onun gibi yüzleşebilir miydi? Hiç sanmıyordu. <em>Ya Kara Ajah,</em> diye sordu küçük bir ses. <em>Onlardan korkmayı bıraktın mı? Bu farklı,</em> dedi sese. <em>Bunda cesaret yok. Ya onları avlarım ya da şahin bekleyen küçük bir tavşan gibi beklerim.</em> Kendi kendine eski bir deyişi tekrarladı. <em>“Çivi olmaktansa çekiç olmak daha iyidir.”</em></p>

    <p>“Yola çıksak iyi olacak,” dedi Nynaeve.</p>

    <p>“Bir dakika,” dedi Elayne. “Aviendha, neden bunca yolu geldiniz ve bunca zorluğa katlandınız?”</p>

    <p>Aviendha tiksintiyle başını salladı. “Hiç de o kadar uzağa gelmedik; yola çıkanların sonuncusu bizdik. Bilgeler bir buzağının çevresinde dönen vahşi köpekler gibi kıstırdılar beni, başka görevlerim olduğunu söylediler.” Aniden sırıttı ve diğer Aiellere işaret etti. “Bunlar üzüntümle eğlenmek için geride kaldılar, öyle dediler, ama bana eşlik edecek onlar olmasaydı Bilgelerin gitmeme izin vereceğini sanmıyorum.”</p>

    <p>“Biz önceden haber verileni arıyoruz,” dedi Bain. Chiad’ın kahverengi ketenden bir gömleği üzerine geçirebilmesi için Dailin’i kaldırıyordu. “Şafakla Gelen’i.”</p>

    <p>“O bizi Üç Kat Topraklar’dan çıkaracak,” diye ekledi Chiad. “Kehanetler bir <em>Far Dareis Mai</em>’den doğduğunu söylüyor.”</p>

    <p>Elayne irkildi. “Mızrağın Kızları’nın çocuk sahibi olmasına izin verilmediğini sanıyordum. Bana öyle söylendiğinden eminim.” Bain ve Chiad, Elayne gerçeğe yaklaşmış ama asıl noktayı yine kaçırmış gibi bakıştılar.</p>

    <p>“Bir Kız çocuk taşıyorsa,” diye açıkladı Aviendha dikkatle, “çocuğu boyunun Bilgelerine verir, onlar da çocuğu bir başka kadına aktarır. Bunu yaparken, çocuğun kimden doğduğunu kimsenin bilmesine izin vermezler.” O da taşın sert olduğunu açıklar gibi konuşuyordu. “Her kadın, Şafakla Gelen’i yetiştirme umuduyla böyle bir çocuğu evlat edinmek ister.”</p>

    <p>“Ya da kız mızraktan vazgeçer ve adamla evlenir,” dedi Chiad. Bain, “Bazen mızraktan vazgeçmek için sebepler vardır,” diye ekledi.</p>

    <p>Aviendha onlara ifadesiz bakışlarla baktı, ama hiç konuşmamışlar gibi devam etti. “Yalnız, artık Bilgeler Şafakla Gelen’in burada, Ejderduvarı’nın ötesinde olduğunu söylüyor. ‘Eski kanla karışmış kendi kanımızdan bir kan, bizden olmayan kadim kan tarafından yetiştirilmiş.’ Bunu anlamıyorum, ama Bilgeler kuşku bırakmayacak şekilde konuştu.” Söyleyeceği sözleri seçermiş gibi sustu. “Çok soru sordun, Aes Sedai. Ben de bir tane sormak istiyorum. İşaret ve alametler aradığımızı anlamalısınız. Üç Aes Sedai, hançer tutmayan tek elin kabzayı kavrayamayacak kadar aç bir el olduğu yerde neden yürüyor? Nereye gidiyorsunuz?”</p>

    <p>“Tear’a,” dedi Nynaeve kısaca, “Taşın Yüreği ufalanıp toza dönüşene kadar burada kalmazsak.” Elayne yürüyüş için bohçasının ipini ve torbasının kayışını ayarlamaya başladı. Biraz sonra Egwene de aynısını yaptı.</p>

    <p>Aiel kadınlar bakıştılar. Jolien, Dailin’in gri kahverengi ceketini kapatırken donup kalmıştı. “Tear mı?” dedi Aviendha ihtiyatlı bir sesle. “Tear’a gitmek üzere huzursuz topraklardan geçen üç Aes Sedai. Bu garip. Neden Tear’a gidiyorsunuz, Aes Sedai?”</p>

    <p>Egwene Nynaeve’e baktı. <em>Işık, bir saniye önce kahkaha atıyorlardı, şimdi önceki kadar gerginler.</em></p>

    <p>“Bazı kötü kadınları kovalıyoruz,” dedi Nynaeve dikkatle. “Karanlıkdostları.”</p>

    <p>“Gölgedekoşanlar.” Jolien’in yüzü, çürük elma ısırmış gibi çarpıldı.</p>

    <p>“Tear’da Gölgedekoşanlar,” dedi Bain ve aynı cümlenin devamıymış gibi Chiad ekledi, “Ve Taşın Yüreği’ni arayan üç Aes Sedai.”</p>

    <p>“Taşın Yüreği’ne gittiğimizi söylemedim,” dedi Nynaeve sert bir sesle. “Yalnızca o ufalanıp toz olana kadar burada kalmak istemediğimi söyledim. Egwene, Elayne, hazır mısınız?” Yanıt beklemeden ağaç kümesinden çıktı, yürüyüş değneğini yere vurarak uzun adımlarla güneye yürümeye başladı.</p>

    <p>Egwene ve Elayne telaşla veda ettikten sonra peşinden gittiler. Ayakta duran dört Aiel onların uzaklaşmasını izledi.</p>

    <p>İkisi ağaçların biraz ötesine ulaştıklarında Egwene, “İsmini söylediğin zaman neredeyse yüreğim duracaktı. Seni öldürmeye ya da tutsak etmeye çalışacaklarından korkmadın mı? Aiel Savaşı’nın üzerinden o kadar da uzun zaman geçmedi ve mızrak taşımayan kadınlara zarar vermedikleri hakkında ne derlerse desinler, bana o mızrakları herhangi bir şeyin üzerinde kullanabilirlermiş gibi geldi.”</p>

    <p>Elayne pişmanlıkla başını iki yana salladı. “Biraz önce Aieller hakkında ne kadar az bilgim olduğunu öğrendim, ama Aiel Savaşı’nı savaş olarak görmediklerini biliyordum. Bana karşı davranışlarına bakılırsa, sanırım bu doğru. Ya da belki benim Aes Sedai olduğumu düşündükleri için öyle davranmışlardır.”</p>

    <p>“Tuhaf olduklarını biliyorum, Elayne, ama üç yıl süren çatışmaların savaş olmadığını kimse söyleyemez. Kendi aralarında ne kadar savaştıkları umurumda değil, savaş savaştır.”</p>

    <p>“Onlar için değil. Binlerce Aiel Dünyanın Omurgası’nı aştı, ama görünüşe göre kendilerini daha çok hırsız avcısı ya da cellat olarak görüyorlardı, <em>Avendoraldera</em>’yı kestiği için Cairhienli Kral Laman’ın peşinden geldiler. Aiellere göre bu bir savaş değildi; bir infazdı.”</p>

    <p>Verin’in derslerine göre <em>Avendoraldera</em> Yaşam Ağacı’nın dalıydı, Cairhien’e beş yüz sene önce Aieller tarafından, daha önce görülmemiş bir barış sunusu olarak getirilmiş, buna ek olarak Kıraç’ı geçme hakkı da verilmişti. Yalnızca çerçilere, âşıklara ve Tuatha’anlara verilen bir haktı bu. Cairhien’in zenginliğinin çoğu Kıraç’ın ötesindeki topraklardan getirilen fildişi, parfümler, baharatlar ve en önemlisi, ipekten kaynaklanmıştı. Aiellerin bir <em>Avendesora</em> fidanını nereden buldukları –eski kitaplar ağacın tohum vermediğini açıkça belirtiyordu; ayrıca, Yaşam Ağacı’nın nerede olduğu, yanlış olduğu açık birkaç hikâye dışında bilinmiyordu, ama Aiellerin Yaşam Ağacı ile bir ilgisi olmadığı kesindi– Aiellerin neden Cairhienlilere Supaylaşanlar dedikleri ve ticaret kafilelerinin <em>Avendesora</em>’nın üç parçalı yaprağını taşıyan bir sancak çekmesinde neden ısrar ettikleri konusunda Verin’in bile en ufak bir fikri yoktu.</p>

    <p>Egwene gönülsüzce, Kral Laman armağanlarını kesip dünyada benzeri görülmemiş bir taht yaptığı zaman Aiellerin neden savaş başlattıklarını anlayabildiğini düşündü... onlar bunu savaş olarak görmeseler bile. Buna Laman’ın Günahı dendiğini duymuştu. Verin’e göre, savaşla birlikte yalnızca Cairhien’in Kıraç’ı geçerek yaptığı ticaret sona ermekle kalmamış, Kıraç’a gitme cesaretini gösteren Cairhienliler yok olmaya başlamıştı. Verin bu kişilerin Kıraç’ın ötesindeki topraklarda “hayvan olarak satıldıklarını” iddia etmişti, ama o bile bir insanın nasıl satılabileceğini anlamıyordu.</p>

    <p>“Egwene,” dedi Elayne, “Şafakla Gelen’in kim olması gerektiğini biliyorsun, değil mi?”</p>

    <p>Egwene Nynaeve’in epey ilerideki sırtına bakarak başını iki yana salladı <em>–Bu kadın bizi Jurene’e koşarak mı götürecek?–</em> sonra şaşkınlıktan duraklar gibi oldu. “Demek istediğin?..”</p>

    <p>Elayne başını salladı. “Sanırım öyle. Ejder Kehanetleri hakkında fazla bilgim yok, ama birkaç dize hatırlıyorum. Biri şöyle, ‘Ejderdağı’nın yamaçlarında doğacak, hiçbir erkekle evlenmemiş bir kızdan doğacak.’ Egwene, Rand bir Aiel’e benziyor. Eh, Tigraine’in gördüğüm resimlerine de benziyor, ama kadın o doğmadan önce kaybolmuş ve zaten annesi olabileceğini düşünmüyorum. Bence Rand’ın annesi Mızrağın Kızları’ndan biri.”</p>

    <p>Egwene telaşla yürürken düşünceli düşünceli kaşlarını çattı, Rand’ın doğumu hakkında bildiği her şeyi kafasından geçirdi. Kari al’Thor öldükten sonra Tam al’Thor tarafından büyütülmüştü, ama Moiraine’in söyledikleri doğruysa, onlar gerçek annesi ve babası olmayabilirdi. Nynaeve bazen Rand’ın doğumu hakkında bir sır biliyormuş gibi davranırdı. <em>Ama iddiaya girerim bir çatalla bile kazıyıp alamazdım bu sırrı ondan!</em></p>

    <p>Nynaeve’e yetiştiler. Egwene kaşlarını çatmış düşünüyor, Nynaeve Jurene’e, o geminin olduğu yere bakıyor, Elayne alnını kırıştırarak ikisini, kimin daha büyük kek dilimini alacağı konusunda surat asan iki çocukmuşlar gibi izliyordu.</p>

    <p>Bir süre sessiz sessiz yürüdükten sonra Elayne, “Çok iyi idare ettin, Nynaeve. Şifa’yı ve geri kalan her şeyi. Senin Aes Sedai olduğundan kuşku duyduklarını sanmıyorum. Ya da sen kendini bu kadar iyi taşıdığın için, herhangi birimizin.”</p>

    <p>“İyi iş çıkardın,” dedi Egwene biraz sonra. “Şifa sırasında yapılanları ilk defa izledim. Bunun yanında şimşek yapmak yulaf karıştırmak gibi kalıyor.”</p>

    <p>Nynaeve’in yüzünde şaşkın bir gülümseme belirdi. “Teşekkür ederim,” diye mırıldandı ve uzanıp, Egwene küçük bir kızken yaptığı gibi saçını hafifçe çekti.</p>

    <p><em>Artık küçük bir kız değilim.</em> An geldiği hızla geçti ve bir kez daha sessizlik içinde yürümeye başladılar. Elayne yüksek sesle içini çekti.</p>

    <p>Kıyı boyunca sıralanmış ağaç kümelerinin çevresinden dolanmalarına rağmen, hızla bir buçuk kilometre ya da biraz daha fazla yol aldılar. Nynaeve ağaçlardan uzak durmak konusunda ısrar etmişti. Egwene ağaç kümelerinde daha fazla Aiel’in saklandığını düşünmenin aptalca olduğu fikrindeydi, ama kıyıdan iç taraflara yönelmek gidecekleri yolu fazla uzatmıyordu; kümelerin hiçbiri fazla büyük değildi.</p>

    <p>Ama Elayne ağaçları gözlüyordu ve aniden, “Dikkat!” diye bağıran o oldu.</p>

    <p>Egwene başını hızla çevirdi; sapanlarını başlarının üzerinde çevirerek ağaçların arasından çıkan adamlar vardı. <em>Saidar</em>’a uzandı ve başına bir şey çarptı, karanlık her şeyi yuttu.</p>

    <p class="paragraf">Egwene sallandığını hissedebiliyordu, altında bir şeyin hareket ettiğini hissedebiliyordu. Kafası acıdan ibaretmiş gibiydi. Elini şakaklarına kaldırmaya çalıştı, ama bileklerini bir şey kesti ve elleri kıpırdamadı.</p>

    <p>“...karanlığı bekleyerek bütün gün orada yatmaktan iyidir,” dedi bir adamın kaba sesi. “Yakına gelecek başka gemi olup olmayacağını kim bilebilir? Ve o tekneye de güvenmiyorum. Su alıyor.”</p>

    <p>“Karar vermeden önce o yüzükleri gördüğüne Adden’i inandırabilmeyi umsan iyi olur,” dedi bir başka adam. “O şişman kargolar istiyor, kadın değil bence.” İlk adam, Adden’in delik teknesiyle ve kargoyla ne yapabileceği hakkında kaba bir yorumda bulundu.</p>

    <p>Egwene’in gözleri açıldı. Gözlerinin önünde gümüş lekeler dans ediyordu; başının altında sallanan yere kusabileceğini düşündü. Bir atın sırtındaydı, el ve ayak bilekleri karnının altından geçen bir halatla bağlanmıştı ve saçları sarkıyordu.</p>

    <p>Hâlâ gündüzdü. Çevresine bakınmak için başını çevirdi. At üzerinde bir sürü kaba giyimli adamla çevriliydi, Nynaeve ve Elayne’in de yakalanıp yakalanmadığını göremedi. Adamların bazıları zırh parçaları giymişti –perişan bir miğfer, çukur çukur bir göğüs plakası, her tarafına metal diskler dikilmiş bir yelek– ama çoğunun üzerinde yalnızca aylardır temizlenmemiş gibi görünen ceketler vardı. Kokuya bakılırsa, adamlar da aylardır temizlenmiyordu. Hepsi bellerinde ya da sırtlarında kılıçlar taşıyorlardı.</p>

    <p>Egwene hiddete kapıldı, içinde korku da vardı, ama daha çok kor gibi bir kızgınlıktı hissettiği. <em>Tutsak olmayacağım. Bağlanmayacağım! Asla! Saidar</em>’a uzandı ve acı kafasının tepesini uçurmuş gibi geldi; inlemesini zor bastırdı.</p>

    <p>At bir an, bağırtılarla ve paslı menteşe gıcırtılarıyla durdu, sonra biraz daha ileri gitti ve adamlar atlarından inmeye başladılar. Onlar birbirlerinden ayrılırken Egwene bulundukları yeri görebildi. Etrafları, geniş ve yuvarlak bir tepenin üstüne yapılmış bir kütük duvarla çevriliydi ve yayları olan adamlar kütüklerin kabaca kesilmiş uçlarının üzerinden bakmalarına yetecek kadar yüksek, tahtadan bir yürüyüş yolu üzerinde nöbet bekliyordu. Duvarın altındaki tepenin içine inşa edilmiş gibi görünen alçak, penceresiz bir kütük ev vardı. Birkaç sığınak dışında başka bina yoktu. İçeri giren adamlar ve atlar dışında, açıklığın kalanı yemek ateşleri, bağlanmış atlar ve bir sürü yıkanmamış adamla doluydu. En az yüz kişi olmalıydı. Kafes içinde keçilerin, domuzların ve tavukların havayı dolduran ciyaklamaları, homurtuları ve gıdaklamaları, kaba bağırışlara ve kahkahalara karışıyor, Egwene’in kafasını delik deşik eden bir gürültü oluşturuyordu.</p>

    <p>Gözleri kendisi gibi kafaları aşağıda, eyersiz atlara bağlanmış Nynaeve ve Elayne’i buldu. İkisi de kıpırdanmıyordu; Nynaeve’in örgüsünün ucu, atı hareket ettikçe toprakta sürükleniyordu. İçindeki küçük umut, içlerinden birinin serbest olduğu, tutsakları kurtarabileceği umudu soldu. <em>Işık, yine tutsak olmaya dayanamam. Bir daha olmaz.</em> Çekinerek yine <em>saidar</em>’a ulaşmaya çalıştı. Bu sefer acı o kadar kötü olmasa da –biri kafasına kaya atmış gibiydi sadece– bir gül düşünmeyi bile başarmadan boşluğu paramparça etti.</p>

    <p>“İçlerinden biri uyanık!” diye bağırdı panik dolu bir erkek sesi.</p>

    <p>Egwene gevşek durmaya, tehditkâr görünmemeye çalıştı. <em>Işık aşkına, un çuvalı gibi bağlanmışken nasıl tehditkâr görünebilirim! Yak beni, zaman kazanmalıyım. Mecburum!</em> “Size zarar vermeyeceğim,” dedi koşarak yanına gelen terli suratlı adama. Ya da demeye çalıştı. Kafasına bir şey inmeden ve bir mide bulantısı dalgası eşliğinde karanlığa gömülmeden önce ne kadarını söyleyebildiğini bilemiyordu.</p>

    <p class="paragraf">Bir sonraki sefer uyanmak daha kolay oldu. Başı hâlâ acıyordu, ama önceki kadar değil. Düşünceleri sersem sersem dönüyor gibiydi. <em>En azından midem... Işık, keşke bunu düşünmeseydim.</em> Ağzında ekşi şarap ve acı bir şey tadı vardı. Kaba duvarın içindeki yatay gediklerden lamba ışığı şeritleri görünüyordu, ama Egwene sırtüstü, karanlıkta yatıyordu. Toprak üzerinde, diye düşündü. Kapı da çerçevesine iyi oturmuyor gibiydi, ama çok sağlam görünüyordu.</p>

    <p>Egwene elleri ve dizleri üzerinde doğrulmayı denedi ve bağlanmamış olduğunu görünce şaşırdı. Soyulmamış kütüklerden olanı dışında bütün duvarlar kaba taştan yapılmış gibi görünüyordu. Gediklerden gelen ışık Nynaeve ve Elayne’in toprağa yayılmış olduklarını göstermeye yetiyordu. Kız-Veliaht’ın yüzünde kan vardı. Nefes alırlarken yükselip alçalan göğüsleri dışında ikisi de kıpırdamıyordu. Egwene onları hemen uyandırmakla duvarın diğer yanında ne olduğunu görmek arasında kararsız kaldı. <em>Yalnızca bakacağım,</em> dedi kendi kendine. <em>Onları uyandırmadan önce başımızda kimin nöbet tuttuğunu görmem daha iyi.</em></p>

    <p>Kendi kendine, bu kararın sebebinin onları uyandırmayı başaramayacağından korkması olmadığını söyledi. Gözünü kapının yanındaki çatlaklardan birine dayarken, Elayne’in yüzündeki kanı düşündü ve Nynaeve’in Dailin için yaptıklarını hatırlamaya çalıştı.</p>

    <p>Yandaki oda genişti –gördüğü kütük binanın geri kalanını kaplıyor olmalıydı– ve penceresizdi, ama duvarlara ve yüksek tavanı oluşturan kütüklere kakılmış çubuklardan sarkan altın ve gümüş lambalarla gündüz gibi aydınlıktı. Şömine yoktu. Sert toprak zeminin üzerinde çiftlik evlerinde kullanılanlara benzeyen masalar ve sandalyeler, işlemeli, fildişi kakmalı sandıklarla iç içe duruyordu. Pis battaniyeler ve yorganlarla dolu, ince oymaları ve yaldızlı direkleri olan dev bir kubbeli yatağın yanına Tavus desenli bir halı, serilmişti.</p>

    <p>Odada bir kısmı ayakta, bir kısmı oturan bir düzine adam vardı; hepsinin gözleri iri yarı, sarı saçlı, yüzü daha temiz olsa yakışıklı sayılabilecek bir adamdaydı. Adam durmuş, yivli bacakları ve yaldız desenleri olan masanın üzerine bakıyordu. Bir eli kılıcının kabzasındaydı, diğer elinin parmağı, masanın üzerinde Egwene’in seçemediği bir şeye halkalar çizdiriyordu.</p>

    <p>Dış kapı açılıp, dışarıdaki geceyi gözler önüne serdi ve sol kulağı olmayan sıska bir adam içeri girdi. “Henüz gelmedi,” dedi kabaca. Sol elinin iki parmağı da eksikti. “O türden adamlarla iş yapmaktan hoşlanmıyorum.”</p>

    <p>İri, sarışın adam ona aldırmadı, masanın üzerindeki şeyi ittirmeye devam etti. “Üç Aes Sedai,” diye mırıldandı, sonra kahkaha attı. “Doğru alıcı ile iş yapacak miden varsa, Aes Sedailer iyi para getirir. Ona sattığın mal sahte çıkarsa mideni ağzından sökmesi tehlikesini göze alıyorsan tabii. Bir ticaret gemisindeki mürettebatın boğazını kesmek kadar güvenli iş değil, ha, Coke? O kadar kolay değil, sence de öyle değil mi?”</p>

    <p>Diğer adamlar sinirli sinirli kıpırdandı ve kendisine hitap edilen hilekâr bakışlı tıknaz adam endişeyle öne eğildi. “Onlar gerçekten Aes Sedai, Adden.” Egwene sesi tanıdı; kaba yorumlarda bulunan adam. “Öyle olmak zorundalar, Adden. Yüzükler bunu kanıtlıyor, diyorum sana!” Adden masadan bir şey aldı, lamba ışığı altında altın rengi parlayan küçük bir halka.</p>

    <p>Egwene’in nefesi kesildi ve parmaklarını yokladı. <em>Yüzüğümü almışlar!</em></p>

    <p>“Bundan hoşlanmıyorum,” diye mırıldandı kulaksız sıska adam. “Aes Sedailer. İçlerinden herhangi biri bizi öldürebilir. Talih dürtsün beni! Sen taştan oyulmuş aptalın birisin, Coke, senin boğazını kesmeliyim. Ya içlerinden biri o gelmeden uyanırsa?”</p>

    <p>“Daha saatlerce uyanmazlar.” Bunu söyleyen boğuk sesli, eksik dişleriyle sırıtan şişman bir adamdı. “Onlara yutturduğumuz şeyi büyükannemden öğrendim. Gün doğana kadar uyurlar, o zamana kadar da o gelmiş olur.”</p>

    <p>Egwene ağzındaki ekşi şarap tadını, acı tadı yokladı. <em>Her ne idiyse, büyükannen sana yalan söylemiş. Seni beşiğinde boğmalıydı!</em> Bu “o” gelmeden önce, Aes Sedaileri satın alabileceğini düşünen <em>–lanet Seanchanlar gibi!–</em> bu adam gelmeden önce, Nynaeve ve Elayne’i ayağa kaldırmalıydı. Nynaeve’in yanına süründü.</p>

    <p>Anlayabildiği kadarıyla Nynaeve uyuyor gibiydi, bu yüzden, onu sarsarak işe başladı. Nynaeve gözlerini hemen iri iri açarak onu şaşırttı.</p>

    <p>“Ne?..”</p>

    <p>Nynaeve’i susturmak için tam vaktinde elini ağzına kapattı. “Tutsak alındık,” diye fısıldadı. “O duvarın öte yanında bir düzine, dışarıdaysa daha fazla adam var. Çok daha fazla. Bizi uyutmak için bir şey vermişler, ama başarılı olmadı. Hatırlıyor musun?”</p>

    <p>Nynaeve Egwene’in elini kenara itti. “Hatırlıyorum.” Sesi alçak ve sertti. Yüzünü buruşturdu, ağzını çarpıttı, sonra aniden sessiz bir kahkaha attı. “İyiuykular kökü. Aptallar bize şaraba karıştırılmış iyiuyku kökü vermiş. Tadına bakılırsa sirkeye dönmüş şaraba. Çabuk, sana öğrettiklerimi hatırlıyor musun? İyiuyku kökü ne yapar?”</p>

    <p>“Baş ağrılarını giderir ki uyuyabilesin,” dedi Egwene aynı alçak sesle. Ve aynı ölçüde sert, ta ki ne dediğini duyana kadar. “Biraz uykunu getirir, ama o kadar.” Şişman adam büyükannesinin anlattıklarını iyi dinlememişti. “Tek yaptıkları kafamıza vurdukları zaman oluşan ağrıyı yok etmek oldu.”</p>

    <p>“Kesinlikle,” dedi Nynaeve. “Ve Elayne’i uyandırdıktan sonra onlara unutamayacakları bir teşekkür sunabiliriz.” Ayağa kalkıp altın saçlı kadının yanına çöktü.</p>

    <p>“Sanırım bizi içeri getirirlerken dışarıda yüz kadar adam gördüm,” diye fısıldadı Egwene Nynaeve’in sırtına. “Bu sefer Güç’ü silah olarak kullanmama aldırmazsın umarım. Ve görünüşe göre bizi satın almak için biri geliyor. O adama öyle bir şey yapacağım ki, ölene kadar Işık’ta yürümek isteyecek!” Nynaeve hâlâ Elayne’in yanında duruyordu, ama ikisi de hareket etmiyordu. “Ne oldu?”</p>

    <p>“Fena yaralanmış, Egwene. Sanırım kafatası kırılmış ve çok az nefes alıyor. Egwene, tıpkı Dailin gibi, o da ölmek üzere.”</p>

    <p>“Bir şey yapamaz mısın?” Egwene Nynaeve’in Aiel kadınına Şifa vermek için ördüğü akışları hatırlamaya çalıştı, ama ipliklerin üçte birinden fazlasını hatırlamıyordu. “Yapmak zorundasın!”</p>

    <p>“Bitkilerimi aldılar,” diye mırıldandı Nynaeve hırsla, sesi titreyerek. “Yapamam! Bitkilerim olmadan yapamam!” Egwene Nynaeve’in ağlamak üzere olduğunu anlayınca şok geçirdi. “Hepsi kavrulsun, onlar olmadan?..” Aniden baygın kadını kaldırıp sarsacakmış gibi Elayne’in omuzlarını yakaladı. “Kavrulası kız,” diye gıcırdadı, “seni bunca yolu ölesin diye getirmedim! Seni tencere ovmaya bırakmalıydım! Seni bir çuvala tıkıp Mat’le annenin yanına göndermeliydim! Elimde ölmene izin vermeyeceğim! Duydun mu? İzin vermeyeceğim!” Aniden çevresinde <em>saidar</em> parladı, Elayne’in gözleri ve ağzı iri iri açıldı.</p>

    <p>Egwene ses çıkarmasın diye elini çabucak Elayne’in ağzına kapattı, ama ona dokunduğunda Nynaeve’in Şifa dalgaları onu bir burgacın kenarındaki saman çöpü gibi yakaladı. Soğuk onu kemiklerine kadar dondurdu ve içinden dışarı, etini kavuracak gibi vücuduna yayılan sıcakla birleşti; dünya bir hızlanma, uçma ve dönme hissinin içinde kayboldu.</p>

    <p>Sonunda bittiğinde, nefes nefese, Elayne’e bakıyordu. Kız-Veliaht da onun hâlâ ağzına bastırmakta olduğu ellerine bakıyordu. Egwene’in baş ağrısının son kırıntıları da yok olmuştu. Nynaeve’in yaptıklarının uzak etkileri bile buna yeterli olmuştu anlaşılan. Diğer odadan gelen uğultuda bir yükselme olmamıştı; Elayne –ya da Egwene– ses çıkarmışsa da, Adden ve diğerleri fark etmemişti.</p>

    <p>Nynaeve elleri ve dizleri üzerinde, başını eğmiş, titriyordu. “Işık!” diye mırıldandı. “Böyle yapmak... kendi derimi... yüzmek gibiydi. Ah, Işık!” Elayne’e baktı. “Kendini nasıl hissediyorsun, kızım?” Egwene ellerini çekti.</p>

    <p>“Bitkin,” diye mırıldandı Elayne. “Ve aç. Neredeyiz? Sapanlı adamlar vardı...”</p>

    <p>Egwene çabuk çabuk olan biteni anlattı. O bitirmeden çok önce, Elayne’in yüzü kararmaya başladı.</p>

    <p>“Ve şimdi,” diye ekledi Nynaeve demir gibi bir sesle, “bu hödüklere bizimle uğraşmanın nasıl bir şey olduğunu göstereceğiz.” Bir kez daha <em>saidar</em> etrafında parladı.</p>

    <p>Elayne zorlukla ayağa kalktı, ama o da parıltıya sarınmıştı. Egwene neredeyse sevinçle Gerçek Kaynak’a uzandı.</p>

    <p>Tam olarak neyle karşı karşıya olduklarını görmek için çatlaklardan baktıklarında, odada üç Myrddraal vardı.</p>

    <p>Ölüm siyahı giysileri doğal olmayan bir biçimde kıpırtısız, masanın yanında ayakta duruyorlardı ve Adden dışında bütün adamlar sırtlarını duvara vermişler, gözlerini toprak zemine indirmişlerdi. Masada, Myrddraal’in karşısındaki Adden o gözsüz yüzlere bakıyordu, ama ter, yüzünü kaplayan kirde oluklar açmıştı.</p>

    <p>Soluk, masanın üzerinden bir yüzük aldı. Egwene şimdi onun Büyük Yılan yüzüklerinden çok daha ağır, altın bir yüzük olduğunu görebiliyordu.</p>

    <p>Yüzünü iki kütük arasındaki çatlağa dayamış olan Nynaeve usulca inledi ve elbisesinin boynunu yokladı.</p>

    <p>“Üç <em>Aes Sedai,</em>” diye tısladı Yarı-insan. Sesindeki keyif ölü bir şeylerin toza dönüşmesi gibiydi. “Ve biri bunu taşıyordu.” Myrddraal yüzüğü masaya atınca tok bir ses çıktı.</p>

    <p>“Aradıklarımız,” diye gıcırdadı diğeri. “Ödülün iyi olacak, insan.”</p>

    <p>“Onları hazırlıksız yakalamalıyız,” dedi Nynaeve alçak sesle, “bu kapıyı ne tür bir kilit tutuyor?”</p>

    <p>Egwene kapının dışındaki kilidi görebiliyordu, öfkeli bir boğayı anabilecek kadar kalın bir zincirin üzerinde, demirden bir kilit. “Hazır olun,” dedi.</p>

    <p>Saç telinden ince bir Toprak akımını, Yarı-insanın hissedemeyeceği kadar küçük olduğunu umarak demir zincire, zincirin içindeki en küçük parçalara ördü.</p>

    <p>Myrddraallerden biri başını kaldırdı. Diğeri masanın üzerinden Adden’e uzandı. “Kaşınıyorum, insan. Uyuduklarından emin misin?” Adden yutkundu ve başını salladı.</p>

    <p>Üçüncü Myrddraal dönüp, Egwene ile diğerlerinin diz çökmüş, durduğu odanın kapısına baktı.</p>

    <p>Zincir yere düştü ve ona bakan Myrddraal hırladı, tam o sırada dış kapı hızla açıldı ve geceden içeri kara peçeli ölüm doluştu.</p>

    <p>Adamlar Aiel mızraklarıyla savaşabilmek için kılıçlarını çekmeye çalışırken odadan çığlıklar ve bağırışlar yükseldi. Myrddraaller giysilerinden de kara kılıçlarını çektiler ve onlar da canlarını kurtarmak için savaştılar. Egwene bir kez birbiriyle dövüşen altı kedi görmüştü; bu ondan yüz kat şiddetliydi. Ama saniyeler içinde sessizlik yeniden hâkim oldu. Ya da neredeyse sessizlik.</p>

    <p>Kara peçe takmamış her insan, bedeninde bir mızrakla yerde ölü yatıyordu; bir mızrak Adden’i duvara mıhlamıştı. Devrilmiş mobilyaların ve ölülerin arasında kıpırtısız yatan iki Aiel de vardı. Üç Myrddraal kılıçları ellerinde, sırt sırta odanın ortasında duruyordu. Biri yaralanmış gibi yan tarafını tutuyordu, ama bunun dışında belli etmiyordu. Diğerinin yüzünde uzun bir kesik vardı; kanamıyordu. Hâlâ hayatta olan beş peçeli Aiel onları çevrelemişti. Dışarıdan gelen çığlıklar ve metal çarpışmaları, başka Aiellerin gecenin içinde savaştığını gösteriyordu, ama odanın içinde yalnızca yumuşak bir ses vardı.</p>

    <p>Myrddraallerin çevresinde dönerken, Aieller mızraklarını küçük kösele kalkanlarına vuruyorlardı. <em>Dam-dam-DAM-dam... Dam-dam-DAM-dam... Dam-dam-DAM-dam...</em> Myrddraaller de onlarla birlikte dönüyordu, bütün insanların yüreğini donduran bakışları karşısındakilere dokunmadığı için gözsüz yüzleri kararsız, huzursuzdu.</p>

    <p>“Benimle dans et, Gölgeadam,” diye seslendi Aiellerden biri aniden, sataşarak. Sesi genç bir adamınki gibi çıkıyordu.</p>

    <p>“Benimle dans et, Gözsüz.” Bu bir kadındı.</p>

    <p>“Benimle dans et.”</p>

    <p>“Benimle dans et.”</p>

    <p>“Bence,” dedi Nynaeve doğrularak, “zamanı geldi.” Kapıyı hızla açtı ve <em>saidar</em>’ın parıltısıyla sarılmış üç kadın dışarı çıktı.</p>

    <p>Myrddraaller için Aieller, Aieller için de Myrddraaller yok olmuştu sanki. Aieller Egwene ve diğerlerine peçelerinin üzerinden, ne gördüklerinden emin değilmiş gibi bakıyordu; Egwene kadınlardan birinin yüksek sesle soluduğunu duydu. Myrddraallerin gözsüz bakışları farklıydı. Egwene içten içe Yarı-insanların kendi ölümlerini bildiklerini hissedebiliyordu; Yarı-insanlar Gerçek Kaynak’a sarınmış kadınları gördüklerinde anlarlardı. Egwene, kendi ölümleriyle bunu sağlayabileceklerse onun ölümüne yönelik bir arzu da hissedebiliyordu içlerinde; ruhunu etinden koparıp her ikisini de Gölge’nin oyuncakları haline getirmeye yönelik arzularıysa daha da güçlüydü.</p>

    <p>Odaya yeni girmişti, ama o bakışlarla saatlerdir yüz yüzeymiş gibi hissediyordu kendini. “Buna daha fazla tahammül etmeyeceğim,” diye hırladı ve bir Ateş akımı salıverdi.</p>

    <p>Üç Myrddraal’den alevler fışkırıp her yöne saçıldı, üçü de kıyma makinesine sıkışmış kırık kemikler gibi seslerle çığlık attılar. Ama Egwene yalnız olmadığını, Elayne ile Nynaeve’in de yanında olduğunu unutmuştu. Alevler Yarı-insanları tüketirken hava aniden onları birbirine doğru ittirdi sanki, üçünü gittikçe küçülen bir ateş ve karanlık topuna çevirdi. Çığlıkları Egwene’in omurgasına saplanıyordu. Nynaeve’in elinden bir şey fırladı –ince, öğle güneşini karanlık gösterecek kadar parlak, beyaz bir ışık çubuğu– ve kadının ellerini Myrddraallere bağladı. Ve Myrddraaller birden, hiç var olmamışçasına yok oldu. Nynaeve irkilerek sıçradı ve çevresindeki parıltı kayboldu.</p>

    <p>“O... o neydi?” diye sordu Elayne.</p>

    <p>Nynaeve başını iki yana salladı; Elayne kadar sersemlemiş görünüyordu. “Bilmiyorum. Ben... ben o kadar kızmıştım, o kadar korkmuştum ki, yapmak istedikleri şeyleri... ne olduğunu bilmiyorum.”</p>

    <p><em>Şerateş,</em> diye düşündü Egwene. Nereden bildiğini bilmiyordu, ama emindi. Gönülsüzce kendini <em>saidar</em>’ı bırakmaya zorladı; onun kendisini bırakmasını sağladı. Hangisinin daha zor olduğunu bilmiyordu. <em>Ne yaptığını hiç göremedim!</em></p>

    <p>Sonra Aieller peçelerini indirdiler. Biraz telaşla, diye düşündü Egwene, sanki ona ve diğer ikisine artık dövüşmeyeceklerini anlatmak ister gibi. Aiellerden üçü erkekti, biri saçlarında kızıldan çok gri olan yaşlıca bir adamdı. Hepsi uzun boyluydu ve genç ya da yaşlı, hepsinin gözlerinde sakin bir kendinden eminlik, hareketlerinde Egwene’in Muhafızlar ile ilişkilendirdiği o tehlikeli zarafet vardı; ölümün nefesi enselerindeydi, onun orada olduğunu biliyor ama korkmuyorlardı. Kadınlardan biri Aviendha’ydı. Dışarıdaki çığlıklar ve bağırışlar diniyordu.</p>

    <p>Nynaeve yerdeki Aiellere yöneldi.</p>

    <p>“Gerek yok, Aes Sedai,” dedi yaşlıca adam. “Gölgeadam çeliği yediler.”</p>

    <p>Nynaeve yine de bakmak için eğildi, göz kapaklarını kaldırabilsin ve boğazlarından nabızlarını yoklayabilsin diye peçelerini indirdi. İkinciden doğrulduğu zaman yüzü bembeyazdı. Dailin’di bu. “Kavrulası! Kavrulası!” Dailin’i mi kastediyordu, gri saçlı adamı mı, yoksa Aviendha’yı ya da tüm Aielleri mi, belli değildi. “Ona böyle ölsün diye Şifa vermedim!”</p>

    <p>“Ölüm hepimizi bulur,” diye başladı Aviendha, ama Nynaeve hızla ona dönünce sustu. Aieller, Nynaeve’in Myrddraallere yaptığı şeyi onlara da yapmayacağından emin değilmiş gibi bakıştılar. Yüzlerindeki korku değildi, yalnızca farkındalıktı.</p>

    <p>“Gölgeadam çeliği öldürür,” dedi Aviendha, “yaralamaz.” Yaşlıca adam, gözlerinde hafif bir şaşkınlıkla ona baktı. Egwene, aynı Lan’de olduğu gibi, bu adamın göz kapaklarının ufak bir hareketinin, bir başka adamın hayretler içinde kalmasına eşdeğer olduğuna karar verdi. Aviendha, “Bazı şeyler hakkında pek az bilgileri var, Rhuarc,” dedi.</p>

    <p>“Dansınızı böldüğümüz için üzgünüm,” dedi Elayne berrak bir sesle. “Belki işinize karışmamalıydık.”</p>

    <p>Egwene şaşkın şaşkın ona baktı, sonra ne yaptığını anladı. <em>Onları rahatlatıyor ve Nynaeve’e sakinleşmesi için zaman tanıyor.</em> “Durumu oldukça iyi idare ediyordunuz,” dedi. “Belki burnumuzu sokarak sizi gücendirdik.”</p>

    <p>Gri saçlı adam –Rhuarc– gür bir sesle güldü. “Aes Sedai, ben kendi adıma... her ne yaptınızsa onun için memnunum.” Bir an bundan o kadar emin değilmiş gibi göründü, ama hemen sonra yeniden gülümsedi. Güzel bir gülümsemesi ve güçlü, köşeli bir yüzü vardı; biraz yaşlı olsa da yakışıklıydı. “Onları öldürebilirdik, ama üç Gölgeadam... bizden iki üç kişiyi öldürebilirlerdi, belki de hepimizi ve hepsinin işini bitirirdik de diyemem. Gençler için ölüm, karşısında güçlerini sınamak isteyecekleri bir düşmandır. Biz daha yaşlı olanlar içinse eski bir dost, eski bir âşıktır, ama kısa zamanda karşılaşmaya heveslenmediğimiz bir âşık.”</p>

    <p>Nynaeve adamın konuşmasıyla gevşemiş gibiydi, sanki ölmeye hevesli olmayan bir Aiel ile karşılaşmak gerginliğini alıp götürmüştü. “Size teşekkür etmeliyim,” dedi, “ve ediyorum. İtiraf ediyorum ki sizi görünce şaşırdım. Aviendha, bizi burada bulmayı bekliyor muydun? Nasıl?”</p>

    <p>“Sizi takip ettim.” Aiel kadının utanmış bir hali yoktu. “Ne yapacağınızı görmek için. Adamların sizi ele geçirdiğini gördüm, ama yardım edemeyecek kadar gerideydim. Fazla yaklaşırsam beni göreceğinizden emindim, bu yüzden yüz adım arkadan takip ediyordum. Kendinizi kurtaramadığınızı gördüğümde, buna yalnız başıma kalkışmak için artık çok geçti.”</p>

    <p>“Elinden geleni yaptığından eminim,” dedi Egwene hafifçe. <em>Yalnızca yüz adım arkamızda mıydı? Işık, eşkıyalar hiçbir şey görmedi.</em></p>

    <p>Aviendha onun sözlerini, anlatmaya devam etmesi için bir teşvik olarak kabul etti. “Coram’ın nerede olması gerektiğini biliyordum, o Dhael ile Luaine’in nerede olduğunu biliyordu ve onlar da...” Durup yaşlı adama kaşlarını çattı. “Gelenlerin arasında klan şefi bulmayı beklemiyordum, hele kendi klan şefimi, hiç. Sen buradayken Taardad Aiellerini kim yönetiyor, Rhuarc?”</p>

    <p>Rhuarc, bu önemsizmiş gibi omuz silkti. “Boy şefleri sırayla yönetiyor ve ben öldüğümde Rhuidean’a gitmeyi gerçekten isteyip istemediklerine karar veriyorlar. Amys, Bair, Melaine ve Seana vahşi keçi avlayan dağ kedileri gibi peşimde dolaşmasa gelmezdim. Düşler gitmem gerektiğini söylemiş. Bir yatakta, yaşlanmış ve şişmanlamış halde ölmeyi gerçekten isteyip istemediğimi sordular.”</p>

    <p>Aviendha bu harika bir şakaymış gibi kahkaha attı. “Karısı ile bir Bilge arasında kalan bir adamın, bunun yerine bir düzine eski düşmanla savaşmayı yeğleyeceğini duymuştum. Karısı ile üç Bilge arasında kalan ve karısı Bilge olan bir adam ise, Kör Eden’i öldürmeyi denemeyi aklından geçiriyordur herhalde.”</p>

    <p>“Aklıma gelmedi değil.” Adam yerdeki bir şeye kaşlarını çattı; Egwene orada üç Büyük Yılan yüzüğü olduğunu gördü, bir de bir erkeğin iri parmakları için yapılmış çok daha ağır bir altın yüzük. “Hâlâ da aklımdan çıkmadı. Her şey değişir, ama kenara çekilebilsem o değişimin parçası olmazdım. Tear’a giden üç Aes Sedai.” Diğer Aieller, Egwene ile arkadaşlarının fark etmesini istemezmiş gibi bakıştılar.</p>

    <p>“Düşlerden bahsettin,” dedi Egwene. “Bilgeleriniz düşlerinin ne anlama geldiğini anlarlar mı?”</p>

    <p>“Bazıları anlar. Bu konuda daha fazlasını bilmek istiyorsan onlarla konuşmalısın. Belki bir Aes Sedai’ye söylerler. Düşlerin ne yapmamız gerektiği konusunda söyledikleri dışında, erkeklere anlatmazlar.” Aniden sesi bitkin çıkmaya başladı. “Onlar da genellikle, elimizden gelse kaçınacağımız şeylerdir.”</p>

    <p>Eğilip erkek yüzüğünü aldı. Yüzükte, bir mızrak ve bir tacın üzerinde bir turna uçuyordu; Egwene artık tanımıştı. Onu daha önce sık sık, deri bir sicimin ucunda Nynaeve’in boynunda sallanırken görmüştü. Nynaeve onu adamın elinden kapmak için diğer yüzüklerin üzerine bastı; yüzü, öfkeyle ve Egwene’in okuyamayacağı kadar çok duyguyla kızarmıştı. Rhuarc yüzüğü geri almak için bir şey yapmadı, aynı bitkin sesle devam etti.</p>

    <p>“Ve içlerinden biri, daha çocukken duyduğum bir yüzük taşıyor. Malkier krallarının yüzüğü. Onlar babamın zamanında Aiellere karşı Shienarlılarla birlikte at sürdüler. Mızrak dansında iyiydiler. Ama Malkier Afet’e yenildi. Yalnızca çocuk kralın hayatta kaldığı ve başka erkeklerin güzel kadınlarla flört ettiği gibi ölümle flört ettiği söylenir. Bu gerçekten de tuhaf, Aes Sedai. Melaine beni zorla mezradan çıkarıp Ejderduvarı’ndan aşırdığı zaman göreceğimi düşündüğüm onca tuhaf şey içinde, hiçbiri bu kadar tuhaf değildi. Önüme koyduğunuz yol, ayaklarımın yürüyeceğini hiç düşünmediğim bir yol.”</p>

    <p>“Ben önüne hiçbir yol koymuyorum,” dedi Nynaeve sertçe. “Benim tek istediğim yolculuğuma devam etmek. Bu adamların atları vardı. Biz üçünü alıp yola koyuluruz.”</p>

    <p>“Gece gece mi, Aes Sedai?” dedi Rhuarc. “Yolculuğunuz, bu tehlikeli topraklarda gece gece gitmenize sebep olacak kadar acil mi?”</p>

    <p>Nynaeve gözle görülür biçimde kendisiyle mücadele etti, sonra, “Hayır,” dedi. Daha kararlı bir sesle ekledi, “Ama gün doğumuyla yola çıkmayı düşünüyorum.”</p>

    <p>Aieller ölülerini kütük duvarın dışına taşıdılar, ama ne Egwene ne de arkadaşları Adden’in içinde uyuduğu pis yatağı kullanmak istiyordu. Yüzüklerini aldılar ve açık havada, pelerinlerine ve Aiellerin verdiği battaniyelere sarınarak uyudular.</p>

    <p>Şafak doğudaki gökyüzünü ağarttığında Aieller kahvaltı çıkardılar. Sert, kuru bir et –Egwene, Aviendha keçi eti olduğunu söyleyene kadar yemekte tereddüt etti– çiğnemesi en az bir o kadar zor bir pide ve Elayne’in Aiellerin taş çiğneyerek alıştırma yaptığını mırıldanmasına sebep olacak kadar sert, mavi damarlı, ekşi bir beyaz peynir. Öte yandan Kız-Veliaht, Egwene ile Nynaeve’in yediklerinin toplamı kadar yedi. Aieller, Egwene ve diğerleri için en iyi üç tanesini seçtikten sonra geri kalan atları serbest bıraktılar. Zorunlu olmadıkları sürece at binmediklerini açıkladı Aviendha, kendisi de ayakları su toplayana kadar koşmayı tercih edermiş gibi konuşuyordu. Atların üçü de yüksek ve savaş atları kadar iriydi. Gururlu boyunları, vahşi gözleri vardı. Nynaeve için siyah bir aygır, Elayne için demir rengi bir kısrak, Egwene için gri bir kısrak.</p>

    <p>Egwene atına Sis demeye karar verdi, narin bir ismin atı yatıştıracağını umuyordu. Gerçekten de, güneş ufkun üzerinde kırmızı kırmızı parlamaya başlarken güneye at sürdüklerinde, kısrağı hafif adımlarla gidiyordu.</p>

    <p>Aieller, savaşta hayatta kalanlar, onlara yaya eşlik ediyordu. Myrddraallerin öldürdüğü ikisi dışında, üç kişi daha ölmüştü. Şimdi toplam on dokuz kişiydiler ve atların yanında rahat adımlarla koşuyorlardı. Egwene başta Sis’i yavaş yürütmeye çalıştı, ama Aieller bunu çok gülünç buldu.</p>

    <p>“Seninle on beş kilometre yarışırım,” dedi Aviendha, “bakalım kim kazanır, at mı, ben mi?”</p>

    <p>“Ben otuz kilometre yarışırım!” diye seslendi Rhuarc kahkaha atarak.</p>

    <p>Egwene onların ciddi olabileceğini düşündü. O ve diğerleri atlarını hızlandırdığında Aieller hiç de geride kalıyormuş gibi görünmediler.</p>

    <p>Jurene’in saz damları görüş alanına girdiğinde Rhuarc, “Yolunuz açık olsun, Aes Sedai. Umarım hep su ve gölge bulursunuz. Belki değişim gelmeden yine karşılaşırız,” dedi. Sesi sert çıkıyordu. Aieller güneye doğru kıvrılırken Aviendha, Chiad ve Bain ellerini kaldırarak veda ettiler. Artık atlarla koşmalarına gerek kalmadığı halde yavaşlamadılar; tam tersine, daha hızlı koşmaya başladılar. Egwene’in içinde, gittikleri yere kadar aynı hızda devam etmeyi planladıklarına dair bir şüphe vardı.</p>

    <p>“Bununla ne demek istedi?” diye sordu. “Belki değişimden önce karşılaşırız demekle?” Elayne başını iki yana salladı.</p>

    <p>“Ne demek istediği fark etmez,” dedi Nynaeve. “Dün gece geldikleri için memnunum, ama gittikleri için de memnunum. Umarım burada gemi vardır.”</p>

    <p>Jurene küçük bir yerdi, ahşap, tek katlı evlerden oluşuyordu, ama yüksek bir direkte Andor’un Beyaz Aslan sancağı dalgalanıyordu ve parlak zırhların altına uzun, beyaz yakalı kırmızı ceketler giymiş elli Kraliçenin Askeri köyü bekliyordu. Kumandanları buraya yerleştirilme nedenlerinin, Andor’a kaçmak isteyen mülteciler için güvenli bir sığınak yaratmak olduğunu söyledi, ama her geçen gün daha az mülteci geliyordu. Çoğu artık ırmağın aşağısındaki, Aringill’e yakın köylere gidiyorlardı. Üç kadının oraya varış zamanları çok isabetliydi, çünkü her an Andor’a dönmelerinin emredilmesini bekliyordu. Muhtemelen Jurene’in birkaç sakini de onlarla gidecek, köyü eşkıyalara ve Cairhien’in savaşan ailelerinin askerlerine bırakacaklardı.</p>

    <p>Elayne yüzünü kalın yün pelerininin başlığına sakladı, ama askerlerden hiçbiri kızıl altın saçlı kızı kendi Kız-Veliahtları ile ilişkilendirmemiş gibiydi. Bazıları kalmasını istedi; Elayne bundan memnun mu kalmıştı, şok mu geçirmişti, Egwene emin değildi. O, kendisinden kalmasını isteyen adamlara onlara ayıracak zamanı olmadığını söyledi. Bunun istenmesi, tuhaf bir açıdan, hoştu; Egwene’in adamların hiçbirini öpmeye isteği yoktu, ama en azından bazı erkeklerin onu Elayne kadar güzel bulduğunu bilmek memnuniyet vericiydi. Nynaeve bir adamı tokatladı. Egwene kahkahasını zar zor bastırdı, Elayne ise açık açık gülümsedi; Egwene Nynaeve’in çimdik yediğini düşündü ve yüzündeki öfkeli bakışlara rağmen, o kadar da kızmış görünmüyordu.</p>

    <p>Yüzüklerini takmamışlardı. Nynaeve’in ikisini, Aes Sedai olarak görülmek istemeyecekleri tek yerin Tear olduğuna ikna etmesi güç olmamıştı, özellikle de Kara Ajahlar oradayken. Egwene kendi yüzüğünü taş <em>ter’angreal</em> ile birlikte kesesine koymuştu; hâlâ orada olduklarından emin olmak için sık sık dokunuyordu keseye. Nynaeve yüzüğünü Lan’in ağır yüzüğü ile birlikte, göğüslerinin arasında taşıyordu.</p>

    <p>Jurene’de, Erinin’e uzanan tek taş rıhtıma bağlı bir gemi vardı. Anlaşılan Aviendha’nın gördüğü gemi değildi bu, ama gemiydi işte. Egwene onu görünce dehşete düştü. <em>Mavi Turna</em>’nın iki katı olan <em>Hızlı,</em> kaptanı kadar tombul görünen yüksek pruvasıyla ismini yalancı çıkarıyordu.</p>

    <p>Nynaeve geminin hızlı olup olmadığını sorduğunda, saygıdeğer kaptan ona bakıp gözlerini kırpıştırdı ve kulağını kaşıdı. “Hızlı mı? Shienar’dan birinci kalite odun ve Kandor’dan halılarla yüklüyüm. Böyle bir kargoyla hızlı olmanın ne gereği var? Fiyatlar devamlı yükseliyor. Evet, sanırım arkamda daha hızlı gemiler var, ama onlar buraya demir atmıyor. Ette kurt bulmasaydım ben de durmazdım. Cairhien’de satacak et olduğunu düşünmek aptalcaydı. <em>Mavi Turna</em> mı? Evet, bu sabah Ellisor’un ırmağın yukarısında bir şeye takıldığını gördüm. Kısa sürede kurtulur, sanırım. Hızlı bir gemiyle başına bu gelir işte.”</p>

    <p>Nynaeve ücretleri öderken –atlar için iki kat fazlasını ödemek zorunda kaldı– yüzünde öyle ifade vardı ki, Egwene ve Elayne <em>Hızlı</em> Jurene’den uzaklaşana kadar onunla konuşmadı.</p>
  </div>
</body>
</html>
